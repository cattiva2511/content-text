>	Първа глава

	Непознатият не разби света на Адам от раз.
	Точно това си внушаваше впоследствие Адам Прайс, но то си беше чиста лъжа. Още в първия миг, от началното изречение на другия, Адам сякаш усети края на битието си на задоволен жител на предградията, женен, с две деца. Само по себе си изречението беше съвсем просто, но в тона му се съдържаше оттенък на информираност, че дори и загриженост, който подсказа на Адам, че каквото било — било.
	— Нищо не ти налагаше да останеш с нея — каза непознатият.
	Разговорът им започна в залата на Американския легион в Сидърфийлд, в щата Ню Джързи — град, фрашкан с пребогати мениджъри на хедж фондове, банкери и тям подобни финансисти от така наречените „господари на вселената“. А залата на Американския легион им беше любима бирария, предлагаща им неангажиращи удобства и повод да се правят на най-обикновени земни пичове, излезли сякаш от реклама на пикапите „Додж Рам“, при все че нямаха нищо общо с този типаж.
	Адам стоеше непосредствено до лепкавия бар. Зад гърба му висеше табло за дартс. Неонови надписи рекламираха „Милър Лайт“, но Адам държеше в дясната си ръка бутилка „Бъдуайзър“. Обърна се към току-що присламчилия се мъж и това, че знаеше предварително отговора, не му попречи да зададе въпроса:
	— На мен ли говорите?
	Онзи беше по-млад от повечето присъстващи бащи, по-слаб — почти мършав, но с големи, пронизващи сини очи. Ръцете му бяха бели и кльощави, а изпод единия къс ръкав надничаше крайчето на татуировка. На главата си носеше бейзболна шапка. Явно се мъчеше да мине за хипстър, но излъчването му беше по-скоро на оглавяващ някой ИТ отдел компютърджия, който от работа не успява да се покаже на слънце.
	Синеокият пронизващ поглед прикова Адам с такава сила, че чак му идеше да се отдръпне.
	— Тя вече ти беше съобщила, че е бременна, нали?
	Адам усети как дланта му се стегна около бутилката.
	— И ти затова остана. Понеже Корийн ти каза, че е бременна. — В същия миг Адам усети как нещо в гърдите му прещрака, все едно — като във филмите — се беше включил часовников механизъм с червен циферблат и сега отброяваше оставащите секунди до експлозията: тик-так-тик-так.
	— Познаваме ли се отнякъде? — попита Адам.
	Непознатият не отстъпваше.
	— Уведомила те беше за бременността си. Корийн имам предвид. Каза ти, че е бременна, а после — че пометнала.
	Залата на Американския легион беше фрашкана с градски татковци по бели горнища за бейзбол с три четвърти ръкави и карго шорти или торбести мъжки джинси с висока талия. Мнозина носеха и бейзболни шапки. Вечерта беше посветена на подбора на момчета от четвърти до шести клас за класните и училищния „А“ отбор по лакрос. Ако искаш някога да наблюдаваш поведението на алфа мъже в естествената им среда, мислеше си Адам, достатъчно е да видиш колко сърцато участват в избора на децата им за някой отбор. Сцената е достойна за филм по „Дискавъри Ченъл“.
	— А ти реши, че си длъжен да останеш, нали така? — попита го онзи.
	— Кой, по дяволите…
	— Излъгала те е тя, Адам. — Младият мъж говореше убедено, като човек, който не само знае истината, но в крайна сметка се мъчи да защити интересите на самия Адам. — Корийн си го е измислила. Изобщо не е забременявала.
	Думите се сипеха отгоре му като юмруци, замайваха го, изцеждаха съпротивителните му сили, оставяха го потресен, объркан и готов да му броят до осем, без да е падал на пода. Идеше му да отвърне на ударите, да сграби другия за ризата и да го млати по цялата стая за това, че обижда по този начин жена му. Но не го направи. По две причини.
	Първо, защото юмрукоподобните думи го бяха замаяли и оставили без сили.
	И второ, заради категоричната увереност на приказките на другия; при тази негова проклета убеденост, Адам започна да се пита дали няма да е най-разумно да го изслуша.
	— Кой сте вие? — попита.
	— Има ли значение?
	— Да кажем, че има.
	— Аз съм непознатият — отвърна му онзи. — Непознатият, който знае важни неща. Тя, Корийн, те е излъгала, Адам. Изобщо не е била бременна. Целта й е била да те примами да се върнеш.
	Адам тръсна глава, наложи си да не се предава, да разсъждава логически и спокойно.
	— Но тя ми показа теста за бременност.
	— Фалшификат.
	— И ехограмата видях.
	— И тя фалшива. — Вдигна ръка да възпре по-нататъшните възражения на Адам. — И надутият корем или, по-точно, кореми. След като на Корийн почна да й личи, тя престана да ти се явява гола, нали? И по какви поводи ти отказваше да правите секс? Че нощем й призлявало, предполагам. Редовен номер. Така че след помятането да прецениш, че цялата й бременност от самото начало е била тежка.
	Някой се изцепи мощно от далечната страна на залата:
	— Грабвайте по една нова бира, момчета, и да почваме това, за което сме се събрали.
	Беше Трип Еванс — президентът на лигата по лакрос, бивш шеф в рекламна агенция на Медисън Авеню и, общо взето, свестен тип. Всички останали бащи тръгнаха да се сдобиват от стойката с по един от алуминиевите столове, от онези, които се използват за училищните концерти, и да се подреждат в кръг по периферията на салона. Трип Еванс хвърли поглед на Адам, видя безспорно бледата му физиономия и притеснено се намръщи. Адам обаче насочи цялото си внимание към непознатия.
	— Кой сте вие, дявол да ви вземе?
	— Да речем, че съм твоят спасител. Или приятелят, който току-що те е освободил от затвора.
	— Що за глупости!
	Разговорите бяха престанали на практика. Мъжете разменяха под сурдинка последни думи и из смълчаната зала се чуваше най-вече стърженето на столовете по пода. Всички се мъчеха да си докарат изражения на спортна настървеност — нещо, което напълно отвращаваше Адам. Той всъщност изобщо нямаше работа тук. Налагаше му се да замества Корийн, която беше касиер на съвета по лакрос, тъй като в последния момент от училището бяха пренасрочили участието й в учителската конференция в Атлантик Сити. А то взе, че се падна на най-светлата за лакроса в Сидърфийлд дата през годината — датата, заради която Корийн поначало беше започнала да проявява такава активност.
	— А трябва да си ми безкрайно благодарен — каза другият.
	— Не разбирам за какво изобщо става дума!
	Онзи за пръв път си позволи да се усмихне. И то по начин, който нямаше как да убегне на Адам: миловидно, с усмивката на лечител — на човек, чиято единствена цел е да избере възможно най-добрия подход.
	— За това, че вече си свободен — отвърна непознатият.
	— Абсолютна лъжа.
	— Ти май не си напълно убеден, Адам.
	От далечния край на залата Трип Еванс се провикна:
	— Адам? — Гледаше право в тях, тъй като само Адам и непознатият все още стояха прави.
	— Време е да си вървя — прошепна непознатият. — Но ако наистина искаш доказателство, провери сметката по кредитната си карта „Виза“. И ще откриеш плащане в полза на „Novelty Funsy“*.
	[* Необичайни забавления (англ.). — Б.пр.]
	— Чакай малко…
	— Да не забравя и друго — наклони се към ухото му непознатият. — На твое място бих направил и ДНК тестове на двамата си синове.
	Тик-так-тик… Тряс!
	— Моля?
	— Не разполагам с никакви улики в това отношение, но знам, че ако една жена е готова да прибегне до подобна лъжа, почти сигурно е, че не й е за пръв път.
	Замаял наново Адам с последното обвинение, непознатият тръгна забързано към изхода.


>	Втора глава

	В мига, в който Адам си възвърна способността да ходи, моментално хукна подир непознатия.
	Късно.
	Онзи вече сядаше на дясната седалка на сива хонда акорд. Колата тръгна. Адам спринтира, за да я види по-отблизо, евентуално да разчете номера й, но успя само да установи, че е от щата, в който живееше — Ню Джързи. Другото го зърна чак когато колата свърна по посока на изхода от паркинга.
	Зад волана седеше жена.
	Млада, дългокоса блондинка. Уличното осветление му позволи да забележи, че гледа към него и че за миг погледите им се засякоха. На лицето й беше изписана загриженост, дори съжаление.
	По негов адрес.
	Колата изчезна с пълна газ. Някой го извика по име. Адам се извъртя и се върна в залата.


	Започнаха с избирането на играчите за отборите на различните паралелки.
	Адам се напъваше да следи процедурата, но звуците достигаха до слуха му размазани, все едно минаваха през матираното стъкло на душкабина. Корийн се беше постарала да облекчи задачата му. Беше подредила по умения всички явили се на пробите шестокласници, така че от него се искаше единствено да избира сред онези, които все още бяха извън класирането. Основното му задължение — истинската причина за присъствието му — обаче беше да наложи вкарването на сина им Райън в отбора на „звездите,“ който щеше да гостува по другите училища. На годините на Райън батко му Томас, който вече беше във втори гимназиален курс, не беше попаднал сред „звездите“ единствено заради недостатъчната активност на родителите си. Така поне смяташе Корийн, а Адам беше почти на същото мнение. Огромното мнозинство от бащите присъстваха тази вечер не толкова от любов към спорта, колкото да защитават интересите на собствените си чеда.
	Включително и самият Адам. Тъпо, но такъв е животът.
	Наостри уж слух, за да забрави за току-що наученото — пък и кой, по дяволите, беше оня тип? — но не му се удаде. Погледът му се замъгли, докато се мъчеше да разчете „сводката“ на Корийн. А съпругата му беше изключително подредена жена, едва ли не анално ретентивна, и старателно беше подредила момчетата от най-добрите до най-слабите.
	След като приеха първото дете в отбора, Адам почти несъзнателно задраска името му. Даде си сметка какъв идеален почерк има жена му — направо готова да сътвори едно от онези „примерни“ писма, които учителите в трети клас окачат на таблото в класната стая. Но тя, Корийн, поначало си беше такава: от онези, които с влизането си в час обявяваха, че изобщо не са се подготвяли, но първа си предаваше контролното и получаваше за него „отличен“. Умна, амбициозна, красива и…
	Лъжкиня?
	— Момчета, дайте сега да приключим с пътуващите отбори — разпореди се Трип.
	И пак настана стържене на столове. Като в мъгла, Адам се премести при останалите четирима мъже, които трябваше да оформят пътуващите „А“ и „Б“ отбори. Настъпил беше ключовият момент. Отборите на паралелките играеха само в техния град. А най-добрите момчета ги избираха в „А“ и „Б“ отборите за участие в разните турнири в рамките на целия щат.
	„Novelty Funsy“. Откъде му беше позната тази фирма?
	Главният треньор на шестокласниците се казваше Боб Бейм, но Адам открай време му викаше Гастон, по името на героя от анимационния филм на Дисни „Красавицата и звярът“. Боб беше едър подпухнал човек, вечно възторжено ухилен, като малоумен. Говореше високо, беше горделив, глупав и отмъстителен, и ходеше важно, с издут гръден кош и развяващи се ръце, сякаш под звуците на песента от филма „Няма по-готин/силен/точен от Гастон…“.
	Престани бе, Адам, заповяда си наум. Онзи странник само ти пускаше фитил…
	Изборът на състезателите не трябваше да им отнеме повече от няколко секунди. На всяко дете бяха поставили оценка от едно до десет по различните показатели — боравене със стика, скорост, сила, точни подавания и прочие, а накрая се получаваше средна оценка. На теория, първите осемнайсет момчета трябваше да влязат в „А“ отбора, следващите осемнайсет — в „Б“, а останалите просто да отпаднат. Да, само че първо всеки баща, който помагаше на тренировките на единия от двата отбора, искаше да се увери, че неговите синове ще попаднат при него.
	И този въпрос уредиха.
	После почнаха от горе на долу по класирането. Всичко вървеше гладко и бързо до момента, в който стигнаха до последния кандидат за „Б“ отбора.
	— На всяка цена трябва да е Джими Хоч — провъзгласи Гастон. Боб Бейм рядко говореше нормално. В повечето случаи провъзгласяваше мислите си.
	Тук се обади един от смотаните му помощници, чието име Адам дори не знаеше:
	— Но оценките и на Джак, и на Лоугън, са по-високи от неговата.
	— Така е — провъзгласи Гастон. — Но аз ви гарантирам, че Джими Хоч е по-добър и от двамата. Просто не му провървя на пробите. — Изкашля се в юмрука си и продължи: — Поначало изминалата година беше трудна за Джими. Родителите му се разведоха. Длъжни сме да му дадем шанс, като го вземем в отбора. Така че, ако никой няма нищо напротив…
	И се захвана да вписва името на Джими, при което Адам се чу как казва „Аз имам“.
	Всички погледи се извърнаха към него.
	Гастон насочи към Адам цепнатата си по средата брадичка.
	— Извинявай?
	— Аз съм против — повтори Адам. — И Джак, и Лоугън са с по-високи оценки от него. Кой от двамата е по-напред в списъка?
	— Лоугън — отвърна един от помощник-треньорите.
	Адам прегледа по диагонал списъка и видя оценките им.
	— В такъв случай, значи, в отбора трябва да влезе Лоугън. Оценките му са най-добри сред тримата.
	Помощник-треньорите само дето не ахнаха на глас. Гастон не беше свикнал да му се противоречи, заради това се наведе напред и се озъби:
	— Не искам да те засегна, но ти си тук само за да заместваш жена ти.
	При което вложи в „жена ти“ ирония, която трябваше да подскаже на Адам, че самият той не е никакъв мъж.
	— Дори не си помощник-треньор.
	— Така е — съгласи се Адам, — но от числа разбирам достатъчно, Боб. Крайната средна оценка на Лоугън е шест цяло и седем. А на Джими е шест цяло и четири. Дори според съвременната математика, която се преподава, шест цяло и седем е повече от шест цяло и четири. Ако искаш, мога и като диаграма да ти го изобразя.
	Гастон не беше особено силен по сарказмите.
	— Нали току-що споменах известни оправдаващи положението му обстоятелства.
	— Развода ли имаш предвид?
	— Точно така.
	Адам хвърли поглед към помощник-треньорите, но те изведнъж бяха открили на пода пред себе си нещо, което не им позволяваше да отлепят очи.
	— Какво би казал в такъв случай за обстановката в домовете на Джак или Лоугън?
	— Знам, че родителите им не са разделени.
	— Това ли е вече новият фактор, който накланя везните? — полюбопитства Адам. — Ти поне имаш сполучлив брак, нали, Га… — За една бройка да го нарече „Гастон“. — Нали, Боб?
	— Моля?
	— Доколкото знам, вие с Мелани в момента сте една изключително щастлива двойка, не съм ли прав?
	Мелани беше дребна, наперена блондинка, която не спираше да примигва на ситно, сякаш някой току-що й е зашлевил шамар. Гастон много обичаше да я пипа по задника на обществени места, не толкова в проява на нежност, че дори и похот, а за да демонстрира, че тя е негова собственост. Сега той се облегна на стола си и се помъчи да подбере точно думите си.
	— Да, бракът ни е сполучлив, обаче…
	— Чудесно. В такъв случай можем преспокойно да отнемем най-малко пет десети от оценката на сина ти, нали? С което Боб младши автоматично слиза на… чакай да го пресметна… на шест цяло и три. И по този начин попада в „Б“ отбора. След като завишаваме оценката на Джими заради проблемите на родителите му, защо да не занижим тази на сина ви, след като сте… абе, направо сте си идеални?
	— Адам, какво ти е? — попита друг помощник-треньор.
	— Нищо ми няма — сряза го Адам.
	А Гастон засвива и заразпуска юмруци.
	„Корийн си го е измислила. Изобщо не е забременявала.“
	Адам изгледа продължително очи в очи по-едрия мъж. „Хайде, замахни де — предизвикваше го наум. — Сега, ако ти стиска.“ Такива като Гастон само се репчеха с ръста и мускулите си, иначе не бяха от най-смелите. Над рамото на Гастон Адам забеляза, че Трип Еванс го наблюдава с изненадана физиономия.
	— Тук не ти е съдът — показа зъбите си Гастон. — И нямаш думата.
	Адам от четири месеца не беше влизал в съдебна зала, но не си направи труда да го поправи, ами вдигна листата над главата си.
	— Тези оценки са създадени, за да означават нещо, Боб.
	— Но и ние като треньори не сме без значение — прокара пръсти през черната си грива Гастон. — Тези деца от години ги познаваме. И затова имаме крайната дума. И по-точно, окончателното решение го взимам аз — главният треньор. Джими е сериозно момче. Това също е от значение. Не сме компютри, но използваме всички дадени ни възможности, за да изберем най-заслужаващите момчета. — Разпери огромните си ръце, все едно канеше Адам да се завърне в лоното. — Пък и дай да се разберем: става дума за последното име в „Б“ отбора. Прекалено голямо значение му придаваме.
	— Да, ама за Лоугън не е никак маловажно.
	— Аз съм главният треньор. И последната дума е моята.
	Бащите наставаха да си вървят. Адам понечи да каже още нещо, но не видя смисъла. Изключено беше да победи в спора, а и за какво изобщо се беше захванал да се дърля? Дори не знаеше кой е тоя Лоугън, заради когото беше цялата разправия. Но поне беше отклонил мисълта си от бъркотията, завещана му от оня непознат. Дотолкова беше наясно със себе си. Понечи да стане и той.
	— Ти накъде? — попита го Гастон с издадена достатъчно за дълго брадичка да предизвика юмручния му удар.
	— Райън е в „А“ отбора, нали?
	— Да.
	Нали тъкмо затова беше дошъл Адам — да се пребори, ако се наложеше, за своя син. Но въпросът беше приключен. Останалото бяха подробности.
	— Лека нощ, момчета.
	Отправи се към бара. Кимна за поздрав на шефа на градската полиция Лен Гилман, който обичаше да изпълнява барманската длъжност, понеже му позволявала да държи под око желаещите да шофират в нетрезво състояние. Лен му кимна в отговор и плъзна към него бутилка „Бъд“. Адам отвинти капачката с леко пресилен ентусиазъм. Трип Еванс се присламчи отнякъде. Лен и на него му плъзна „Бъд“. Трип я вдигна и двамата с Адам се чукнаха с шишетата. Изпиха си мълчаливо бирите, докато народът се разотиваше и сбогуваше. Гастон се надигна драматично — много държеше на драматичния елемент — и хвърли на Адам кръвнишки поглед. В отговор Адам вдигна и към него бутилката си: „Наздраве“. Гастон излезе гневно.
	— Ново приятелче, а? — подметна Трип.
	— Дружелюбен човек съм аз — отвърна му Адам.
	— Нали знаеш, че е вицепрезидент на съвета?
	— О, да. Следващия път дано не забравя да коленича отпреде му.
	— А пък аз съм президентът.
	— Е, тогава ще трябва да си потърся наколенки.
	Трип кимна да покаже, че оценява шегата.
	— И на Боб не му е лесно напоследък.
	— Остави го тоя хвалипръцко.
	— Такъв е. Но ти защо мислиш, че не се отказвам от президентския пост?
	— Защото по-лесно сваляш мацките ли?
	— Да, и затова. Но най-вече защото, ако си подам оставката, мястото ми ще заеме Боб.
	— Ужас — тръгна да оставя бутилката си на тезгяха Адам. — Време ми е да си вървя.
	— Все още е без работа.
	— Кой?
	— Боб. Уволниха го преди повече от година.
	— Жалко — рече Адам. — Но не го оправдава.
	— Изобщо нямах това предвид. Просто реших, че трябва да го знаеш.
	— Разбрано.
	— Та Боб разчита на определен изключително добър и важен хедхънтър да му намери нова работа.
	Адам остави бутилката.
	— Е, и?
	— Та въпросният изключително добър хедхънтър се е хванал да го уреди.
	— Вече го каза.
	— А името на хедхънтъра е Джим Хоч.
	Адам се сепна.
	— Имаш предвид бащата на Джими Хоч?
	Трип не му отговори.
	— Той затова ли толкова държи това момче да е в отбора му?
	— Ти да не си мислиш, че на Боб му пука за развода на родителите му?
	Адам само завъртя глава.
	— И ти нямаш нищо против?
	Трип вдигна рамене.
	— На тоя свят няма чисти и прости неща. Хващаш родителя да се вживее в спортната дейност на децата си и той се превръща в лъвица сред лъвчетата си. Така че понякога изборът пада върху дете, което живее в съседната къща. Друго го избират заради това, че майка му идва да го гледа на мачовете му в доста провокативни тоалети…
	— Ти всичко това от личен опит ли го знаеш?
	— Признавам си. Случва се да изберат някое хлапе най-вече защото баща му може да ти намери хубава работа. А това е доста по-съществена причина от останалите.
	— Не съм очаквал такъв цинизъм от специалист по рекламите.
	— Знам — захили се Трип. — Иначе все по тия въпроси си приказваме. Докъде можеш да стигнеш в желанието да защитиш семейството си? Как никому не би навредил; как и аз никому не бих навредил. Но ако семейството ти е заплашено; ако става дума да спасиш собственото си дете…
	— Можеш и човек да убиеш?
	— Огледай се, бе приятелю — разпери ръце Трип. — Виж в какъв град живеем, в какво училище учат децата ни, какви спортни програми им предлага, погледни самите деца и семействата, от които идват — понякога просто не мога да повярвам какъв голям късмет имаме всички ние. Живеем живот мечта, не съзнаваш ли?
	Адам съзнаваше. Донякъде. Нали тъкмо заради осъществяването на тази мечта беше израснал от зле заплатен обществен защитник до прекалено скъпо платен и виден адвокат, специалист в отчуждени имоти. Понякога се чудеше дали е имало смисъл.
	— Добре, но защо Лоугън трябва да плати за това?
	— Кой те е излъгал, че в живота всичко е честно и почтено? Виж какво: и аз имах клиенти от водеща компания, производител на автомобили. Знаеш за коя става дума. И предполагам, че си чел напоследък как са премълчали определен проблем с кормилните им валове. С цената на сума ти жертви и ранени по пътищата. А пък тези автомобилостроители са съвсем нормални, свестни хора. Как са допуснали подобно нещо, питаш се. Как може да следят себестойността на продукцията си, без да им пука, че струва човешки животи?
	Адам предугаждаше накъде тласка разговора им Трип, но поначало му беше интересно да разговаря с него.
	— Защото са корумпирани кучи синове ли? — подсказа.
	— Знаеш много добре, че не са — намръщи се Трип. — Не се различават от служителите в тютюнопроизводителните компании. И те ли са злодеи до един? Ами всички религиозни люде, дето прикриват скандалите в църквата, или, да речем, тровят речните води? И те ли са корумпирани кучи синове, Адам?
	Трип беше типичен философстващ баща от предградията.
	— Ти как мислиш?
	— Въпрос на гледна точка, Адам — захили се насреща му Трип. Свали си шапката, оглади оредяващия си перчем и пак си я сложи на главата. — Поначало ние, хората, не сме способни да гледаме трезво на нещата. Винаги страдаме от определени предубеждения. И неизбежно защитаваме собствените си интереси.
	— Забелязвам нещо общо между всички тези примери — каза Адам.
	— Кое?
	— Парите.
	— О, те са коренът на всички злини, приятелю.
	А Адам се сети за непознатия. Сети се и за двамата си синове, които в момента си бяха у дома и вероятно си пишеха домашните или играеха на видео игри. Сети се и за жена си на учителската й конференция в Атлантик Сити.
	— Е, не съвсем на всички — рече.


>	Трета глава

	Паркингът пред залата на Американския легион тънеше в мрак и черната завеса се нарушаваше единствено от лампичките на отварящи се автомобилни врати и по-дребните проблясъци от проверяването на смартфони. Адам седна зад волана на колата си и остана неподвижен за няколко секунди. Слушаше ударите на затварящите се наоколо врати и паленето на двигатели. Но той така и не помръдваше.
	„Нищо не ти налагаше да останеш с нея…“
	Усети вибриращия в джоба му телефон. Най-вероятно е есемес от Корийн, помисли си. Бърза да научи какво е станало с отборите. Извади телефона и прочете текста.
	Да, от Корийн е.
	Как мина вечерта?
	Знаеше си.
	Втренчи се в есемеса, сякаш очакваше да открие в него някакво скрито послание. Рязко изчукване по дясното стъкло го накара да подскочи. Голяма колкото тиква глава го изпълваше цялото. Гастон му се ухили и му даде знак да го отвори.
	Адам пъхна ключа в таблото, натисна копчето и прозорецът се плъзна надолу.
	— Нали не си ми обиден? — каза Гастон. — За най-нормалния дружески спор?
	— Нищо лошо.
	Гастон подаде десницата си. И Адам я стисна.
	— Успешен сезон — пожела му Гастон.
	— Благодаря. А на теб успехи в намирането на работа.
	Гастон се смрази за миг. Двамата се застояха — Гастон, изпълнил целия отвор, а Адам на седалката си, но неотместващ поглед. По някое време Гастон се сети да си прибере лапата и се отдалечи с ядна походка.
	Простак.
	Телефонът му отново избръмча. И пак беше от Корийн:
	Ало, там ли си?!?


	Адам си я представи как е зяпнала в своя екран и умира да получи отговора му. Поначало не обичаше да се прави на интересен, а и не намираше причина да не й каже какво е станало:
	Райън е в А.
	А тя на секундата му отвърна:
	Ура!!! Ще ти звънна след половин час.
	Той прибра телефона, запали колата и подкара към къщи.
	Разстоянието дотам беше точно четири километра и двеста метра — Корийн го беше засякла на километража на своята кола, когато реши, че ще тича редовно. Подмина новия общ магазин-сладкарница на „Дънкин Донътс“ и „Баскин-Робинс“ на Саут Мейпъл Стрийт и зави наляво при ъгловата бензиностанция на „Суноко“. Въпреки късния час всички лампи у дома му светеха. Независимо че училищата посвещаваха все повече часове на пестенето на енергия и производството й от възобновяеми източници, двамата му синове така и не се бяха научили да гасят осветлението, когато излезеха от поредната стая.
	Още преди да стигне до вратата, го посрещна лаят на бордър колито им Джързи. А като отключи и влезе, Джързи го посрещна толкова щастливо, сякаш пред себе си имаше завръщащ се военнопленник. Адам веднага забеляза, че купичката й за вода е празна.
	— Ало?
	Никакъв отговор. Райън вероятно вече спи. А Томас или си дописва домашното, или поне така твърди. Адам не помнеше поне веднъж да го е заварил по средата или в края на някоя видео игра или да чопли нещо по лаптопа си — най-редовно му се явяваше точно тогава, когато току-що беше свършил домашното, или е почнал преди секунди видео играта или чопленето по лаптопа.
	Наля вода в купичката.
	— Ало.
	Този път Томас се появи на горния край на стълбите.
	— Здрасти.
	— Извежда ли Джързи?
	— След малко. — Тийнейджърски код в смисъл „Не съм“.
	— Тръгвай веднага.
	— Още малко ми остава да си допиша домашното. — Тийнейджърски код в смисъл „После“.
	Адам тъкмо понечи да повтори „Веднага“ — задължителна част от танца между тийнейджъра и родителя, — но вместо това млъкна и се втренчи в момчето. Едва успя да преглътне тръгналите да бликнат сълзи. Томас толкова много приличаше на Адам. Всички го подчертаваха: неговата походка, неговия смях, същия втори пръст на краката, по-дълъг от палеца.
	Изключено. Няма начин да не е негово дете. Каквито и да му ги беше наприказвал онзи непознат…
	Ама ти вече и с непознати ли разговаряш?
	Сети се колко пъти беше чувал Корийн да повтаря на момчетата да не общуват с непознати; колко редовно ги предупреждаваше, че това е опасно, че не бива да са прекалено отзивчиви, не трябва да привличат внимание върху себе си при приближаването на непознат и колко важно било да установят парола, с която да съобщават дискретно на родителите си за евентуална опасност. Томас беше възприел всичко на мига. Но Райън си беше по природа по-доверчив. Самата Корийн открай време гледаше с подозрение разните мъже, които се навъртаха около играещите бейзбол деца и проявяваха едва ли не патологичен ищах да се намесват с треньорски съвети години след като собствените им деца бяха израсли възрастта за участие в училищните отбори, или — което беше още по-опасно — изобщо нямаха деца. Адам поначало подхождаше по-лековато — или по-мрачно, може би — към тези неща. Не изключваше отношението му да се дължи на пълната липса на доверие спрямо всички околни, когато ставаше въпрос за собствените му деца, а не само към онези, които понякога му се струваха подозрителни.
	Сигурно защото така му беше по-лесно.
	Томас долови нещо необичайно в погледа на баща си. Направи физиономия, после заслиза по стълбите с онази тийнейджърска „походка“ — втурване с мощен тропот и препъване, — сякаш някой го е блъснал по гърба и краката му не могат да застигнат летящото напред тяло.
	— Ами аз що не взема да изведа още сега Джързи? — каза.
	Промуши се покрай баща си и грабна каишката. Джързи се беше свила пред вратата, готова да хукне навън. Винаги готова, като всички кучета. Само дето демонстрираше готовността си, като се настаняваше пред вратата така, че човек да не може да я отвори и да я пусне на свобода. Кучешка й работа.
	— Райън къде е? — попита Адам.
	— Легна си.
	Адам погледна колко показва часовникът на микровълновата. Десет и петнайсет. Райън имаше задължението да си е легнал в десет, макар да му позволяваха да чете до десет и половина, преди да му изгасят лампата. И по примера на Корийн, Райън стриктно спазваше правилата. Нямаше нужда да му напомнят, че е станало десет без петнайсет и други неща от този род. Сутрин Райън скачаше от леглото в момента, в който будилникът го събудеше, вземаше душ, обличаше се и сам си приготвяше закуската. Томас беше коренно различен. Дотам, че Адам се чудеше дали да не се сдобие с говедарска електрошокова палка, с която сутрин да го ръга да се задейства.
	„Novelty Funsy“…
	Чу как вратата с противокомарната мрежа се затвори зад Томас и Джързи. Качи се горе да провери Райън. Заспал беше на светло, с разтворен върху гърдите му роман — най-новия от Рик Риордан. Адам влезе на пръсти, взе книгата, отбеляза с лента страницата и я прибра. Тъкмо посегна да щракне ключа на лампата и Райън се размърда.
	— Татко?
	— Здрасти.
	— Приеха ли ме в „А“ отбора?
	— Утре ще разпратят имейлите — послъга Адам. Официално не следваше да знае. А и самите треньори се предполагаше да уведомят съответните деца чак след като на следващата сутрин излезеше официалният имейл, та всички едновременно да научат резултата.
	— Окей.
	Райън затвори очи и заспа още преди главата му да се върне върху възглавницата. Адам остана за секунда да го огледа. Райън приличаше външно повече на майка си. До тази вечер Адам не беше отдавал почти никакво значение на този факт — дори го беше смятал за положителен, — но ето че точно тази вечер възникваха определени въпроси. Колкото и глупави да бяха. Дръннал ли си веднъж камбаната, не можеш да върнеш звука. Съмненията не спираха да чоплят съзнанието му, но какво значение има в края на краищата? Да погледнем чисто теоретически. Впери очи в Райън и усети за кой ли път онова завладяващо го чувство, което двете момчета предизвикваха в душата му — отчасти пълно щастие, но и страх от онова, което може би ги чака в този жесток живот, а също и желания и надежди, и всичко това образуващо единственото нещо на света, което можеше да се възприеме за абсолютно чисто. Колкото и шаблонно да звучеше. Именно това изпитва човек, като се заплесне да гледа собственото си дете — чистотата, която произхожда не от друго, а само от чистата, безусловна обич.
	Дяволски силно обичаше това дете Райън.
	Но ако установи, че Райън не е от него, ще изгуби ли цялото това чувство? Възможно ли е то да изчезне изцяло? И има ли всъщност значение?
	Тръсна глава и се извърна към вратата. Стига толкова философстване на тема „бащинство“ за една вечер. А пък и нищо всъщност не се е променило. Само дето някакъв смахнат му напълни главата с приказки за фалшива бременност. Нищо повече. От целия си трудов стаж в правораздавателната система Адам се беше научил да не приема нищо за чиста монета. Сядаш и полагаш къртовски труд. Проучваш всичко из основи. Хората лъжат. Така че си длъжен да провериш нещата до дъно, за да не отидат по дяволите всичките ти предварителни нагласи.
	Не можеше да не признае пред себе си, че думите на непознатия наистина звучаха правдоподобно, и точно в това се коренеше проблемът. Колкото повече се вслушваш във вътрешния си глас, толкова по-вероятно е да се самозалъжеш.
	Сядаш и бачкаш. Проучваш всичко до дупка.
	Например?
	Много просто. Започваш от „Novelty Funsy“.
	Семейството ползваше общ настолен компютър, който се намираше във всекидневната. Това беше изискване на Корийн. Нямаше да позволи в дома им да има тайно ровене из интернет (в смисъл „гледане на порно“). На теория Адам и Корийн щяха да са в състояние да упражняват пълен контрол, да проявяват родителска зрялост и отговорност. Адам обаче от самото начало беше усетил, че цялата полицейщина ще се окаже или излишна, или глупава. Нищо не пречеше на момчетата да се ровят по всякакви сайтове, включително и порнографски, по телефоните си. Или от домовете на приятелчетата си. Или от разхвърляните из цялата къща лаптопи и таблети.
	Да не говорим, че, според него, това щеше да е проява на мързел по отношение на родителския им дълг. По-добре да ги научеха да постъпват правилно именно защото така трябва — а не понеже мама и татко надничат над рамото ти. Не че всички родители не почваха с подобни убеждения, докато усетеха, че ненапразно съществуват и по-лесни начини.
	Имаше и друг, много по-очевиден проблем: седне ли човек да използва компютъра по предназначение — да учи или да си подготвя домашните, — неминуемо започва да се разсейва от шумовете от кухнята или телевизията. По тази причина Адам беше качил настолния компютър горе, в кътчето, което най-благосклонно бяха започнали да наричат „домашния офис“ — стая, която трябваше да служи за най-различни цели на прекалено много хора. Писмените работи на учениците, които Корийн трябваше да оцени, бяха струпани от дясната страна. Домашните тетрадки на синовете им бяха вечно разхвърляни, а зад принтера редовно лежеше черновата на поредното есе, зарязана като ранен на бойното поле войник. Сметките пък бяха струпани върху стола в очакване Адам да ги плати онлайн.
	Интернет браузърът беше оставен на сайта на някакъв музей. Вероятно единият от синовете е учел за древна Гърция. Адам прегледа историята на браузъра да види какви сайтове са гледали преди това, макар да беше наясно, че синовете му са вече достатъчно печени, че да не оставят уличаващи ги следи. Но ей така — за всеки случай. Нали Томас преди време беше оставил фейсбук страницата си отворена, след като се беше логнал. Тогава Адам седя доста време пред компютъра, мъчейки се да прогони желанието си да надзърне във файла с лични съобщения на сина му.
	И в крайна сметка беше загубил битката.
	Прегледал беше няколко съобщения, преди да се озапти. Важното беше да знае, че синът му е в безопасност, и въпреки това го гризеше мисълта, че е нарушил личната му свобода. Научил беше неща, които се предполагаше да не са му известни. Нищо съществено. Нищо потресаващо. И все пак — неща, за които като баща следваше да поговори със сина си. Но ако ги зачекнеше, щеше да разкрие пред Томас, че се е набъркал в личния му свят. Имаше ли изобщо начин, по който да използва така придобитата информация? И заслужаваше ли си всъщност? Минало му беше през ум да сподели наученото с Корийн, но след известно време осъзна колко нормална беше кореспонденцията на детето, която беше прочел; нима самият той на младини не беше вършил неща, които никак не желаеше да станат достояние на родителите му, а после ги беше надраснал и забравил? Животът му сигурно нямаше да протече толкова хубаво, ако родителите му го бяха шпионирали и бяха почнали да го поучават.
	И Адам се отказа от идеята си.
	Така, де. Родителят е длъжен да проявява характер.
	Престани да отлагаш неизбежното, Адам.
	Вярно. Точно това прави в момента. А не бива да отлага.
	Тази вечер нямаше нищо забележително в историята на сърфирането от компютъра. Единият от синовете — най-вероятно Райън — или наистина учеше за древна Гърция, или любопитството му беше разпалено от романа на Риордан. Линковете му водеха до Зевс, Хадес, Хера и Икар — тоест, по-конкретно се беше ровил из гръцката митология. Слезе по-надолу в лога за сърфирането и кликна върху „Вчера“. Търсене за маршрута до казино-хотел „Богарта“ в Атлантик Сити. Нищо чудно. Нали там бяха настанили Корийн. Беше проверила и програмата на конференцията. Прегледа я и той.
	Толкова.
	Стига си отлагал.
	Влезе в уеб страницата на банката, в която двамата с Корийн поддържаха две отделни сметки „Виза“. Неофициално наричаха едната „частна“, а другата — „служебна“. Така по-лесно водеха домашното данъчно счетоводство. „Служебната“ карта използваха при правенето на разходи, които можеха да отчетат като свързани с работата им — свързани, например, със сегашната учителска конференция в Атлантик Сити. За всичко останало плащаха с „частната“ карта.
	Първо прегледа „частната“ сметка и потърси в нея „novelty“. Нула резултат. Хубаво. Излезе от нея, логна се в „служебната“ и пусна същата дума в търсачката.
	Ето я.
	Преди малко повече от две години беше извършено плащане в полза на фирма „Novelty Funsy“ на стойност 383,83 щ.д. Адам чуваше ясно тихото бръмчене на компютъра.
	Откъде обаче е научил непознатият за това плащане?
	Никаква представа.
	Самият той, Адам, сигурно е видял това плащане навремето. Да, почти сигурен беше, че го е видял. Напъна се да си спомни, да събере парченцата, които се въртяха някъде из паметта му. Точно така. Седнал беше да проверява разходите по кредитната карта. И беше попитал Корийн конкретно за този. Тя му беше отговорила най-непринудено, че била поръчала украшения за класната си стая. Не са ли малко възскъпички, беше я попитал. А тя го успокои, че училището щяло да й възстанови разхода.
	„Novelty Funsy“. Самото име не звучеше никак подозрително.
	Адам отвори нов прозорец на екрана и потърси в гугъл „Novelty Funsy“. А гугъл моментално изплю отговора:
	Резултати от търсене на „Novelty Funsy“.
	Няма резултати за „Novelty Funsy“.
	Опаа! Почва да става интересно. Не може нещо да липсва в гугъл. Адам се облегна на стола и обмисли какво да предприеме по-нататък. Трябваше да има поне един резултат за „Novelty Funsy“. Та нали фирмата съществува. Името й дори е изписано в извлечението от „Виза“ сметката му. По него поне можеше да се предположи, че търгува с новопоявили се на пазара декоративни, весели артикули.
	И Адам прехапа долната си устна. Нещо му се губеше. Появява се, значи, някакъв непознат и почва да го убеждава, че жена му го е измамила — и то по един сложен, добре обмислен начин, — че е бременна. Кой е този човек? И за какво му е да му съобщава всичко това?
	Добре. Да оставим засега тези два въпроса и да се съсредоточим върху най-важния: наистина ли е станало?
	Идеше му да отсече просто „Не“ и да престане да си мисли за чутото. Осемнайсетте им години семеен живот не бяха минали без търкания, че и без белези, но той продължаваше да й има доверие. Много проблеми бяха останали в миналото — кои нерешени, други по-скоро довели до промени, но пък спойката, която крепеше семейството им, беше ставала все по-здрава: бяха едно цяло — съпруг и съпруга. Двамата сте отбор, борите се заедно с всичко и се пазите взаимно. Твоите победи са и нейни победи. Същото важи и за допусканите грешки.
	Адам дори живота си беше поверил на Корийн. Но въпреки всичко…
	На това поне се беше нагледал през трудовия си стаж. Казано на най-прост език — хората са способни да мамят. И колкото и сплотени да бяха двамата с Корийн, те си оставаха самостоятелни личности. Най-добре щеше да е да й се довери безусловно и да забрави тотално за появата на непознатия — и точно този вариант го изкушаваше най-силно, — макар, от друга страна, да му се струваше, че ще е равносилно на пословичното заравяне на глава в пясъка. Гласът на съмнението можеше и да утихне по някое време, но никога нямаше да се махне изцяло.
	Поне докато не си изяснеше истината.
	Според непознатия доказателството било именно в привидно безобидното плащане с картата „Виза“. Така че беше длъжен — заради себе си, че дори и заради Корийн (нали и на нея щеше да й е не по-малко гадно да дочува въпросния глас?) — да проучи нещата докрай. Позвъни на безплатния номер на „Виза“, откъдето телефонен секретар му нареди да въведе номера на картата, датата, до която е валидна, и трицифрения номер за проверка на картата. Машината се опита да му даде автоматичен отговор, но в крайна сметка записаният глас го попита дали желае да разговаря с представител. Представител. Все едно звънеше до Конгреса на САЩ. Каза „йес“ и чу сигнала, че са го свързали.
	Представителят се обади по някое време, накара го да повтори същите данни — това пък защо всеки път го правят? — а след тях и последните четири цифри от номера на социалната си осигуровка и домашния си адрес.
	— С какво мога да съм ви полезна, мистър Прайс?
	— По картата ми „Виза“ е извършено плащане в полза на фирмата „Novelty Funsy“.
	Помоли го да й издиктува по букви „funsy“, после попита:
	— Бихте ли ми казали сумата и датата на плащането?
	Адам й даде необходимите сведения. Очакваше леко изострена реакция заради изминалите оттогава повече от две години, но представителката не направи забележка.
	— И какво по-точно ви интересува, мистър Прайс?
	— Не си спомням да съм купувал каквото и да било от фирма с името „Novelty Funsy“.
	— Хм — отрони представителката.
	— Моля?
	— „Хм“ в смисъл че не всички фирми упоменават действителното си име при фактуриране на сумата. В името на дискретността, нали разбирате? Както когато отсядате в хотел и те ви уверяват, че в сметката ви няма да упоменат заглавието на филма, който сте гледали в стаята си. — Явно имаше предвид порно или нещо друго, свързано със секса.
	— В случая става дума за съвсем друго нещо.
	— Добре, изчакайте ме да проверя за какво точно става дума в такъв случай. — По линията се чу тракането по клавиатурата й. — „Novelty Funsy“ се води фирма за онлайн търговия. А това обикновено означава, че държи особено на дискретността. Говори ли ви нещо?
	И да, и не.
	— Няма ли начин да им бъде поискана разбивка на сметката?
	— Има, разбира се. Но ще трябва да почакате няколко часа.
	— Струва ми се, че няма да е проблем.
	— Освен това държим и имейл за вас. На вашия адрес ли да го изпратим? — И прочете адреса му.
	— Ще го чакам.
	Представителката попита има ли друго, с което да му бъде полезна. Той й благодари, а тя му пожела приятна вечер. Затвори телефона и пак зяпна в банковото извлечение на екрана. „Novelty Funsy“. Сега, като се замислеше, отчиташе, че името наистина можеше да се приеме за дискретно название на секс магазин.
	— Татко?
	Появи се Томас и Адам посегна чевръсто към бутона за изключване на екрана, както… ами както щеше да постъпи синът му, ако гледаше порнофилм.
	— Здрасти — каза Адам с възможно най-нехаен тон. — Какво става?
	Синът му не каза нищо, което да подсказваше, че е забелязал необичайното му поведение.
	Но пък тийнейджърите поначало бяха изключително разсеяни и вторачени в себе си. В този момент поне Адам оценяваше колко хубаво е, че Томас никак не се вълнуваше какво търси баща му в интернет.
	— Ще може ли да отидем до Джъстин с колата?
	— По това време?
	— В него са ми гащетата.
	— Кои гащета?
	— Тренировъчните. Утре имаме тренировка.
	— Друг чифт нямаш ли?
	— Треньорът държи на тренировките да играем с тренировъчните.
	— Не може ли Джъстин да ти ги донесе утре в училище?
	— Трябваше още днес да ги донесе. Ама, както винаги, беше забравил.
	— И по какво игра днес?
	— Кевин носеше втори чифт. На брат му били. Но на мен са ми много големи.
	— Защо не звъннеш на Джъстин отсега да ги сложи в раницата си?
	— И да му кажа, няма да го направи. Само на четири преки е от нас. Хем ще покарам малко, за да свиквам.
	Томас беше изкарал кандидат-шофьорската си книжка само седмица по-рано, а за придружаващия го родител изживяването щеше да е равносилно на сърдечен стрес тест без запис на ЕКГ.
	— Добре, след секунда идвам.
	Адам изтри историята на браузъра и слезе на долния етаж. Минаха покрай надяващата се на повторна разходка Джързи, която ги изгледа тъжно в смисъл „Не мога да повярвам, че няма да ме вземете със себе си“. Томас грабна ключовете и се настани зад волана.
	Адам се отпусна на дясната седалка. На негово място Корийн нямаше да млъкне, ами щеше да излива порой от инструкции и предупреждения на висок глас. Да не говорим, че от натискане на въображаемия педал на спирачката от нейната страна можеше и пода на колата да продъни. Том изкара возилото бавно на улицата, а Адам използва момента да огледа сина си в профил. По бузите му бяха почнали да избиват младежки пъпки, а челюстта му се беше окосмила едва-едва, от което младежът беше започнал да прилича на Ейбрахам Линкълн — поне като контур, ако не по гъстотата на окосмяването, но май трябваше да почне да се бръсне. Не всеки ден, но поне веднъж седмично. Томас беше обут в карго шорти. Краката му също се бяха окосмили. А пък какви хубави сини очи имаше синът му! Нямаше човек, който да не беше отбелязал ледената им синева.
	Томас паркира на алеята пред къщата на Джъстин, близо до десния бордюр.
	— Само две секунди — рече и постави лоста на скоростите в положение „паркиране“, после спринтира към входната врата.
	Отвори му майката на Джъстин, Кристин Хой. Адам с изненада мярна русите й коси. Кристин преподаваше в същото училище, в което работеше и Корийн. Двете жени доста си другаруваха. Адам очакваше и тя да е в Атлантик Сити, но после се сети, че сегашната конференция беше за преподаватели по история и езици, а Кристин беше математичка.
	Кристин го забеляза и му махна, той й отвърна със същото. Томас влезе в къщата, а тя се насочи по пътеката към него.
	Колкото и политически некоректно да беше, за него Кристин Хой си оставаше MILF*. Беше дочул това описание от приятелите на Томас, макар и сам да не беше далеч от подобна мисъл. И ето че в момента тя идеше насреща му по изрисувани дънки и впит в тялото й бял потник. Знаеше, че е състезателка по бодибилдинг, но само толкова. Когато името й се появяваше по пресата, винаги биваше следвано от някакви съкращения, които указваха, че е „професионалистка“, каквото и да означаваше това. Адам никога не си беше падал по някогашните щангистки с издути мускули, а беше забелязал, че на някои от снимките и самата Кристин изглеждаше прекалено напомпана и изваяна. И косите й бяха прекалено руси, усмивката й — прекомерно бяла, и тенът й клонеше към оранжевото, но на живо всичко това привличаше дяволски успешно мъжките погледи.
	[* Съкратено от Mother I’d Like to Fuck (англ.) — майка, която с удоволствие бих изчукал. — Б.пр.]
	— Здравей, Адам.
	Поколеба се дали да не излезе от колата, но в крайна сметка не го направи.
	— Здрасти, Кристин.
	— Корийн още ли не се е върнала?
	— Няма я.
	— Но утре се прибира, нали?
	— Да.
	— Окей. Ще й звънна да се чуем. Понеже и аз тренирам усилено. След две седмици ми е щатското първенство.
	Във фейсбук профила й пишеше, че била „фитнес модел“ и „професионална фитнес мотиваторка“. Корийн й завиждаше за тялото. В последно време бяха почнали да тренират заедно. Но както става с повечето неща, които са хем полезни, хем могат да са и вредни, първоначалният приятен навик беше стигнал едва ли не до вманиаченост.
	Междувременно Томас се върна с шортите.
	— Довиждане, Томас.
	— Довиждане, мисис Хой.
	— Лека нощ, момчета. И не прекалявайте с веселията, докато мама я няма. — И тръгна с полюляваща се походка към дома си.
	— Голяма досадница е тая — отбеляза Томас.
	— Не е хубаво да говориш така.
	— Така казваш, понеже не си им видял кухнята.
	— Защо? Какво им е на кухнята?
	— Облепила е целия хладилник със свои снимки по бикини — поясни Томас. — Гадна гледка.
	Безспорно. А докато паркираше, Томас леко се подсмихна.
	— Какво има? — попита Адам.
	— Кайл й вика „самогъска“.
	— На кого?
	— На мисис Хой.
	Адам реши, че това ще да е някакъв еквивалент на MILF или нещо от този сорт.
	— И какво значи „самогъска“?
	— Така наричат момичетата, които са грозни, но имат хубаво тяло.
	— Не схващам — призна си Адам.
	— Самогъска — рече Томас, после го повтори разчленено: — Само-гъз-ка.
	Адам едва успя да запази сериозно изражение, докато клатеше неодобрително глава. Зачуди се с какви точно думи да укори сина си, като в същото време скрие усмивката си; добре, че телефонът му изведнъж звънна. Погледна екрана да види кой го търси.
	Беше Корийн.
	Натисна копчето „игнориране“. Не бива да отклонява внимание от шофирането на сина си. Корийн ще го разбере. Понечи да прибере устройството в джоба си, но то завибрира. Прекалено рано за гласова поща, рече си, но се оказа, че от банката са му изпратили имейл. Отвори го.
	Съобщението съдържаше и линкове към описанията на закупените продукти, но Адам почти не им обърна внимание.
	— Какво ти е, татко? Прилоша ли ти?
	— Не отклонявай погледа си от пътя, Томас.
	Щеше да го разгледа подробно, като се приберат. Но засега му стигаха и първите три реда — от тях научи повече, отколкото желаеше.
	„Novelty Funsy“ е банковото название на следната фирма за търговия онлайн:
	„Fake-a-pregnancy.com“*
	[* Престори се на бременна (англ.). — Б.пр.]


>	Четвърта глава

	Веднага след като се прибраха, Адам влезе в домашния им „офис“ и кликна на линка в имейла.
	Появи се страницата на „Fake-A-Pregnancy.com“.
	Наложи си да потисне емоциите си. Много добре знаеше, че интернет предлага неща за всякакви вкусове и забежки, включително и такива, които ум не може да ги побере, но самият факт, че съществува сайт, посветен на фалшивата бременност, беше от онези мигове, когато на рационалния човек му иде просто да ревне, да се предаде и да признае поражението си пред най-долните човешки инстинкти.
	А под едрите розови букви с малко по-дребен шрифт беше изписан и девизът на фирмата: Най-смешните трикове на всички времена!
	Трикове ли?
	Кликна на линка към „закупените от вас продукти“. Най-отгоре се мъдреше „СУПЕР НОВ фалшив тест за бременност!“. Адам успя само да завърти глава. Нормалната цена, $34,95, беше зачеркната с червено, вместо нея беше изписана промоционалната — $19,99, а под нея, с получер курсив: „Спестявате $15!“.
	Трогателно. Слава Богу, че жена ми не е заплатила редовната!
	Стоката била изпратена в „дискретна опаковка“ в рамките на денонощието. По-нататък прочете:
	Указания за употреба: Използва се като истинските тестове за бременност!
	Уринирате върху листчето и отчитате резултата!
	А той всеки път е положителен!
	Адам усети как му пресъхна устата.
	Изкарайте ангелите на своя приятел, на родителите му, на братовчед си или на своя преподавател!
	На братовчеда или на своя преподавател ли? Че на кой може да му е притрябвало да стряска братовчед или професор… На Адам дори не му се мислеше в тази насока.
	Отдолу, със ситен шрифт, следваше предупреждение:
C>
	ВНИМАНИЕ: Изпратената Ви стока съдържа потенциалната опасност да бъде използвана по безотговорен начин. С попълването и връщането на следния формуляр, Вие поемате ангажимент да не използвате продукта за цели, които биха могли да са незаконни, неморални, измамни или вредни за други лица.
C$
	Невероятно. Адам кликна върху снимката на артикула и увеличи изображението на опаковката. Самият тест представляваше бяла лента с червено кръстче, отчитащо наличието на бременност. Напъна се да се сети: същия този тест ли му беше показала Корийн? Изобщо не помнеше. Направил ли си беше труда дори да го погледне? И в това не беше убеден. Пък и колко различно можеха да изглеждат тестовете за бременност?
	Само едно помнеше със сигурност: Корийн си беше направила теста, докато той си беше у дома.
	А това не беше в нейния стил. Когато беше бременна първо с Томас, после с Райън, и двата пъти му беше съобщила вестта още на вратата, ухилена до уши. Този път обаче беше настояла той да е вкъщи. Това поне се беше загнездило здраво в паметта му. Как лежеше в спалнята и прещракваше каналите на телевизора. Тя влезе в банята. Той очакваше проверката да трае поне няколко минути, а тя съвсем скоро след като влезе, излетя оттам с лентата.
	— Гледай, Адам! Бременна съм!
	Тогавашната лента приличаше ли на тази на снимката?
	Откъде да помни?
	Кликна върху втория линк и единствената му реакция беше да отпусне глава върху дланите си.
	Изкуствени силиконови кореми!
	Предлагаха ги в различни размери: първи триместър (1–12 седмици), втори триместър (13–27 седмици), трети триместър (28–40 седмици). Асортиментът включваше също така свръхедра бременност, близнаци, тризнаци, та дори и четиризнаци. На снимката красива жена гледаше влюбено „бременния“ си корем. Облечена беше в бяло, като булка, и държеше букет от лилии.
	Надписът над снимката гласеше:
C>
	Бременността — най-сигурният начин да се превърнете в център на вниманието!
C$
	Под нея — доста по-открито:
C>
	И да получавате по-скъпи подаръци!
	Артикулът беше изработен от „силикон с медицинско качество“, обявен от сайта за „най-успешната за момента имитация на истинска кожа!“.
C$
	А най-отдолу имаше линкове към видео изказвания на доволни „действителни клиенти на Fake-A-Pregnancy“. Адам кликна върху един. Симпатична брюнетка стоеше засмяна пред обектива и казваше „Здравейте! Обожавам силиконовия си корем. Съвсем като истински е!“. А по-нататък описваше как пратката пристигнала в рамките на два работни дни (е, по-бавно, отколкото тестът за бременност, но пък кой бърза чак толкова за такива неща?) и как със съпруга й били решили да си осиновят дете, но искали да скрият осиновяването от своите приятели. Втора жена, този път червенокоска, обясни, че със съпруга й били прибягнали до услугите на сурогатна майка, но не желаели приятелите им да научат (а пък Адам изрази наум надеждата си, че приятелите им не са достатъчно извратени, че да посетят същия сайт и да ги разкрият). А в последната препоръка трета жена описваше как с помощта на фалшивия корем „изиграла върховен номер“ на приятелите си.
	Бая странни приятели трябва да е имала.
	И се върна към кошницата за пазаруване. А последният артикул в нея беше… божичко… фалшива ехография.
	Дву- или триизмерна! По ваш избор!
	Фалшивите ехограми се предлагаха на промоция, срещу $29,99. Гланцови, матови, дори на диапозитив. Имаше място за попълване името на лекаря, на болницата, съответно клиниката, и датата, на която е правена. Можеше да попълниш и пола на зародиша, дори като вероятност („Момче — 80%“), възрастта му, дали са близнаци — всичко, което можеше да ти дойде наум. Срещу още $4,99 можеше да се „прибави и холограмна снимка, за да изглежда по-автентична ехограмата“.
	Почна да му се повдига. И за холограма ли се беше изръсила Корийн? Не си спомняше.
	И тук уеб сайтът внушаваше, че човек би купил подобно нещо само за майтап. „Идеално за ергенски купони!“ Да, бе, голяма веселба. „Страхотен трик за рождени дни, дори и за Коледа!“ Коледен трик? Увийте фалшивия тест за бременност в луксозна хартия и го оставете под елхата за мама и татко. И гледайте какъв смях само ще падне!
	Естествено, всички тези приказки за „трикове“ имаха за цел да предотвратят евентуалните съдебни дела.
	Надали някой от този сайт се съмнява, че стоката им може да се използва и за измама.
	Давай, Адам! Продължавай да се гневиш. И да се правиш, че не виждаш очевидното.
	И пак му се зави свят. Нищо повече няма да научи тази вечер. По-добре да си легне и да обмисли досега наученото. Да не избързва. Залогът е прекалено висок. Запази спокойствие. Ако трябва — блокирай мисленето си.
	Пътят му към спалнята минаваше покрай стаите на двамата му синове. Изведнъж му се сториха чупливи, сякаш изградени от яйчени черупки, и му мина през ум, че наученото от непознатия можеше като нищо да ги натроши, ако не проявеше необходимата предпазливост.
	Влезе в спалнята, която споделяше със съпругата си. На нощното шкафче на Корийн забеляза дебютния роман на някаква пакистанка, а до него — брой на списанието „Риъл Симпъл“ с подгънати в ъгълчетата за отметка страници. Плюс чифт очила за четене с доста слаб диоптър, които Корийн избягваше да носи пред хората. Радиочасовникът служеше и за зареждане на айфона й. Двамата имаха сходни музикални предпочитания, най-вече към Брус Спрингстийн, когото бяха гледали на живо поне дузина пъти. Адам толкова се вживяваше в музиката му, че на определен етап изгубваше контрол върху себе си. Корийн обаче оставаше съсредоточена докрай: помръдваше по малко, но очите й оставаха насочени почти без прекъсване към сцената.
	До нея Адам куфееше като идиот.
	Влезе в банята и си изми зъбите. Корийн ползваше за целта някаква свръхмодерна ултразвукова електрическа четка, разработена сякаш от НАСА. Адам беше тотално старомоден в това отношение. На преден план имаше опаковка на „Л’Ореал“, издаваща и досега лека миризма на химическа боя за коса. Изглежда, Корийн беше поприкрила посивяването на косите си, преди да тръгне за Атлантик Сити. Първоначално посивяваха отделни дълги косми, тя ги отскубваше и ги изучаваше. Накрая се намръщваше, вдигаше поредния косъм и обявяваше: „И на твърдост, и на цвят е като тел за съдове“.
	Мобилният му телефон иззвъня. Знаеше кой е дори преди да погледне екранчето. Изплю пастата за зъби, изплакна набързо уста и прие разговора.
	— Здрасти — рече.
	— Адам? — Корийн беше, разбира се.
	— Казвай.
	— Звънях ти преди малко. — Усети леката паника в гласа й. — Защо не отговори?
	— Томас шофираше. Трябваше да съм нащрек.
	— О!
	Зад нея се носеха музика и смях. Изглежда, беше все още в бара с колегите си.
	— И как всъщност се развиха нещата тази вечер?
	— Нормално. Взеха го в отбора.
	— А Боб как се държа?
	— Че как да се държи, освен като простак?
	— Нали съм те помолила да се държиш с него като хората.
	— Не смятам, че съм длъжен.
	— Така и така си е наумил да върне Райън в халфовата линия, за да не се конкурира с Боб младши. Не му давай излишни поводи.
	— Корийн?
	— Слушам те.
	— Късно е вече, а ми предстои труден ден. Дай да отложим целия този разговор за утре вечер, а?
	Зад гърба й някой — мъж при това — се заля в мощен смях.
	— Сигурен ли си, че всичко е наред? — попита тя.
	— Няма проблем — отвърна той и прекрати разговора.
	Изплакна четката за зъби и си изми лицето. Корийн беше забременяла преди две години, когато Томас беше на четиринайсет, а Райън на десет. С напредването на възрастта броят на сперматозоидите на Адам беше започнал да спада и предпазните им мерки се бяха свели почти до метода на неизказаната молитва, така че бременността го изненада. Освен дето беше проява на пълна безотговорност от страна и на двама им. Не се бяха договаряли конкретно с Корийн, че няма да имат повече деца, но поне до този момент приемаха това за негласно споразумение.
	Адам се погледна за миг в огледалото. Онова вътрешно гласче на дъното на съзнанието му пак почваше да се обажда. Прекоси тихо на бос крак преддверието, пусна уеб браузъра и написа в търсачката „ДНК тест“. Първият отговор гласеше, че такъв можел да се закупи от аптечната верига „Уолгрийнс“. В мига, в който посегна да натисне бутона за поръчка, го обзеха притеснения. Ами ако някой друг у дома получеше кутията и я отвореше? Ще мине утре от там лично да си я вземе.
	Прибра се в спалнята и седна на ръба на леглото. И след всичките тези години продължаваше да надушва мощните феромони на Корийн. Или просто страдаше от прекомерно въображение.
	Спомни си отново гласа на непознатия:
	„Нищо не ти налагаше да останеш с нея.“
	Положи глава върху възглавницата, примига по посока на тавана и се отпусна сред едва доловимите шумове на притихналия негов дом.


>	Пета глава

	Събуди се в седем сутринта. Райън вече дежуреше пред вратата на спалнята.
	— Татко…?
	— Казвай.
	— Би ли проверил имейлите си да видиш дали треньорът Бейм е разпратил резултатите?
	— Вече проверих. В „А“ отбора си.
	Райън не даде външен израз на възторга си. Не беше в неговия стил. Само кимна и се помъчи да прикрие усмивката си.
	— Може ли след училище да отида у Макс?
	— Какво сте намислили да правите в хубав слънчев ден като днешния?
	— Ще стоим на тъмно да играем видео игри.
	Адам се намръщи, макар да усещаше, че Райън го будалка.
	— Ще дойдат и Джак и Колин. И ще играем лакрос.
	— Върви — спусна нозе на пода Адам. — Закусил ли си?
	— Още не.
	— Искаш ли да ти приготвя „татковски яйца“?
	— Само ако обещаеш да не ги наричаш така.
	— Обещавам — засмя се Адам.
	И за секунда забрави за предишната нощ — и за непознатия, и за „Novelty Funsy“, и за „Fake-A-Pregnancy.com“. Както става обикновено, всички те сякаш му се бяха случили насън и той почти се чудеше дали не са изцяло плод на въображението му. При все че истината му беше пределно ясна: просто блокираше съответните мисли. Благодарение на това беше успял да спи спокойно през нощта. И да беше сънувал нещо, нямаше никакви спомени. Адам поначало спеше добре. Корийн беше тази, която будуваше и се тревожеше. Адам се беше приучил по някое време да не се тръшка за независещи от него неща, да ги оставя на мира. Тази му способност да отсява проблемите се беше оказала доста здравословна. Сега обаче се питаше за какво по-точно става дума: дали в действителност оставяше нещата на мира, или само ги блокираше в мисълта си.
	Слезе долу да приготви закуската. „Татковските яйца“ се забъркваха с мляко, горчица и пармезан. Около шестия си рожден ден Райън умираше за „татковски яйца“, но както обикновено става с децата, постепенно престана, веднъж ги нарече „скапани“ и се зарече повече да не ги близне. Напоследък обаче новият му треньор му беше внушил, че трябва да започва всеки ден с високопротеинова закуска, така че, подобно на старовремски мюзикъл, и „татковските яйца“ преживяха втори разцвет.
	Адам го наблюдаваше как напада чинията, сякаш му е нанесла лична обида, и се напъна да си спомни как шестгодишният Райън се беше хранил от същата чиния в същото помещение. Но образът му се губеше.
	Томас щеше да пътува до училище в колата на свой приятел, така че Райън и Адам се наслаждаваха заедно на бащино-синовното си мълчание. Пътят им минаваше покрай магазин за детско облекло „Бейби Гап“ и школа по карате от веригата „Тайгър Шулмън“. Напоследък и „Събуей“ бяха отворили своя закусвалня точно на оня „мъртъв“ ъгъл — единственото място в целия град, на което търговията никога не потръгваше и което в миналото бе приютявало и фурна за гевреци, и бижутерия, и магазин за висококачествени скъпи матраци, че дори и „Блимпи“ — закусвалня, която, според Адам, по нищо не се различаваше от „Събуей“.
	— Хайде, довиждане. До по-късно — изскочи Райън от колата, без дори да го целуне по бузата. Кога беше престанал Райън да го целува? И това не помнеше.
	Направи обратен завой на Оук Стрийт, подмина „Севън-Илевън“ и видя отпреде си „Уолгрийнс“. Въздъхна. Спря колата и преседя няколко минути на паркинга. Едва влачещ се старец, притиснал в смъртна хватка с възлести пръсти към рамката на проходилката книжния плик с изписаните му лекарства, мина покрай него и го изгледа кръвнишки. Или може би вече гледаше на целия свят по този начин.
	Адам влезе в дрогерията. Не че нямаха нужда от паста за зъби и антибактериален сапун, но тези ги сложи в малката кошница за пазаруване само за заблуда на околните. Сети се как в юношеските си години пълнеше кошницата с разни тоалетни артикули, за да не биеха на очи презервативите, които после щяха да стоят толкова дълго в портфейла му, че срокът им на годност изтичаше и почваха да се късат.
	ДНК тестовете бяха непосредствено до фармацевта. Адам се помъчи да подходи към стелажа с възможно най-нехайна походка. Погледна наляво. Огледа се надясно. Взе опаковката и прочете надписа на гърба й:
	Трийсет на сто от закупилите този тест „бащи“ ще установят, че детето, което отглеждат, не е от тях.
	Положи кутията обратно на стелажа и бързо се отдалечи, все едно тя можеше да го повика да се върне. Не, не му трябва чак дотам да стигне. Поне днес не.
	Отнесе останалите покупки до касата, добави към тях пакетче дъвка и плати. Тръгна по шосе номер 17, подмина още няколко магазина за матраци (на какво ли се дължеше това изобилие от магазини за матраци в северната част на Ню Джързи?) и паркира пред фитнеса. Преоблече се и направи силова тренировка. В зрелия си живот Адам беше изпробвал какви ли не тренировъчни програми — йога (недостатъчно гъвкава), пилатес (неизбистрена), военна (ами що не взе просто да влезе в армията?), зумба (има ли смисъл да говорим?), аква аеробика (за една бройка да се удави) и спининг (изприщи му се задникът), — но в крайна сметка неизменно се връщаше към простите тежести. Имаше дни, в които не можеше да си представи живота без тези максимални натоварвания върху мускулите. Но имаше и такива, когато от железата му призляваше и копнееше да не вдига нищо по-тежко от следтренировъчния протеинов шейк с фъстъчено масло.
	Заизпълнява механично движенията, стараейки се да не забравя да задържа в крайната точка контрактацията на мускулите — гаранция за ефективността на тренировката. Сгъваш, задържаш в горната точка, притискаш бицепса, бавно разгъваш. Изкъпа се, облече работния си костюм и се отправи към офиса си на Мидлънд Авеню в Парамъс — четириетажна изцяло остъклена сграда, чиято основна забележителност се заключаваше в това, че в архитектурно отношение не изпъкваше с нищо пред съседните офис сгради. Но пък никога нямаше да ти хрумне да й отредиш друга функция.
	— Здрасти, Адам. Ще ми отделиш ли една секунда?
	Беше Анди Грибъл — най-добрият му сътрудник. При постъпването му всички му викаха „Пича“ заради немарливата му външност и приликата му с екранния герой на Джеф Бриджис. Беше по-възрастен не само от останалите адвокатски сътрудници, но и от Адам, и ако се беше наканил, сигурно щеше с лекота да завърши право и да стане съдебен адвокат. Самият Грибъл обаче обяви веднъж: „Не ме влече тая работа, бе човек“.
	Точно това бяха думите му, най-сериозно.
	— Какво става? — попита Адам.
	— Старият Рински.
	Адам беше специалист в областта на отчуждените имоти, която се занимаваше със случаи, в които властите напираха да ти вземат земята, за да построят на нея я шосе, я училище. В конкретния случай градският съвет на Касълтън искаше да отнеме дома на Рински за целите на гентрификацията — „подмладяването“ на стари части от градовете с нови сгради и, съответно, по-младо и по-заможно население. Казано най-кратко, частта на града, в която попадаше той, можеше да бъде описана учтиво като „нежелателна“, а по-искрено като „сметище“, поради което градската управа беше сключила договор с предприемач, който трябваше да събори всички сгради и да вдигне на тяхно място нови къщи, магазини и ресторанти.
	— Какво става с него?
	— Ще му правим домашно посещение.
	— Хубаво.
	— Да изкарам ли и големите топове?
	Които се явяваха част от ядрената мощ на Адам.
	— Рано е още — отвърна му Адам. — Друго има ли?
	Грибъл се облегна на стола си и качи ботуши върху бюрото.
	— Довечера ще свирим. Идваш ли?
	Адам завъртя глава. Анди Грибъл свиреше в кавър банда за хитове от седемдесетте години, която гастролираше в някои от най-престижните заведения в северен Ню Джързи.
	— Няма как.
	— Нищо на „Игълс“ няма да правим, обещавам ти.
	— Че кога изобщо сте свирили нещо на „Игълс“?
	— Не ги кльопам тях — каза Грибъл. — Но ще изпълним за пръв път „Please Come to Boston“. Помниш ли я?
	— Разбира се.
	— И какво мислиш?
	— Не я кльопам — отвърна Адам.
	— Не думай. Такова романтично парче. Сърцето да ти се скъса.
	— Изобщо не е романтично — отрече Адам.
	При което Грибъл изпя: „Няма ли да мирясаш, скитниче?“.
	— Че как ще миряса при такова досадно гадже — предсказа Адам. — Той все я кани тя да го последва в някой нов град, а тя непрестанно му отказва и почва да го врънка да се върнел в Тенеси.
	— Защото тя е и най-голямата фенка на човека от Тенеси.
	— Да, ама той може и да няма нужда от фенка, а от партньорка в живота и любовница.
	— Току-виж, си се оказал прав — потри брадата си Грибъл.
	— Той просто я кани „Ела напролет в Бостън“. За „напролет“ става дума. Изобщо не я призовава да напусне завинаги Тенеси А тя как му отговаря? Тя пак му каза „Не ща, момче“. Е, що за отношение е това, нейното? Без всякакви приказки, без изобщо да го изслуша, тя направо го отрязва: „Не, и точка“. Тогава той най-любезно й предлага Денвър, а ако и там не ще — Лос Анджелис. Никаква разлика. „Не, не и не.“ Ама то не бива така, бе сестро. Я си дай малко свобода.
	— Ама и ти не си в ред, да знаеш — нахили се Грибъл.
	— На всичко отгоре — вдъхновяваше се все повече Адам — тя твърди, че във всички тия огромни градове — Бостън, Денвър, Лос Анджелис — нямало жена, която да може да се мери с нея. Е, тя май съвсем се надцени.
	— Адам.
	— Кажи.
	— Ти май доста се отплесна, брат ми.
	— Вярно — кимна Адам.
	— И изобщо прекалено много премисляш всичко, Адам.
	— Има такова нещо.
	— Затова пък не познавам по-добър адвокат от теб.
	— Благодаря — рече Адам. — Но не, не те пускам да си тръгнеш преди края на работното време заради концерта.
	— О, хайде стига. Не ставай като него.
	— Моля?
	— Адам?
	— Кажи.
	— Като оня в песента. Скитникът, дето я кани при себе си в Бостън, нали се сещаш?
	— Какво му има?
	— Бъди справедлив и към момичето, имам предвид.
	— В какъв смисъл?
	— Ами той нали я кандърдисва, че щяла да продава картините си на тротоара пред кафенето, в което се надявал скоро да започне работа. — И Грибъл разпери ръце: — Ти на това „финансово планиране“ ли му викаш?
	— Едно на нула за теб — подсмихна се Адам. — Като гледам, май ще е най-добре да скъсат.
	— Защо? Много добре са си двамата. Дори по гласа му се усеща.
	Адам сви рамене и влезе в офиса си. Разменените празни приказки го бяха разтоварили. Но ето че предишните мисли пак го заглозгаха. Лоша работа. Проведе няколко телефонни разговора, срещна се с двама клиенти, провери кой от сътрудниците му какво прави и изпълнява ли възложените му задачи. Животът си върви, и точно това е най-възмутителното. За пръв път го осъзна, когато беше на четиринайсет и баща му почина внезапно от инфаркт. Седеше в черната лимузина до майка си и гледаше през прозореца как животът си течеше без промяна за всички останали хора на света. Деца отиваха на училище. Родители ходеха на работа. Автомобилите надуваха клаксони. Слънцето не беше спряло да свети. А неговият баща си беше отишъл. Без нищо друго да се промени.
	Така че днешният ден му напомняше за пореден път очебийното: света хич не го е еня за нашите дребни проблеми. Ние обаче така и не го проумяваме, нали? Нима не са длъжни всички да забележат, че животът ни се е разбил? Може и да са, но не го правят. За външния свят Адам си оставаше непроменен, зает с обичайната си дейност, обзет от обичайните чувства. Побесняваме, щом някой ни засече по пътя, или се чеше по главата какво точно да си поръча в „Старбъкс“, или не реагира точно така, както, според нас, би следвало, без изобщо да си дадем сметка, че зад своята фасада човекът може би се бори с някаква достигнала промишлени мащаби неприятност. Че животът му може да е рухнал. Че може да го е застигнала неописуема трагедия или бъркотия и че нишката на здравия му разум може всеки момент да се скъса.
	Нас обаче това не ни засяга. Не го забелязваме. Просто продължаваме напред.
	На път за дома прехвърляше радиостанциите една подир друга, докато накрая се спря на спортно предаване, по което течаха безсмислени спорове. В целия този раздиран от противоречия и вечно воюващ свят беше приятно да чуеш как хора се джафкат за безсмислени неща от рода на професионалния баскетбол.
	Адам се изненада донякъде, когато видя паркираната на алеята пред дома им хонда одисей на Корийн. Собственикът на автокъщата беше описал с най-сериозно изражение цвета й като „тъмновинена перла“. Върху капака на минивана, на овална магнитна плака беше изписано името на града им — подобни автомобилни племенни татуси като да бяха станали задължителен атрибут за заможните обитатели на предградията. Редом с плаката имаше кръгла лепенка с пресечени стикове за лакрос и надпис ПАНТЕРИТЕ, талисмана на града и огромна зелена буква У, обозначаваща прогимназията „Уилърд“, в която учеше Райън.
	Не беше очаквал Корийн да се прибере толкова рано от Атлантик Сити.
	Това донякъде объркваше сценария му за предстоящия сблъсък, който беше репетирал нонстоп през целия ден. Превъртя го неколкократно наум, разгледа няколко възможни подхода, но не одобри напълно нито един. И си даваше сметка, че няма смисъл да планира каквото и да било. Споменаването на наученото от непознатия — изправянето й пред станалата му известна истина — щеше да е равносилно на издърпването на прословутия пръстен на гранатата с изцяло непредсказуеми реакции от страна на присъстващите.
	Дали пък няма да отрича?
	Възможно е. Не би се учудил, ако се окаже, че за целия случай си има най-невинно обяснение. Адам се стараеше да не си създава предварителни нагласи, но подобна вероятност все пак му се струваше най-вече празна надежда. Паркира до нейната кола. Самата алея водеше до гаража им за две коли, който през годините бяха напълнили със стари мебели, спортни пособия и други потребителски придобивки, така че от известно време и двамата оставяха колите си отвън.
	Слезе от колата и тръгна нагоре по алеята. Прекалено много сухи петна се бяха появили по ливадата. Корийн сигурно щеше да му направи сериозна забележка. Самата тя отказваше да възприеме безгрижния стил на живот, а предпочиташе да посочва пропуските и да ги изправя. Адам смяташе себе си за по-удачен проводник на безгрижието, независимо че някои можеха да го сбъркат с мързела. Моравата в предния двор на съседите Бауър беше готова да посрещне турнир по голф и Корийн нямаше как да не направи неизбежното сравнение. На Адам обаче изобщо не му дремеше.
	Входната врата се отвори и отвътре излезе Томас, метнал през рамо сака си за лакрос и облякъл екипа за мачовете на чужд терен. Захили се, като видя баща си, а предпазителят за зъби увисна от устата му. И Адам за кой ли път усети познатата топлина в гърдите си.
	— Здравей, татко.
	— Накъде така?
	— Имаме мач, забрави ли?
	Адам, естествено, беше забравил напълно, но поне имаше обяснение за преждевременното завръщане на Корийн.
	— С кого трябваше да играете?
	— С „Глен Рок.“ Но тя, мама, ще ме закара. Ти нали ще дойдеш за самия мач?
	— Разбира се.
	При появата на Корийн в рамката на вратата Адам усети как сърцето му падна в петите. Красавица беше и красавица си беше останала. Колкото трудно му беше да си спомни как изглеждаха синовете му като по-малки, толкова точно обратното се получаваше по отношение на Корийн. Пред очите си и досега виждаше двайсет и три годишната красавица, в която се беше влюбил навремето. Е, ако се вгледаше малко по-внимателно, нямаше как да не забележи бръчиците покрай очите и лекото отпускане на кожата тук-там, но дали от обич или заради факта че я виждаше ежедневно и постепенните промени му убягваха, но така или иначе, изобщо не забелязваше тя да старее.
	Косите на Корийн не бяха изсъхнали след наскоро взетия душ.
	— Здравей, мили.
	— Здрасти — не помръдна от мястото си той.
	Тя се приведе напред и го целуна по бузата. Косите й ухаеха очарователно на люляк.
	— Нали ще имаш грижата да прибереш Райън?
	— Той къде е?
	— Отиде да си играят у Макс.
	Томас буквално потръпна от ужас.
	— Не се казва вече така, мамо.
	— Кое?
	— Че е отишъл да си играят. Той е вече прогимназист. Игри играят шестгодишните.
	Корийн въздъхна, но в същото време се и усмихна.
	— Добре, да кажем, че е отишъл на зряла среща с Макс. — И погледна Адам в очите. — Ще го вземеш ли оттам за мача?
	Адам усети, че кима, без да е взел умишлено подобно решение.
	— Разбира се. Ще се видим там. Как мина конференцията в Атлантик Сити?
	— Добре.
	— Ъ-ъ, народе? — прекъсна ги Томас. — Няма ли начин после да си побъбрите? Тренерът много се дразни, ако не сме се събрали поне половин час преди началото на мача.
	— Прав си — призна Адам. После се обърна пак към Корийн, стараейки се да поддържа весел тон: — Защо пък да не си… ъ-ъ… побъбрим после?
	Корийн обаче се поколеба с отговора — не повече от половин секунда, но и това му стигаше:
	— Окей, няма проблем.
	Той остана на предното стъпало да ги гледа как слизат по алеята. Корийн натисна дистанционното на минивана и задната врата зейна. Томас метна сака си в багажника и седна на дясната предна седалка. Пастта се затвори, поглъщайки цялата му екипировка, без да я сдъвче. Корийн му махна с ръка, махна й и той.
	С Корийн се бяха запознали в Атланта по време на петседмичен подготвителен курс за „Лит Уърлд“ — благотворителна организация, която пращаше учители по четене в най-бедните части на света. През онези години още не съществуваше традицията всеки подрастващ да отскача до Замбия да построи колиба, която после да впише в биографията си за кандидатстване да следва. Напротив, тогавашните доброволци бяха до един завършили студенти. И бяха ентусиасти, вероятно прекалено големи ентусиасти, но поне намеренията им бяха искрени.
	Двамата с Корийн се запознаха не на самия кампус на университета „Емъри“, където се провеждаше курсът, а в близкия бар, където навършилите двайсет и една години студенти можеха да пият и да се свалят спокойно на фона на тъпи кънтри парчета. Тя беше отишла там с група приятелки, той — с приятели. Адам търсеше нещо само за през нощта. Нейната цел беше по-сериозна. Двете групи се сближиха бавно — младежите дойдоха при момите, все едно участваха в типична танцова сценка в слаб филм. Адам предложи на Корийн да я почерпи. Разбира се, каза му тя, но от това няма да има никаква полза. Той все пак й поръча напитката, придружена с изтъркания лаф, че нощта тепърва започва.
	Сервираха им напитките. Двамата се заприказваха. Разговорът потръгна. Много късно през нощта, малко преди да затворят бара, Корийн му призна, че още в ранното си детство останала без баща, в отговор на което Адам за пръв път сподели някому как баща му починал, а светът изобщо не му обърнал внимание.
	Загубата на бащите им се оказа свързваща ги тема. И оттам започна всичко.
	Веднага след сватбата заживяха в тиха кооперация край междущатска магистрала 78. Той все още работеше като обществен защитник, а тя преподаваше в един от най-трудните квартали на град Нюарк в Ню Джързи. Роди се Томас и стана наложително да се пренесат в нормална къща. Нещата се подреждаха някак си от само себе си. На Адам му беше, общо взето, все едно къде ще живеят — дали жилището им ще е нещо съвременно или по-класическо, като сегашното. Интересуваше го единствено Корийн да е щастлива — не толкова заради това колко готин е самият той, а защото не му пукаше особено каква ще е къщата им. И по очевидни за всички причини Корийн избра точно този град.
	Сигурно трябваше още тогава да се опъне, но беше прекалено млад, за да усети смисъла. И самата къща също беше личен неин избор. Градът. Къщата. Гаражът. Колите. Синовете.
	А неговите предпочитания какви бяха в такъв случай?
	Той сам не можеше да каже, но точно тази къща — в този квартал — ги беше озорила във финансово отношение. На Адам му се наложи тогава да напусне длъжността „обществен защитник“, за да заеме далеч по-благоприятно платената позиция в кантората „Бачмън Симпсън Фийгълс“. Направи го не защото точно това желаеше да работи, а защото му предлагаше равната, добре асфалтирана пътека, по която в края на краищата поемаха всички мъже като него: сигурна обстановка за отглеждане на деца, прекрасна къща с четири спални, гараж за две коли, баскетболно табло на едната стена към алеята и газово барбекю на дървената веранда, гледаща към задния двор.
	Чудесно, нали?
	Неслучайно Трип Еванс го беше описал като „живот мечта.“ Американската мечта. Корийн сто на сто щеше да е съгласна.
	„Нищо не ти налагаше да останеш с нея…“
	Трип Еванс, естествено, не беше прав. Мечтата е нещо крехко и в същото време безценно. Не бива безгрижно да я разбиеш. А ти си толкова неблагодарен, егоистичен и ненормален, че не можеш да проумееш какъв късмет всъщност си извадил.
	Отвори вратата и се запъти към кухнята. Върху кухненската маса цареше пълен безпорядък в стил „староамериканско писане на домашни“. Томас беше зарязал учебника си по алгебра отворен на задача, в която се искаше да се намери стойността на „х“ в уравнението f(x) = 2×2 — 6x = 4. В сгъвката на тетрадката лежеше молив НВ. Бели листа, разграфени на светлосини квадратчета, лежаха разхвърляни във всички посоки, включително и по пода.
	Адам се наведе, събра ги и ги върна на масата. За миг се загледа в домашното задание.
	После си рече „Внимавай“. Залогът не се ограничаваше с неговия и на Корийн живот.


>	Шеста глава

	Адам и Райън пристигнаха тъкмо за началото на мача, в който играеше Томас.
	— До после — каза тихичко Райън и моментално се лепна към група с други по-малки братчета и сестричета, които за нищо на света нямаше да допуснат някой да ги види с истински жив родител. А Адам се насочи към лявата половина на игрището, заделена за зрителите от „гостуващия отбор“, където се бяха настанили останалите родители от „Сидърфийлд“.
	Нямаше метални трибуни, но част от родителите си бяха донесли сгъваеми столове. Корийн държеше в минивана четири стола от плетена тел, всичките с места за чаши и на двете странични облегалки (сериозно ли има хора, които се нуждаят от две чаши на един стол?) и сенник над главата. Самата тя предпочиташе (както и в случая) да стои права. Компания й правеше Кристин Хой по потник и толкова къси шорти, че бузите на дупето й надничаха отдолу.
	Проправяйки си път към жена си, Адам поздрави с кимване неколцина родители. В единия ъгъл стоеше Трип Еванс с още няколко бащи, всичките с тъмни очила и кръстосали ръце, сякаш бяха агенти на Сикрет Сървис, а не най-обикновени зрители. Вдясно самодоволният Гастон се беше лепнал неотлъчно към известния на всички като Братовчеда Даз — собственика на „Си Би Дъбълю Инкорпорейтид“ — водеща фирма, използвана от големите корпорации да проучва новопостъпващите им служители. Покрай другото, Братовчеда Даз извършваше и не толкова подробни проучвания на треньорите, за да са сигурни в лигата, че сред тях няма хора с престъпно минало или нещо от този род. Сравнително елементарната функция беше възложена на скъпо струващата „Си Би Дъбълю Инкорпорейтид“ по изричното настояване на Гастон, независимо от това, че можеше да се направи онлайн за много по-малко пари. Друго си е да уредиш роднина все пак.
	Корийн забеляза приближаващия се Адам и се отдели на няколко крачки от Кристин, а щом Адам дойде съвсем наблизо, моментално му прошепна с почти панически тон:
	— Томас не е в стартовата десетка.
	— Не се притеснявай — отвърна й Адам. — Треньорът постоянно върти тройките.
	Това обаче ни най-малко не я успокои.
	— Пусна на негово място Пит Бейм. — Синът на Гастон. Ето обяснението за самодоволния му поглед. — А той още няма медицинско разрешение след онова сътресение на мозъка. Как така са го върнали в отбора?
	— Отде да знам, Корийн? Да не съм му аз лекарят?
	— Подай напред, Тони! — чу се женски крясък.
	На Адам не му беше никак трудно да познае, че се беше провикнала майката на Тони. Кой друг? Винаги можеш да усетиш, когато крещящият е родителят на детето — по съдържащата се в гласа остра нотка на разочарование и отчаяние. Няма родител, който да повярва, че точно такъв е гласът му в подобни ситуации. Но това е самата истина и всички го усещаме. С тази уговорка, че според нас важи за всички останали родители, но поради някакво чудо не се отнася за самите нас.
	Както гласеше онази стара хърватска поговорка, която Адам помнеше още от колежа, „Гърбавият вижда само чуждите гърбици, но не и своята“.
	До края на третата минута Томас така и не се появи. Адам погледна косо Корийн. Тя беше стиснала зъби, а очите й се бяха фокусирали в треньора на отсрещната тъчлиния, като че искаше да го хипнотизира да пусне Томас на терена.
	— Спокойно. И това ще стане — подметна Адам.
	— Но той по това време винаги е в игра. Какво мислиш, че е станало?
	— Отде да знам.
	— На Пит не му е мястото вътре.
	Адам дори не си направи труда да й отвърне. Пит пое топката със стика си и подаде елементарен пас на свой съиграч. Това обаче не попречи на Гастон да изреве от отсрещната страна „Уау, страхотно отиграване, Пит!“ и да плесне хай-файв с Братовчеда Даз.
	— Що за галено име за възрастен човек е това „Даз“ — измърмори под носа си Адам.
	— Моля?
	— Нищо.
	Корийн прехапа устна.
	— Ние все пак успяхме да закъснеем с една-две минути. Пристигнахме петдесет и пет минути преди началото на мача, ама треньорът бил казал „един час“.
	— Съмнявам се това да е причината.
	— Трябваше мъничко по-рано да изляза от къщи.
	На Адам му идеше да й спомене, че всъщност имат много по-големи ядове, но реши да се възползва от това отклоняване на вниманието. Противниковият отбор отбеляза гол, родителите изстенаха и моментално почнаха да правят разбор на грешката на защитата.
	Томас изтича на терена.
	Адам усети мигновено вълните на облекчение, които заляха Корийн. Лицето й престана да е намръщено. Почти веднага тя дори му се усмихна и се заинтересува:
	— Какво ново в работата?
	— Сети ли се да попиташ най-после?
	— Извинявай. Нали знаеш как се заплесвам.
	— Знам.
	— И донякъде и заради това ме обичаш.
	— Отчасти.
	— Заради това, но и заради хубавия ми задник — допълни тя.
	— Безспорно.
	— Той все още е хубав, нали?
	— Световен е. Първо качество. Сто процента контрафиле без грам пълнежи.
	— Е, един определен пълнеж може и да допуснем — пусна му тя онази закачлива усмивка, която напоследък прекалено рядко се появяваше на лицето й.
	Ох, как обичаше той тези редки мигове, в които тя се отпускаше и дори ставаше леко неприлична. За част от секундата непознатият напълно излезе от съзнанието му. Но само за част от секундата, не повече. Защо пък точно сега, запита се Адам. Подмятания от този сорт можеха да се чуят от устата й не повече от два-три пъти годишно. Защо избра именно този момент?
	Пак я изгледа с крайчеца на окото. Беше си сложила диамантените обеци, които й купи от онзи магазин на Четирийсет и седма улица за петнайсетата годишнина от сватбата им и й ги подари в китайския ресторант „Бамбу Хаус“. Само дето не успя да осъществи първоначалния си замисъл да ги пъхне някак си в курабийка с късметчета, понеже Корийн страшно обичаше да ги отваря и чете, без да хапва от тях. В крайна сметка сервитьорът й ги поднесе под един от онези огромни хромирани похлупаци — стар изтъркан номер, но пък Корийн силно се впечатли. Разплака се и го прегърна с все сила, при което той неволно се запита дали друг мъж на света е бил някога прегръщан толкова мощно.
	Оттогава ги беше сваляла само нощем и когато плуваше, понеже се притесняваше хлорът в басейна да не разтвори лепилото. Останалите й обеци си седяха в малката кутийка за бижута в гардероба й, тъй като носенето им вместо диамантените щяло, според нея, да е равносилно на изневяра. Наистина много държеше на този чифт — израз в нейните очи на обвързаност, обич и преданост. Нима такава жена е способна да се престори на бременна?
	Корийн не отлепваше очи от терена. Топката беше дълбоко в половината на противника, където Томас играеше в нападение. Адам усещаше как тя се вкочаняваше при всяко приближаване на топката към сина им.
	Точно в този момент Томас изби елегантно топката от мрежичката на защитника, пое я и се понесе към вратата.
	Каквото и да си приказваме, истината е, че винаги наблюдаваме единствено нашето си дете. Докато синовете му бяха още малки, Адам намираше нещо трогателно в това съсредоточаване. Отиваш на мач, концерт или каквото се провежда там, оглеждаш в движение всички останали и цялата обстановка, но в действителност виждаш само своето дете. Всички и всичко останало си остават просто шумов фон, заобикаляща те среда. Втренчваш се в твоето дете и добиваш усещането, че всички прожектори са насочени единствено към него, а останалата част от залата или игрището постепенно притъмнява и ти става топло и хубаво — същото онова усещане, което се надигаше в гърдите на Адам, когато видеше насреща си усмивката на сина си дори сред тълпа от други родители и техните деца. И тогава Адам си даваше сметка, че и останалите родители чувстват абсолютно същото — прожекторите са насочени към неговото си дете и това му действаше успокоително, както и следваше да бъде.
	Но с течение на времето детецентричността беше изгубила очарованието си. Почваше да усеща, че съсредоточаването е израз не толкова на обич, колкото на вманиаченост; че упоритото вглеждане през изолиращия всичко останало единичен обектив е и нездравословно, и нереалистично, че дори и вредно.
	Томас се откъсна рязко от защитата и подаде на Пол Уилямс. Тери Зобъл беше останал непокрит, но не успя да стреля, понеже съдията наду свирката и вдигна жълтото флагче за едноминутно наказание на Фреди Фриднаш — полузащитника от отбора на Томас, за удар на противник със стик. Бащите в ъгъла изпаднаха в колективна истерия:
	— Къде видя фал, бе рефере!
	— Що за отсъждане!
	— Да не си сляп, бе!
	— Хайде стига, бе!
	— Свирй и срещу домакините от време на време!
	Треньорите усетиха подкрепата им и също запротестираха. Дори затичалият се да напусне терена Фреди поклати глава в знак на несъгласие със съдията. Хорът на поддалите се на стадното чувство родители ставаше все по-гласовит.
	— Ти видя ли да имаше удар със стик? — попита Корийн.
	— Изобщо не гледах натам.
	Приближи се съпругата на Трип Еванс, Беки.
	— Здравей, Адам. Здравей, Корийн.
	Поради наказанието топката беше върната в зоната на защитата, далеч от Томас, така че и двамата си позволиха да я погледнат бегло и да отвърнат с усмивка на поздрава й. Беки Еванс — майка на пет деца — беше свръхестествено весела и любезна и усмивката не слизаше от лицето й. Адам поначало се отнасяше с подозрение към такива хора. Обичаше да издебва мига, в който подобни майки се разсейваха и усмивката падаше от лицето им, и в повечето случаи го дочакваше. Беки обаче правеше изключение. Срещаше я най-редовно подкарала домочадието си в нейния додж дюранго: усмивка до ушите, задната седалка пълна с дечурлига и екипировка, но за разлика от повечето майки, които се изтощаваха от тези ежедневни задължения, Беки Еванс като да черпеше от тях допълнителна енергия, че и сила дори.
	— Здрасти, Беки — отвърна й Корийн.
	— Времето е идеално, само за мач, нали?
	— Абсолютно — съгласи се Адам, понеже това беше общоприетият отговор.
	Съдията пак наду свирката — втори удар със стик по играч от отбора домакин. И татковците пак пощуряха, някои дори почнаха да псуват. Адам се намръщи неодобрително на реакцията им, но запази мълчание. Не ставаше ли обаче по този начин и той част от проблема? С изненада установи, че тарторът на подиграващите се с рефера родители беше не друг, а очилатият Кал Готесман. Кал, чийто син Ерик се очертаваше като многообещаващ защитен играч, работеше в застрахователно дружество в град Парсипъни. Адам беше останал с впечатлението, че е възпитан и добронамерен човек, макар и прекалено дидактичен и скучен, но напоследък забелязваше у него все по-странно поведение, нарастващо право пропорционално с подобрената игра на сина му. Ерик се беше източил с цели петнайсет сантиметра през изминалата година и вече беше в стартовата защитна тройка на отбора. Покрай увеличаващия се интерес на колежите към сина му, Кал, допреди време спокоен наблюдател на играта, беше започнал да ходи нервно покрай тъч линията и да си говори сам.
	— Чухте ли за Ричард Фий? — приближи се плътно Беки.
	Ричард Фий беше вратарят на отбора им.
	— Подписал бил да следва в Бостън Колидж.
	— Но той е едва във втори курс в гимназията — отбеляза Корийн.
	— И аз това казвам. Ще почнат още от утробата да ги привличат, не мислиш ли?
	— Загубена работа — съгласи се Корийн. — На този етап как изобщо могат да преценят що за студент ще излезе от него? Та той гимназията още не е преполовил.
	Беки и Корийн продължиха да дъвчат темата, но Адам почти ги изключи. И тъй като това, изглежда, хич не им пречеше, Адам реши, че спокойно ще може да се поотдръпне по` настрана. Млясна бързо Беки по бузата и се оттегли. Беки и Корийн се знаеха от деца. И двете бяха родом от Сидърфийлд. Беки изобщо не беше напускала града.
	Корийн не беше имала подобен късмет.
	Адам зае място по средата между женската публика и скупчилите се в ъгъла бащи с надеждата да остане поне мъничко на спокойствие. Хвърли око към татковците. Трип Еванс улови погледа му и му кимна с нещо като разбиране. На Трип май също не му се нравеха околните, но тъкмо той беше магнитът, който ги привличаше. Така е, като си видна местна личност, рече си Адам. Оправяй се сега.
	Сирената отбеляза края на първата четвъртина и Адам се огледа да види какво прави Корийн. Оживеният й разговор с Беки продължаваше с пълна сила. Изведнъж Адам се почувства изоставен и уплашен. Смяташе, че познава добре Корийн. И знае всичко за нея. И ето че тъкмо тази му осведоменост му подсказваше в момента колко вероятно е в думите на непознатия да има известна истина.
	Какво да предприемем, че да запазим брака ни?
	Отново сирена и отборите се върнаха. И всеки родител провери дали детето му е на терена. Томас все още беше в играта. Беки не млъкваше. Словоохотливостта на Корийн обаче спадна, понеже вниманието й беше насочено главно към Томас. А Корийн умееше да се съсредоточава. В началото Адам се беше възхищавал на това й качество. Корийн знаеше какво иска от живота и нацелваше като с лазерен лъч междинните цели към успеха. Навремето, като се запознаха, плановете на Адам за бъдещето бяха съвсем мъгляви: знаеше, че ще върши нещо в полза на недообслужваните и потиснати маси, но нямаше представа нито къде и как иска да живее, нито как да създаде такъв живот за себе си и за бъдещото си нуклеарно семейство. Всичко му се струваше далечно и неясно, но затова пък беше попаднал на тази толкова зашеметяващо красива и интелигентна жена, която беше съвсем наясно какво точно се иска и от двама им.
	Постави се в нейна зависимост и усети сладостта на свободата.
	И както разсъждаваше върху решенията (и липсата на такива), които го бяха докарали до сегашната точка в живота му, тъкмо в този момент Томас се добра до топката зад противниковата врата, изфинтира, че ще даде пас към центъра, свърна надясно, замахна със стика и простреля вратата в единия долен ъгъл.
	Гол!
	Татковците и майките избухнаха в овации. Съотборниците му се струпаха да го поздравяват с леки почуквания по каската. Синът му обаче се държеше съвсем хладнокръвно, спазвайки древното правило „Прави се, че не ти е за пръв път“. Но дори оттам, където се намираше, Адам си даваше прекрасно сметка, че в този миг по-големият му син Томас е нахилен от щастие и че най-основната негова задача като баща е да бди над усмивките, щастието и безопасността на двамата си синове.
	И какво трябваше да направи, че синовете му да останат щастливи и читави?
	На всичко беше готов.
	Но пък нещата не опират само до неговата жертвоготовност, нали? Нещата в живота зависят и от късмета, и от случайността, и от хаоса. Не че той не е длъжен и не желае да направи всичко необходимо, за да ги опази. Но в същото време знае — с абсолютна сигурност при това, — че стореното от него няма да е достатъчно; че късметът, случайността и хаосът имат свои си планове; че щастието и сигурността ще се разтворят в неподвижния пролетен въздух.


>	Седма глава

	Томас вкара и втори гол — победния! — по-малко от двайсет секунди преди края на мача.
	И точно тогава пролича и двуличието в цинизма на Адам по отношение на свръхемоционалността в спорта: след всичките размишления, щом Томас вкара последния гол, Адам скочи с вдигнат юмрук във въздуха и изкрещя „Йесссс!“. И противно на желанията си, изпита прилив от чиста, неподправена радост. Вярно — разумът му диктуваше, че самият той няма нищо общо с този гол и че щастието му се дължи на още по-голямото щастие, което синът му изживяваше, и че е напълно естествено и здравословно за един родител да споделя по този начин радостта на детето си. Наложи му се да си напомни, че не е от онези родители, които се осъществяват посредством децата си, нито че смята лакроса като средство към бъдещото следване. Просто обичаше спорта поради единствената причина че синовете му обичаха да играят.
	Само че родителите поначало си мислят всякакви работи. Като хърватския гърбушко, нали?
	Щом мачът свърши, Корийн взе Райън и тръгна с колата си към къщи да приготви вечерята. Адам остана да чака Томас на паркинга на гимназията „Сидърфийлд“. Много по-лесно щеше да му е да го забере веднага след мача, но поради естеството на училищната застрахователна полица децата трябваше да бъдат върнати до училището им с училищния автобус. Така че заедно с останалите родители Адам паркира зад гимназията, докато пристигнат децата. Слезе и тръгна към задния изход.
	— Ей, Адам.
	Към него идваше Кал Готесман.
	— Здрасти — отвърна Адам и двамата се ръкуваха.
	— Голяма победа — каза Кал.
	— Ъхъ. Много голяма.
	— И Томас изигра страхотен мач.
	— Ерик не остана по-назад.
	Очилата на Кал никога не стояха като хората на носа му, ами все се хлъзгаха, той ги буташе обратно с показалец, но те веднага пак се смъкваха.
	— Ти… нещо ми се видя… разсеян.
	— Моля?
	— На мача — уточни Кал със своя обичайно плачевен тон. — Стори ми се… как да ти кажа… угрижен.
	— Наистина ли?
	— Ами да. — И пак бутна очилата си нагоре. — Освен дето забелязах и възмущението ти, така да се каже.
	— Нещо не разбирам накъде биеш…
	— От начина, по който коригирах реферите.
	„Коригирах“, засмя се наум Адам, но не му се разправяше по тоя въпрос.
	— Изобщо не съм забелязал.
	— А трябваше. Реферът тъкмо се беше наканил да свири кросчек на Томас, когато получи оня пас зад вратата.
	— Добре, не схващам какво искаш да ми кажеш — недоумяваше Адам.
	— Упражнявам натиск върху съдиите — поясни му със заговорнически тон Кал. — Най-умишлено. И ти поне трябва да си благодарен. Понеже подейства в полза на твоя син одеве.
	— Хубаво — каза Адам, но после се ядоса. Кое му дава право на тоя да му говори по този начин? И добави: — В такъв случай, защо ни е в началото на всеки сезон да подписваме декларацията за спортсменство?
	— Каква декларация?
	— Ами онази, в която обещаваме да не обиждаме словесно други играчи, треньори и рефери — подсети го Адам. — За нея става дума.
	— Не бъди наивен — укори го Кал. — Ти знаеш ли кой е Москоуиц?
	— Онзи, дето живее на Спенсър Плейс ли? Брокерът на облигации?
	— Не този, бе — сряза го нетърпеливо Кал. — Говоря ти за професор Тобайъс Москоуиц от Чикагския университет.
	— Не го знам.
	— Петдесет и седем на сто.
	— Кое?
	— Направените изследвания сочат, че отборът домакин печели петдесет и седем на сто от мачовете си на собствен терен. Тоест, домакинството носи определено предимство.
	— Е, и?
	— Е, и! Значи факторът „домакинство“ е нещо съвсем реално. Във всички спортове, през всички епохи и във всички държави. Освен всичко друго, професор Москоуиц е установил, че действа почти неизменно.
	— Е, и? — повтори Адам.
	— Предполагам, че си наясно с обичайните обяснения на това явление. Че гостуващият отбор бил изморен от дългото пътуване с автобус или самолет и прочие. Или че домакините познават по-добре игралния терен. Или че отборите са свикнали на студен, съответно на топъл климат…
	— В случая става дума за съседни градове — посочи Адам.
	— Именно, а това само доказва правотата на твърдението, което ти излагам.
	Ох, не му беше на Адам точно сега до подобни разговори! Къде, по дяволите, се размотава този Томас?
	— Та какво, мислиш, е установил Москоуиц?
	— Моля?
	— На какво, според теб, се дължи предимството на домакинството, Адам?
	— Нямам представа — отвърна Адам. — На подкрепата на публиката вероятно.
	Отговорът му явно се понрави на Кал Готесман.
	— Да. Но и не.
	Адам едва се възпря да не въздъхне.
	— Доста хора, освен професор Москоуиц, са проучвали въпроса с домакинството. Не отричат останалите фактори от рода на умората от пътуването, макар да няма кой знае колко данни в подкрепа на подобни твърдения, а най-вече анекдотични доказателства. Нещо повече: налице са твърди данни само за една от причините за предимството на домашния терен. — И вдигна показалеца си, да не би Адам да не е наясно със значението на „една“. И за да избегне всякакви недоразумения, повтори: — Само за една.
	— И тя е?
	Кал прибра показалеца си в юмрук.
	— Съдийската настройка. Нищо друго. Повечето отсъждания се правят в полза на отбора домакин.
	— Какво искаш да кажеш? Че реферите продават мачовете ли?
	— Не, не. И точно тук е ключът към изследването. В никакъв случай не може да става дума за умишлено фаворизиране на домакините. Номерът е тъкмо там, че всичко това става абсолютно неумишлено. Несъзнателно. Затова пък е свързано със социалния конформизъм. — Кал съвсем се вживя в ролята си на популяризатор на научни знания: — Най-просто казано, всеки човек държи да го харесват. Като всички останали хора, и реферите са социални същества и асимилират настроението на тълпата. Така че от време на време всеки рефер прави несъзнателно отсъждане, което да се понрави на зрителите. Нали си гледал баскетбол? И си видял как умело треньорите обработват съдиите, понеже са по-добри познавачи на човешката душа от всеки друг. Схващаш ли?
	— Да — кимна бавно Адам.
	— Та затова става дума, Адам — разпери ръце Кал. — Ето къде се корени в действителност предимството на домакинството — в желанието на човека да се подчини на обществото и да бъде харесван.
	— И ти затова крещиш на реферите…
	— Само при гостуванията — прекъсна го Кал. — У дома предимството си го имаме, така или иначе. — Но когато играем на чужд терен, натискът е необходим, казано по научному, за поддържане на равновесието. Траеш ли си — губиш.
	Адам извърна глава.
	— Какво казваш?
	— Нищо.
	— Кажи, кажи да те чуем. Ти нали си адвокат? И постоянно участваш в съдебни спорове.
	— Да.
	— И правиш всичко възможно да повлияеш на съдията и на адвоката на противната страна.
	— Да.
	— Е, и?
	— Нищо. Разбрах какво искаш да ми кажеш.
	— Но не си съгласен, така ли?
	— Не ми се спори.
	— Признаваш обаче, че данните са верни.
	— Признавам.
	— С кое не си съгласен тогава?
	Адам се поколеба, но накрая си рече „Майната му“.
	— Говорим за спорт, Кал. Домакинството е част от спорта. Именно по тази причина половината мачове играем у дома, за другата половина гостуваме. За да има равнопоставеност. Според мен — не забравяй, че става дума за лично мое мнение — ти просто оправдаваш лошото поведение. Остави играта да върви с всичките там неправилни отсъждания. По-добър пример ще дадеш на момчетата, отколкото с непрестанните си крясъци по адрес на съдийството. Дори да загубим два-три мача в повече през годината, в което се съмнявам, това ще е все пак малка цена в името на доброто възпитание и достойнството, не мислиш ли?
	Кал Готесман тъкмо умуваше как точно да му отговори, когато Томас се появи от съблекалнята. Адам вдигна ръка.
	— Няма значение, Кал. Просто ти казах аз какво мисля. Извинявай, ама трябва да вървя.
	Адам се отправи забързано към колата, но през цялото време наблюдаваше как синът му прекосява игрището. С онази походка, по която всички познават, че си доволен от победата. Томас вървеше по-изправен от обичайното, с по-пружиниращи стъпки. На лицето му грееше едва забележима усмивка. И доколкото го познаваше Адам, нямаше да даде израз на радостта си, докато не влезеха в колата. С типичния маниер на политиците махна на неколцина приятелчета. Райън беше тихо, кротко дете, но Томас като нищо можеше някой ден да стане кмет на града.
	Томас метна сака на задната седалка и в купето се развоня на прогизнали от пот наколенки и налакътници. Адам се принуди да свали стъклата. Положението се пооправи, но само отчасти, поради жегата, в която се беше играл мачът.
	Томас изчака да наближат следващата пряка и чак тогава си позволи лицето му да се разтегне в усмивка.
	— Какво ще кажеш за първия ми гол, а? Успя ли да го видиш?
	— Отврат — нахили се Адам.
	— Ами да. Само за втори път бележа с левачката.
	— Абе красиво го изпълни. И победният гол беше майсторски.
	Продължиха в същия дух още няколко минути. Ако ги слушаше човек, щеше да си помисли, че се надуват от гордост, а всъщност беше точно обратното. Томас по правило беше скромен и щедър по отношение на треньорите и съиграчите си. Винаги с готовност отчиташе чуждите успехи — какъв пас дал еди-кой си, как друг откраднал топката, — но ставаше свит и се стесняваше, ако самият той станеше център на вниманието на спортното поле.
	В семейна среда обаче приказката му се отприщваше. Преразказваше мача в най-големи подробности и обсъждаше не само головете, които беше вкарал, но и играта на отбора като цяло — какво били казали съотборниците му, кой от тях се представил добре и кой не. У дома поне можеше спокойно да надуе мегафона на откровеността. И колкото и шаблонно да звучи, именно семейството му създаваше тази атмосфера. Тук не му се налагаше да се притеснява, че ще го обвинят в самохвалство, предвзетост или нещо от сорта. И си позволяваше да се изразява без задръжки.
	— Героят се завърна! — провикна се Корийн още с влизането на Томас. А той свали сака от рамо и го остави в килера с мръсните дрехи и обувки. После се остави майка му да го прегърне.
	— Браво, миличък! Страхотен мач!
	— Благодаря.
	А в израз на възторга си Райън моментално протегна юмрук към този на брат си.
	— Какво има за вечеря? — попита Томас.
	— Сложила съм на скарата специално маринована пържола от бут.
	— Ура!
	Любимите пържоли на Томас. В старанието си да поддържа създалото се настроение, Адам си наложи да целуне жена си по бузата. После отидоха да се мият.
	Масата подреди Райън, а това означаваше, че накрая Томас ще има задължението да раздигне. Имаше гарафа с вода за всички, а Корийн наля в допълнение и по чаша вино за родителското тяло. Сложи всичкото ядене върху барплота между кухнята и столовата и всеки си сипа сам каквото искаше.
	Беше най-обикновена, макар и изключително задушевна семейна вечеря, но Адам имаше чувството, че под масата цъка бомба с часовников механизъм. Малко оставаше да гръмне. След вечеря момчетата щяха да седнат да си пишат домашните, да гледат телевизия, да ровят из компютъра или да играят някоя видео игра. Дали да изчака, докато и двамата си легнат? Може би ще е най-добре. С тази разлика, че през последните една-две години Корийн беше почнала да заспива преди Томас. Нямаше начин да разпита жена си за наученото, преди да е вкарал Томас в стаята му и да му е затворил вратата.
	Тик-так-тик-так…
	Томас, естествено, беше в центъра на вниманието им през почти цялата вечеря. Райън го слушаше със зяпнала уста. Корийн разправи как една от учителките се напила в Атлантик Сити и повърнала насред казиното. Момчетата се побъркаха от смях.
	— Ти колко спечели? — попита Томас.
	— Не играя на хазартни игри — отвърна с дежурния майчински отговор Корийн. — И те съветвам и ти да не го правиш.
	Синовете забелиха очи.
	— Най-сериозно ви говоря. Ужасен порок е хазартът.
	Този път и двамата завъртяха глава.
	— Какво има?
	— Намалявай от време на време конското — рече Томас.
	— Какво толкова съм казала?
	— Все ни поучаваш — обади се и Райън. — Стига толкова.
	Корийн потърси помощ от Адам:
	— Чуваш ли какви ги приказват синковците ти?
	Адам само вдигна рамене. Смениха темата с някаква друга, вече не помнеше с коя. Не успяваше да се съсредоточи. Имаше чувството, че гледа киномонтаж за собствения си живот: щастливия дом, създали заедно с Корийн, прекараните заедно с момчетата приятни вечери. Почти си представяше как камерата обикаля бавно около масата и заснема в едър план лицата и гърбовете на четиримата. И всичко беше толкова ежедневно, банално, но и идеално.
	Тик-так-тик-так…
	След около половин час момчетата разчистиха кухнята и тръгнаха да си лягат. В мига, в който се махнаха, усмивката на Корийн слезе от лицето й и тя се обърна към Адам:
	— Какво е станало?
	Той изведнъж се сепна. От осемнайсет години живееше с Корийн и познаваше всичките й настроения и емоции. Ясно му беше кога може да зачекне даден въпрос и кога да се въздържи, кога беше достатъчно просто да я прегърне и да й каже блага дума. До такава степен я познаваше, че знаеше как ще завърши всяко нейно изречение, че и мислите й дори можеше да разчете. Познаваше я изцяло.
	С нищо не беше способна да го изненада тя. Или поне така си мислеше. Дотам я познаваше, че дори не изключваше казаното от непознатия да е станало в действителност.
	Но ето това така и не беше забелязвал. Не беше съзнавал до каква степен и самата Корийн го е опознала и че въпреки всичките му усилия, беше усетила колко разстроен е в момента, и то от нещо извънредно, сериозно и може би способно да промени живота им.
	Корийн чакаше, готова да поеме удара. И той го нанесе:
	— Последната ти бременност не беше истинска, нали?


>	Осма глава

	Непознатият заемаше една от ъгловите маси в „Ред Лобстър“ в предградието Бийчууд на град Кливлънд, в щата Охайо и отпиваше бавно от „специалитета на заведението“ — коктейл „Май Тай“ с манго. Отдавна поднесеното му скампи от скариди с чесън придобиваше постепенно вид на съхнещ маджун. Сервитьорът понечи на два пъти да го отсервира, но непознатият го отпъждаше. Седналата насреща му Ингрид въздъхна и погледна часовника си.
	— Никога не съм наблюдавала по-продължителен обяд.
	— Близо два часа — кимна непознатият.
	Държаха под очи масата, на която четирите жени бяха вече на третите си коктейли от „специалитета“, а още нямаше дори два и половина. Две от тях си бяха поръчали и „крабфест“ — мезета в чинии с размерите на капак на улична шахта. Третата си беше избрала овална паста лингуини със скариди „Алфредо“ и при всяка хапка частици от сметановия сос се задържаха по ъгълчетата на начервените й в розово устни.
	Но те присъстваха най-вече заради четвъртата жена, за която знаеха, че се казва Хайди Дан. Нейният избор беше печена на дървени въглища сьомга. Хайди беше четирийсет и девет годишна, едра и енергична, със сламени коси. Носеше доста смело деколтирана блуза без ръкави в тигров десен и притежаваше мощен, макар и мелодичен глас. Непознатият го слушаше от два часа насам и го намираше за безспорно хипнотизиращ.
	— Почвам да я харесвам — отбеляза непознатият.
	— И аз — съгласи се Ингрид и опъна с две ръце русите си коси, оформи ги в нещо като конска опашка и накрая ги пусна. Това й беше привичен жест, тъй като притежаваше онзи вид дълга и прекалено права коса, която постоянно падаше върху лицето й. — Усещам определена жизнерадостност, не знам дали ме разбираш.
	Непознатият идеално я разбираше.
	— И да не забравяме — подчерта Ингрид, — че сме дошли за нейно добро.
	Точно в това се състоеше оправданието им. Непознатият нямаше как да не се съгласи. Скапаните основи налагат да се разруши цялата сграда. Не става само с пресен слой боя или подмяната на някоя и друга дъска. Това много добре го знаеше. И го разбираше. И животът му се ръководеше от този принцип.
	За него той беше символ-верую.
	Но това в никакъв случай не означаваше, че обича той да залага взрива. Защото виждаше нещата и от тази гледна точка. Тъкмо на него се падаше задачата да взривява къщата с прогнилите основи, но така и не му оставаше време да се застои, за да види как ще я изградят наново, ако изобщо се стигнеше дотам.
	Толкова бързо действаше, че не успяваше дори да провери дали някой не е останал в къщата, преди да я хвърли във въздуха.
	Сервитьорката поднесе сметката на четирите дами и те едновременно се засуетиха да ровят из чантите си за пари. Жената с лингуинито пресметна коя точно колко дължи. Двете консуматорки на „крабфеста“ вадеха банкнотите една по една и бъркаха в портмонетата с дребните така, както се бърка в ръждясал девствен пояс.
	Хайди хвърли на масата няколко двайсетдоларови банкноти.
	Този й хем грижовен, хем безгрижен жест някак си го трогна. Ако се съдеше по него, семейство Дан нямаше проблеми с парите, но може ли човек да е сигурен в днешния свят? Хайди и съпругът й Марти бяха женени от двайсет години и имаха три деца. Най-голямата, Кимбърли, беше първокурсничка в нюйоркския университет в Манхатън, а двете момчета — Чарли и Джон — учеха в гимназия. Хайди работеше по козметичните щандове на универсалния магазин „Мейси“ на Юнивърсити Хайтс. Марти Дан беше вицепрезидент по продажбите и маркетинга в „Ти Ти Ай Флор Кеър“ в промишления град Гленуилоу. А „Ти Ти Ай“ произвеждаха единствено прахосмукачки. През годините бяха погълнали такива видни марки като „Хувър“, „Орек“, „Ройъл“ и „Дърт Девъл“ — подразделението, в което Марти изкара единайсет години. Пътуваше често по служба, най-вече до Бентънвил в щата Арканзас, понеже там беше седалището на търговската верига „Уолмарт“.
	Ингрид се вгледа в непознатия.
	— Ако искаш, мога и сама да се оправя.
	Той обаче завъртя глава. Това беше негова работа. Беше взел Ингрид със себе си, тъй като му предстоеше да заговори жена, а това понякога изглеждаше необичайно. Но ако към жената се приближеше двойка — мъж и жена — никакъв проблем. Сам мъж да заприказва друг в залата на Американския легион, да кажем — пак съвсем нормално. Но не вървеше някак си двайсет и седем годишен мъж да подхваща разговор с четирийсет и девет годишна жена в заведение на веригата „Ред Лобстър“, да речем.
	Ингрид беше успяла междувременно да уреди сметката и това им позволи да се задействат от раз. Хайди беше дошла сама в сив нисан сентра. Само през две клетки бяха паркирали наетата от него и Ингрид кола. Чакаха я с ключове в ръка, все едно се канеха да се качат и да заминат нанякъде.
	Гледаха да не привличат вниманието на околните.
	Четирите жени излязоха от ресторанта пет минути по-късно. Надяваха се Хайди да остане в крайна сметка сама, но нямаха никакви гаранции. Ако някоя от приятелките й се случеше да я изпрати до колата й, щеше да им се наложи да проследят Хайди до дома й и да й поставят ребром въпроса или у тях (а това е калпав подход, понеже хората се чувстват по-сигурни, когато са на собствен терен), или да я изчакат пак да излезе.
	Жените се запрегръщаха на раздяла. Веднага си личеше, че Хайди много я бива по прегръдките. Нейните изглеждаха съвсем искрени. Прегръщаше със затворени очи, при което и другата страна замижаваше. Просто стил на прегръщане.
	Другите три жени се отдалечиха в противоположната посока. Идеално.
	Хайди се отправи към своята кола. Беше в панталони капри и леко залиташе на високите си токчета след всичките коктейли, но си личеше, че има опит в тази област. На лицето й грееше усмивка. Ингрид кимна на непознатия и двамата се напънаха да изглеждат непринудено.
	— Хайди Дан?
	Непознатият се стараеше с все сила да запази дружелюбно или поне неутрално изражение. Хайди се обърна и срещна погледа му. Усмивката падна от лицето й толкова бързо, все едно беше прикрепена към котва.
	Веднага разбра.
	И ни най-малко не се изненада. Повечето хора реагираха точно по този начин, макар да се мъчеха упорито да отричат казаното от непознатия. В случая Хайди моментално осъзна, че каквото и да й кажеше тепърва непознатият, то щеше да промени всичко в живота й.
	— Да?
	— Става дума за уеб сайта „FindYourSugarBaby.com“ — каза непознатият.
	От практика знаеше, че е най-добре веднага да хванеш бика за рогата. Няма смисъл да питаш жертвата дали разполага със свободно време за разговор, дали не предпочита да поседне, или да отидат някъде на по-спокойно място. Директно на въпроса.
	— Моля?
	— Според собствениците му това е модерен сайт за запознанства. Но всъщност не е. В него се регистрират най-вече мъже с претенции за заможност и излишък от пари, с цел да си намерят платени любовници. Предполагам, че сте чували за него. — Хайди го изгледа в продължение на още една секунда, после премести погледа си върху Ингрид. При което Ингрид се помъчи да й се усмихне окуражаващо.
	— Какви сте вие двамата?
	— Няма значение — отговори й той.
	Някои на това място се запъват. Други усещат, че на общия фон на живота просто не си заслужава да си губят времето. Хайди попадаше във втората група.
	— Не съм го чувала. Но изглежда да е от онези сайтове, с чиято помощ женени мъже изневеряват на жените си.
	Непознатият поклати глава в смисъл „и да, и не“ и рече:
	— Не е точно така. По-скоро сайтът посредничи при оформянето на делови сделки, ако може така да се каже.
	— Изобщо не разбирам за какво говорите — опъна се Хайди.
	— Намерете възможност да му хвърлите един поглед. Позицията на сайта е, че всяко взаимоотношение не е нищо повече от сделка, поради което е много важно от самото начало участващите да дефинират собствената си роля в него, за да са наясно какво точно се очаква от тях и какво да очакват от любовницата си.
	— Каква любовница? — Хайди усети как кръвта започна да се оттича от лицето й.
	— Начинът е следният — започна да й обяснява непознатият. — В сайта се регистрира мъж, да речем. И му предоставят списък на жени, обикновено много по-млади от него. Той намира някоя, която му харесва, и ако тя приеме, започват да преговарят.
	— Да преговарят ли?
	— Да, понеже той си търси „шугър бейби“, както е прието да се казва. Според определението на сайта това е жена, с която той може да излезе да вечеря, или тя да го придружи на някоя бизнес конференция, и изобщо неща от този род.
	— Но всъщност нещата не спират дотам — подсказа Хайди.
	— Точно така — съгласи се непознатият. — Нещата не спират дотам.
	Хайди издиша шумно и продължително, после постави длани на хълбоците си.
	— Давайте нататък.
	— И тогава те преговарят.
	— Богатият мъж и шугър бейбито.
	— Точно така. Сайтът вече е замотал момичето с какви ли не глупости. Как всичко било точно определено. Че запознанството с мъж по този начин всъщност опростявало отношенията им. Как мъжът бил богат и изискан и щял да се отнася с нея добре, да й купува подаръци и да я води на какви ли не екзотични места по чужбина.
	— И момичетата се връзват на тези приказки, така ли? — не можеше да повярва Хайди.
	— Някои — да. Но подозирам, че повечето се усещат и осъзнават, че нещата стоят съвсем другояче.
	Хайди като да беше очаквала да го срещне, за да й съобщи тези подробности. И беше успяла напълно да се овладее, макар покрусата й да не беше прикрита докрай.
	— И тогава започват да преговарят — подсети го тя.
	— Точно така. Докато стигнат до някакво споразумение, което излагат в сключен онлайн договор. Може, например, младата жена да се съгласи да бъде при мъжа пет пъти в месеца. И изброяват евентуално в кои дни от седмицата ще става това. Той, от своя страна, предлага на момичето осемстотин долара.
	— За всяко идване?
	— На месец.
	— Много е малко.
	— Но това е само за начало. Тя поставя условие за две хиляди долара. И започва пазарлъкът.
	— Спазаряват ли се накрая? — поинтересува се Хайди.
	Очите й се бяха навлажнили.
	— В конкретния случай се договарят за сумата от хиляда и двеста долара месечно — кимна непознатият.
	— Което за една година прави четиринайсет хиляди и четиристотин долара — отбеляза с тъжна усмивка Хайди. — Много ме бива в смятането наум.
	— Отговорът ви е верен.
	— А момичето как се представя на мъжа? — попита Хайди. — Чакайте, не ми казвайте. Казва му, че е студентка и че има нужда от неговата помощ да си доплати таксата за следването.
	— В конкретния случай — да.
	— Уф — изпъшка Хайди.
	— И пак в конкретния случай — продължи непознатият — момичето му казва самата истина.
	— Значи е студентка! Страхотно — тръсна глава Хайди.
	— В конкретния случай обаче момичето не спира дотук — не преставаше непознатият. — Ами се споразумява и с други шугър дадита за през останалите дни от седмицата.
	— Е, това вече е гадно.
	— Така че се среща с единия от мъжете винаги във вторник. С друг — в четвъртъците. А трети я има за през уикендите.
	— Бая пари трябва да навърта по този начин.
	— Да.
	— Да не говорим за венерическите болести — добави Хайди.
	— По този въпрос не мога да говоря.
	— В смисъл?
	— В смисъл че нямаме представа дали използва презервативи или нещо друго. И нямаме достъп до здравния й картон. Ако трябва да съм точен, не знаем дори какво точно прави с всичките тези мъже.
	— Съмнявам се да играят на карти през цялото време.
	— Аз също.
	— И защо ми го разправяте всичко това?
	Непознатият погледна към Ингрид. Едва сега Ингрид отвори уста:
	— Защото заслужавате да го знаете.
	— Само толкова ли?
	— Да, само толкова можем да ви съобщим — потвърди непознатият.
	— Цели двайсет години — завъртя глава Хайди и прехапа устни, за да не ревне. — Копелето му мръсно!
	— Моля?
	— Марти! Ще го убия това копеле.
	— Не става дума за Марти — възпря я непознатият.
	Едва сега, за пръв път, Хайди се озадачи тотално.
	— Ами за кого тогава?
	— Говорим за дъщеря ви Кимбърли.


>	Девета глава

	Корийн пое удара, залитна назад, но остана на крака.
	— За какво говориш, дявол да го вземе?
	— Дай да прескочим тази част, а? — предложи Адам.
	— Моля?
	— Частта, в която се правиш, че не знаеш за какво става дума. Няма смисъл да отричаш, не разбираш ли? Вече знам, че бременността ти е била фалшива.
	Корийн се напъна да възвърне самообладанието си, да събере счупените парчета едно по едно.
	— Защо питаш, щом знаеш?
	— А синовете ни?
	Тук тя съвсем се озадачи.
	— Какво „синовете ни“?
	— Те поне от мен ли са?
	— Ти да не си откачил нещо? — опули се насреща му Корийн.
	— Не. Но се питам, след като си ми пробутала фалшива бременност, на какво друго си способна?
	Корийн беше замръзнала на мястото си.
	— Чакам да чуя.
	— Боже мили! Ами че погледни ги, Адам.
	Той мълчеше.
	— Разбира се, че са от теб.
	— Не забравяй, че има тестове. ДНК. Продават ги в „Уолгрийнс“ за твое сведение!
	— Ами купи де — озъби му се тя. — Знаеш прекрасно, че синовете ни са от теб.
	Стояха от двете страни на барплота между кухнята и столовата. Дори така, както беше ядосан и объркан, Адам за кой ли път се възхити на красотата й. И не можеше да повярва, че при толкова кандидати тя беше избрала именно него. Корийн беше от онзи тип момичета, за които момчетата копнеят да се оженят. Тъкмо по този глупав начин гледат юношите на момичетата. И ги делят на две категории. Едната навежда младежите на мисли за страстни нощи с навирени във въздуха крака. А втората — да си представят разходки под луната и брачни обети. Корийн принадлежеше твърдо към втората категория.
	Собствената му майка беше личност, чиято ексцентричност граничеше с биполярно разстройство. И тъкмо по това й качество се беше подлъгал баща му. „Тя направо пращеше“, беше споменал веднъж баща му. Но с течение на времето пращенето беше почнало да клони все повече към вманиаченост. Пращенето се изразявало във веселба и спонтанност, но непредсказуемостта й постепенно го изхабила и състарила. Имало върхови моменти, но те почнали полека-лека да се губят сред все повечето периоди на мощна потиснатост. Адам беше успял да избегне същата грешка. Животът е низ от реакции. И собствената му реакция спрямо бащината му грешка го беше довела дотам, че да сключи брак с жена, която, според него, беше солидна, предвидима и способна да се владее. Но явно хората не бяха толкова еднозначни.
	— Слушам те — каза Адам.
	— По какво съдиш, че съм те заблудила с фалшива бременност?
	— Плащането по картата „Виза“ в полза на „Novelty Funsy“ — отвърна й. — Тогава ми разправяше, че било за украшения за класната ти стая. А не е било така. Оказа се, че е банковото название на фирмата „Fake-A-Pregnancy.com“.
	Тя придоби съвсем объркан вид.
	— Нищо не разбирам. Защо ти е трябвало да проверяваш плащане, направено преди цели две години?
	— Това няма никакво значение.
	— За мен има. Проверката ти не е била плод на някаква случайност.
	— Питам те, Корийн: има ли такова нещо?
	Очите й се бяха впили в гранитната повърхност на барплота. Корийн цяла вечност беше избирала, докато най-после попадна на точно този кафяв оттенък — „Онтарио Браун“. Набеляза си нещо засъхнало и почна да го чопли с нокът.
	— Корийн?
	— Помниш ли, че по онова време имах по един свободен час преди и след обедното междучасие?
	Внезапната промяна на темата го обърка за миг.
	— Е, и?
	Засъхналото петно се отлюпи. Корийн престана да чопли.
	— За пръв път, откакто учителствах, имах толкова дълъг прозорец между часовете ми. И си бях издействала разрешение да обядвам извън училището.
	— Помня.
	— Почнах да ходя в онова кафене в книжарницата „Букендс“, където предлагат прекрасни сандвичи панини. Купувах си един заедно с чаша домашен студен чай или кафе. После сядах на ъглова масичка и се зачитах в някоя книга. — При този спомен на лицето й се появи лека усмивка. — Беше истинско блаженство.
	— Изключително увлекателен сюжет, Корийн — кимна Адам.
	— Сарказмът ти е излишен.
	— Не, най-сериозно ти го казвам: пленителен е, че и уместен. Няма значение, че те питам за фалшивата ти бременност. Това, което ми разправяш, е далеч по-интересно. Ти кой точно тип сандвичи панини най харесваше? Щото за мен върхът са онези с пуешкото филе и швейцарското сирене.
	Тя затвори очи.
	— Ти вечно прибягваш към сарказма като защитен механизъм.
	— О, да, а пък ти винаги улучваш най-удачния момент. Като сегашния, например. Изключително подходящ за психоанализа.
	— Мъча се да ти обясня нещо — заяви тя с умолителна нотка в гласа.
	— Обясни ми го тогава — сви рамене Адам.
	Тя млъкна за няколко секунди да събере мислите си. После заговори със съвсем отнесен тон:
	— Ходех почти ежедневно в „Букендс“ и след време станах… как да го кажа… част от редовните посетители. От групата хора, с които редовно се засичахме. Превърнахме се в наша си общност. Като в „Бар Наздраве“, един вид. Имаше, например, един Джери, който беше безработен. Еди пък се лекуваше амбулаторно в клиниката за наркомани „Берген Пайнс“. Деби си носеше лаптопа и пишеше…
	— Корийн…
	Тя го възпря с вдигната длан.
	— А имаше и една Сюзан, която беше май бременна в осми месец.
	Мълчание.
	— Къде сложи бутилката с виното? — погледна зад себе си Корийн.
	— Не успявам да ти проследя мисълта.
	— Просто имам нужда от още.
	— Върнах я в шкафа над мивката.
	Тя отиде, отвори вратичката и извади шишето. После грабна и чашата си и започна да си налива.
	— Сюзан Хоуп беше към двайсет и пет годишна. И чакаше първата си рожба. Нали знаеш как изглеждат бъдещите майки — цъфтящи от щастие, сякаш допреди тях бременни не е имало. Сюзан беше много мил човек. Всички си говорехме за бременността й и за бебето. Знаеш как става. А тя ни разправяше какви пренатални витамини вземала. И ни питаше какво мислим за разни бебешки имена. Но не искаше да знае дали ще е момче или момиче. Така изненадата щяла да е по-голяма. Беше всеобща любимка.
	Той прехапа език да й спести поредната си саркастична забележка и вместо това отбеляза очевидното:
	— Бях останал с убеждението, че си ходила там, за да четеш на спокойствие.
	— Така беше. Поне в началото. Но по някое време започна да ме привлича по-силно общуването с околните. Колкото и жалко да ти звучи, взех да жадувам за тази компания. Още повече че те сякаш съществуваха само през времето, в което бяха там, нали разбираш? То е същото като когато играеш баскетбол със случайни хора. Помня как страшно обичаше съотборниците си, но извън игрището не знаеше нищичко за тях. Оказа се, че единият бил собственик на любимия ни ресторант, а на теб дори това не ти беше известно. Помниш ли?
	— Много добре помня всичко това, Корийн. Но не виждам връзката.
	— Мъча се да ти я обясня. Сприятелявах се с какви ли не хора. Повечето се появяваха и изчезваха без предупреждение. Един ден изчезна и Джери. Предположихме, че е започнал някъде работа, но той изобщо не се обади. Просто престана да идва. Същото стана и със Сюзан. Решихме, че е родила. Понеже терминът й отдавна беше минал. За най-голямо мое съжаление, обаче, през следващия срок нямах тези два свободни часа, така че и аз съм им се изгубила просто така. Това беше най-нормален ход на нещата. Всичко беше циклично. Актьорите се сменяха непрестанно.
	Адам се мъчеше да отгатне накъде върви разговорът им, но не виждаше повод да я кара да избързва. Напротив, в момента най-силно се надяваше темпото да спадне. За да има време да обмисли всички варианти. Хвърли поглед към кухненската маса, където Томас и Райън бяха току-що приключили с вечерята си и се засмя доволно при мисълта, че нищо не заплашва двамата му синове.
	Корийн отпи яка глътка вино. За да я подсети да кара по-нататък, Адам попита:
	— Виждала ли си се след това с някой от тях?
	— Точно затова ти разправям всичко дотук — почти се усмихна Корийн.
	— Заради кое?
	— По някое време, мисля, че беше след около три месеца, срещнах Сюзан.
	— Пак ли в „Букендс“?
	— Не — завъртя глава тя. — А в „Старбъкс“ в Рамзи.
	— И какво беше родила — момче или момиче?
	По устните на Корийн мина тъжна усмивка.
	— Нито едното, нито другото.
	И тъй като нищо не му стана ясно, а и не му дойде на ума какво друго да попита, Адам само каза „О“.
	Корийн го погледна право в очите.
	— Беше бременна.
	— Кой, Сюзан ли?
	— Тя.
	— Когато се видяхте в „Старбъкс“?
	— Да. Но не забравяй, че от последната ни среща бяха минали само три месеца. А тя продължаваше да има вид на бременна в осмия месец.
	Адам кимна, тъй като най-сетне почна да му се изяснява накъде върви историята.
	— Което, естествено, е невъзможно.
	— Разбира се.
	— Тоест, тя се е преструвала.
	— Именно. Бях отишла в „Рамзи“ да търся един нов учебник. Пак беше по време на обедната почивка. Сюзан вероятно си е правела сметката, че е изключено някой от групата в „Букендс“ да се появи там. Все пак за да стигнеш от „Букендс“ до онзи „Старбъкс“, са ти нужни към петнайсет минути с кола.
	— Най-малко.
	— Застанала съм аз на бара, значи, поръчвам си кафе с мляко и в този момент чувам познат глас. Поглеждам и виждам как цяла група клиенти в ъгъла са я зяпнали в устата, докато тя им разправя кои пренатални витамини кога пие.
	— Нещо ми се губи.
	— Сериозно ли говориш? — килна глава Корийн.
	— Защо? Ти как го разбираш?
	— Много е просто. Сюзан даваше аудиенция в ъгъла и щом тръгнах нататък и тя ме видя, щастливото й излъчване мигновено изчезна. Представяш ли си само? На теб как ти се струва да си бременна в осми месец в продължение на… половин година, да кажем? Спирам аз на място и я гледам. Тя май разчиташе, че ще си тръгна. Аз обаче — не. Трябваше да се върна в училище, но им се обадих, че съм спукала гума, и Кристин сля моите с нейните часове.
	— И ти разговаря със Сюзан?
	— Да.
	— И?
	— Каза, че всъщност живеела в Наяк, в щата Ню Йорк.
	На трийсет минути път и от „Букендс“, и от въпросното кафене „Старбъкс“, пресметна наум Адам.
	— И ми разправи, че бебето се родило мъртво. Не й повярвах, но допускам, че е възможно. Но в много отношения историята на Сюзан е далеч по-елементарна. Има жени, които обожават да са бременни. И то не заради засиления приток на хормони или заради растящия в утробата им плод, а по съвсем низки, долни съображения. Само по време на бременност се чувстват по-специални. Хората им държат вратите отворени, като минават. Интересуват се как прекарват деня. Разпитват ги кога им е терминът и как се чувстват. С две думи, обръщат им внимание. Все едно са известни личности. Самата Сюзан на външност изобщо не е забележителна, нито ми се стори особено умна или интересна. Но покрай бременността си се изживяваше като звезда. Ефектът беше като от наркотик.
	Адам завъртя глава. И си спомни рекламата на уеб сайта „Fake-A-Pregnancy.com“: „Бременността — най-сигурният начин да се превърнете в център на вниманието!“
	— И тя какво? Преструвала се е на бременна, за да поддържа възвишеното си настроение ли?
	— Точно така. Слагала си фалшивия корем. Отивала в кафенето. Моментална слава.
	— Добре де, но все пак всичко е до време — отбеляза Адам. — Надали можеш да се правиш на бременна в осмия месец за повече от месец-два.
	— Да. И тя затова се е местила от едно заведение в друго. Кой знае колко време е пробутвала този свой номер… а и дали още не го прави. Разправяше, че мъжът й изобщо не й обръщал внимание. Още от вратата се лепвал за телевизора или киснел в бара с другите мъже. Но и това не знам истина ли е или измислица. Няма значение. А, да не забравя: Сюзан и на други места се явявала така. Вместо, например, да ходи в супермаркета в техния си град, посещавала други, по-далечни, а там се усмихвала на околните и те неизменно й отговаряли с усмивки. По същия начин постъпвала и като искала да седне на по-хубаво място в киното. И когато летяла със самолет.
	— Това ще да е някакво болестно състояние — обобщи Адам.
	— Ама ти наистина ли не схващаш за какво става дума?
	— Много добре схващам. А тя трябва да се прегледа на психиатър.
	— Не съм убедена. На мен ми се вижда съвсем невинно занимание.
	— Кое? Да си лепнеш отпред голям корем, че да ти обръщат внимание ли?
	— Е, може и като някаква крайност да се приеме — сви рамене Корийн, — но пък на други хора им обръщат внимание заради красотата им. Или за това, че са наследили големи пари, или заемат някаква специална длъжност.
	— А на трети — като лъжат, че са бременни — довърши изречението Адам.
	Мълчание.
	— Предполагам, че именно от Сюзан си научила за уеб сайта „Fake-A-Pregnancy.com“.
	Тя се извърна настрани.
	— Корийн?
	— Повече не желая да говоря по въпроса.
	— Това какво е? Шега ли?
	— Не.
	— Да не искаш да кажеш, че и ти, като Сюзан, копнееш за внимание? Чакай малко. Става дума за поведение, което изобщо не е нормално. Дотолкова поне си наясно, нали? На мен ми се струва, че е някакво душевно заболяване.
	— Ще ми се да обмисля нещата.
	— Кои неща?
	— Късно стана. Уморена съм.
	— Да не си превъртяла и ти?
	— Престани!
	— Моля?
	Корийн отново се обърна насреща му.
	— Значи, и ти си го усетил? Права ли съм, Адам?
	— Какви ги приказваш?
	— Че в момента се намираме насред минно поле — каза тя. — Някой ни е пуснал отгоре право по средата му и ха сме направили дори една крачка в която и да било посока, ха сме настъпили мина, която ще се взриви и ще запрати всичко на онзи свят.
	Изгледа го. И той я изгледа.
	— Ако някой ни е пуснал насред минното поле, не съм аз — изсъска й през зъби. — Ами си ти.
	— Отивам да си легна. Ще довършим разговора си утре сутринта.
	— Никъде няма да вървиш — изпречи се на пътя й Адам.
	— И какво ще ми направиш сега? Ще ме биеш ли?
	— Дължиш ми обяснение.
	— Нищо не си разбрал — завъртя глава Корийн.
	— Кое да съм разбрал?
	Погледна го в очите.
	— Ти откъде научи, Адам?
	— Има ли значение?
	— Нямаш представа колко голямо значение има — промълви тя. — Кой те насочи към сметката с картата „Виза“?
	— Някакъв непознат.
	— Кой? — отстъпи тя крачка назад.
	— Не го познавам, казах ти. Не съм го виждал друг път. Дойде при мен в залата на Американския легион и ми разказа какво си направила.
	Тя тръсна глава, сякаш се мъчеше да избистри мисълта си.
	— Нищо не разбирам. Какъв човек?
	— Казах ти вече — абсолютно непознат.
	— Налага се да обмислим сериозно нещата — каза тя.
	— Нищо не се налага, освен ти да ми кажеш какво всъщност става.
	— Друг път, не днес. — Положи длани върху раменете му. А той се отдръпна, сякаш допирът й го беше изгорил. — Не е това, което си представяш, Адам. Има и друго.
	— Мамо? — Адам се извъртя към гласа. На горния край на стълбището стоеше Райън. — Ще може ли някой от вас да ми помогне по математика?
	Корийн не се поколеба дори за миг. Усмивката моментално цъфна на лицето й.
	— Ей сега идвам, миличък. — И се извърна към Адам. — Утре — прошепна му. Гласът й беше изпълнен с молба. — Залогът е ужасно голям. Умолявам те. Изчакай ме до утре.


>	Десета глава

	Нищо не можеше да направи. Корийн отказваше да говори повече по въпроса. По-късно, когато останаха само двамата в спалнята, Адам опита първо с гняв, после го удари на молби, упорство, заплахи, нежност, подигравки, укори и гордост. Никаква реакция от нейна страна. И пълно безсилие от негова.
	В полунощ Корийн свали внимателно диамантените обеци за годишнината и ги остави върху нощното си шкафче. Изгаси лампите, пожела му лека нощ и затвори очи. В отчаянието си той почти — ама съвсем „почти“ — беше готов да й посегне. Но дори да отметнеше ядно завивките й, какво щеше да постигне? Малко му оставаше — колкото и да не смееше да си го признае — да я сграбчи, да я разтърси и да я принуди да проговори, или поне да го изслуша. Но беше още жив онзи спомен, когато самият той беше на дванайсет и беше станал свидетел как баща му прибягна до насилие спрямо майка му. Тя, за съжаление, не беше спряла да го предизвиква: наричаше го какво ли не и го обиждаше на мъжество, докато в един момент той не издържа и пред очите на Адам стисна майка му за шията и почна да я души.
	Най-странното обаче беше, че в паметта му се беше запазил не толкова страхът, ужасът или опасността, предизвикани от това действие на баща му срещу майка му, а най-вече колко жалък и слаб му се беше сторил баща му, докато налагаше по този начин господството си; как привидно по-слабата страна — майка му — го беше докарала до състояние, в което да прибегне до несвойствен за него акт.
	Адам не беше способен да посегне на жена. И то не само защото не биваше, а заради последствията, които самият той щеше да отнесе.
	В това си състояние на пълна обърканост реши да си легне до Корийн. Отупа възглавницата си да заеме необходимата форма, положи глава отгоре й и затвори очи. Минаха десет минути. Сън не го ловеше. Грабна възглавницата и слезе долу да се опита да заспи на дивана.
	Нагласи будилника за пет, за да се върне горе, преди да са се събудили момчетата. Но и това се оказа напълно излишно. Дори да се беше унесъл по някое време, то беше толкова за кратко, че изобщо не го усети. Като се върна в спалнята, завари Корийн заспала дълбоко — по дишането й позна, че не се преструва. Как така го правеше този номер, след като той не можеше дори да мигне? Чел беше някъде, че полицаите понякога познавали дали задържаният е виновен или невинен по съня му. Според тази теория оставеният сам в стаята за разпити невинен човек не можел да заспи от обърканост и притеснения за това, че бил несправедливо обвинен. А виновният заспивал. Адам поначало не вярваше на подобни теории — любопитни, но недоказани. Но ето че и в техния случай будуваше именно той, невинният, докато жена му — виновната? — спеше като пеленаче.
	Изкуши се да я разтърси, да я събуди, да я спипа в пресечната точка между съня и будното състояние, за да изкопчи истината от мътната й глава, но отдавна беше стигнал до извода, че е безсмислено. Тя съвсем правилно го беше предупредила, че ще трябва да подходят с изключително внимание към нещата. Да не говорим, че това щеше да стане с наложеното от самата нея темпо. И нямаше да му позволи да я пришпорва. Какво пък? Може би наистина така щеше да е най-добре.
	Оставаше обаче въпросът: какво лично той ще предприеме оттук нататък? Особено след като се беше добрал до истината. Трябва ли тепърва да я чака да си признае, че го е излъгала за бременността и помятането? Очевидно така е станало, иначе щеше да отрича от самото начало на разговора. Тя обаче се мъчеше да печели време — или за да представи смислено оправдание, или за да му даде време той да се поуспокои и да прецени възможните варианти.
	Така де. Какво можеше да направи той точно в този момент?
	Да си вдигне чуковете? Да тръгне да се развежда? Май още не беше готов на подобни стъпки. Застана до леглото и я загледа упорито. Какво всъщност изпитва в момента към нея? Отговори на мига, рече си наум, ама веднага, без да се замисляш: Ако всичко се окаже, че е истина, ще продължиш ли да я обичаш и готов ли си да живееш с нея цял живот?
	При цялата обърканост на чувствата инстинктът му подсказваше: Да.
	Хубаво. Огледай нещата в по-общ план. Толкова голяма ли е лъжата й? Огромна е. Несъмнено е огромна.
	Но толкова огромна ли е, че да разбие живота на всички в семейството — или все някак си ще я надживеете? Нима не се налага на всички семейства да се преструват, че не виждат слона във всекидневната си? Ще може ли и той някой ден да престане да му обръща внимание?
	Не беше в състояние да си отговори. И именно поради това трябваше да прояви предпазливост. Да поизчака. Да изслуша аргументите й, колкото и гадна да му се струваше тази перспектива.
	„Не е това, което си представяш, Адам. Има и друго.“
	Така каза тя, но Адам не можеше дори да си представи за какво „друго“ можеше да става дума. Мушна се под завивките и за миг притвори очи.
	Когато отново ги отвори, бяха минали три часа. Умората май беше надвила. Погледна другата половина на леглото. Празна. Седна и краката му тупнаха глухо на пода. Отдолу се чуваше гласът на Томас. Немлъкващият Томас. И внимателният му слушател Райън.
	Ами Корийн?
	Надникна през прозореца на спалнята. Миниванът й си седеше паркиран. Спусна се тихо по стълбите. Не разбираше защо го прави — сигурно искаше да изненада Корийн, преди да е заминала на работа. Момчетата закусваха. Корийн беше приготвила и за него любимата му закуска. Какво е това внезапно старание да им поднася любимите им ястия — в неговия случай: сандвич с бекон, яйце и сирене в сусамов геврек. Райън набиваше „Рийзис Пъфс“ — здравословни оризови ядки — и четеше текста на гърба на опаковката така задълбочено, сякаш му бяха дали светото писание.
	— Здравейте, момчета.
	В отговор — две изръмжавания. Независимо от характерите, които щяха да проявят през остатъка от деня, и двамата не си падаха по ранните сутрешни разговори с родителското тяло.
	— Къде е майка ви?
	Вдигане на два чифта рамене.
	Прекоси кухнята и надникна през прозореца към задния двор. Корийн стоеше там с гръб към къщата и с притиснат към ухото телефон.
	Адам усети как цялото му лице пламна.
	Дръпна ядно вратата, Корийн се извъртя и вдигна пръст в смисъл „изчакай една секунда“. Той обаче не благоволи, а се втурна ядосан насреща й. Тя прекъсна разговора си и пъхна уреда в джоба.
	— С кого говориш?
	— С училището.
	— Глупости. Дай ми веднага телефона.
	— Адам…
	Той протегна ръка.
	— Давай.
	— Недей да правиш сцени пред момчетата.
	— Престани да ме будалкаш, Корийн. Държа да знам какво става.
	— Не е сега моментът. Трябва да съм в училище след десет минути. Ще можеш ли да закараш момчетата, като закусят?
	— Ти сериозно ли ми говориш?
	Тя пристъпи към него.
	— Все още не мога да ти кажа онова, което искаш да знаеш.
	Той само дето не я изтресе по лицето. Юмрукът му почти се беше засилил…
	— Каква стратегия си си набелязала, Корийн?
	— А ти?
	— Моля?
	— Какъв най-неблагоприятен сценарий предвиждаш? — попита го. — Помисли си, преди да ми отговориш. И ако всичко се окаже истина, каниш ли се да ни напуснеш?
	— Кои „ни“?
	— Много добре знаеш.
	Цяла секунда му беше нужна, за да отвърне:
	— Не мога да живея с човек, комуто нямам доверие.
	— Тоест, ти ми нямаш доверие, така ли? — килна глава тя.
	Той замълча.
	— Нима всеки от нас си няма свои тайни? Включително и самият ти, Адам?
	— Никога не съм пазил в тайна нещо от този род. Но отговорът ти ми е съвсем ясен.
	— Изобщо не ти е ясен. — Приближи се още по-плътно към него и го изгледа право в очите. — Но скоро ще го узнаеш. Обещавам ти.
	Той се въздържа да й каже друго и само попита:
	— Кога?
	— Предлагам ти да вечеряме навън довечера. В седем в „Бистрото на Джанис“. Масата в дъното. Там ще можем да разговаряме спокойно.


>	Единайсета глава

	На най-горната етажерка бяха подредени немски порцеланови фигурки — момиченце с магаренце, три хванали се отзад за престилките дечица, момченце с халба бира, а най в края — момченце бута момиченце на люлка.
	— Юнис умира за тях — разправяше старецът на Адам. — Аз обаче ги ненавиждам. Побъркват ме от страх. И все си мисля, кога ли някой ще направи с тях филм на ужасите? Вместо с разните там кръвожадни клоуни и леприкони. Представяш ли си някоя от тия статуйки да вземе да оживее, а?
	Кухнята беше облицована със стара дървена ламперия. На хладилника — закрепен с магнитче сувенир „Вива Лас Вегас“. Над самата мивка — стъклено глобусче, в което сняг валеше върху три розови фламинго, с надпис „Маями“ в основата, под който с още по-пищен шрифт пишеше „Флорида“ — явно за да няма съмнения за кой град точно става дума, помисли си Адам. Дясната стена беше посветена на декоративни чинии с разни сцени от „Магьосникът от Оз“ и стенно часовниче-бухал с мърдащи очи. По лявата стена бяха окачени многобройни, вече почнали да избеляват грамоти, отразяващи дългогодишните постижения на пенсионирания подполковник от полицията Майкъл Рински.
	Рински забеляза, че Адам се е зачел в тях, и измърмори:
	— Тя, Юнис, много държи да сме ги сложели.
	— Понеже се гордее с теб — каза Адам.
	— Абе и така може да е.
	— Разправи ми сега за посещението на кмета — обърна се пак към него Адам.
	— Кметът Рик Гъшеровски. Два пъти съм го задържал, докато учеше в гимназията. Единия път за шофиране в пияно състояние.
	— Санкционирахте ли го?
	— Ами. Просто се обаждах на стария да дойде да си го прибере. За преди трийсет години ти говоря. Тогава това си беше най-обичайна процедура. Шофирането след употреба на алкохол минаваше за дребна простъпка. За проява на глупост.
	Адам кимна, да покаже, че го слуша.
	— В наше време станаха много по-строги към такива изпълнения. Прекалено много жертви почнаха да вземат. Както и да е. Цъфва, значи, Рик на прага ми. С тази разлика, че сега е „господин кметът“ — по костюм, с американското знаменце на ревера. И да не си служил в армията, и да не помагаш на дребните хорица, да не те е еня за „всички клети, бедни и изнурени тълпи“ — щом си се закичил с байрачето, значи си патриот.
	Адам се насили да не се засмее.
	— Влиза, значи, Рич, надут като пуяк и нахилен до уши, и ми вика: „Строителите ти предлагат куп пари“, и още куп приказки за това колко щедри били.
	— А ти какво му викаш?
	— Все още нищо. Само го гледам право в очите. И го оставям да си се дуе.
	Покани го с жест да седнат до кухненската маса. На Адам не му се щеше да заема мястото на Юнис — не беше удобно някак си — и попита:
	— На кой стол?
	— На който си избереш.
	Адам се настани. Седна и Рински. Мушамата върху масата беше стара и леко лепкава, но съвсем се вписваше в декора. Около масата и сега стояха пет стола, независимо че тримата синове, които бяха отгледали с Юнис в този дом, отдавна бяха израсли и заминали нанякъде.
	— После почва да ми разправя колко полезно щяло да бъде всичко за цялата общност. „Пречиш на прогреса — вика. — Заради теб сума ти народ ще остане без работа. И престъпността ще нарасне.“ И други лафове от тоя род. Знаеш за какво става дума.
	— Знам — съгласи се Адам.
	Беше се наслушал на подобни приказки, но донякъде беше и съгласен с тях. С течение на времето целият този район в деловата част на града беше съвсем западнал. И някакъв предприемач, на когото бяха обещали куп данъчни преференции, беше изкупил евтино всички постройки в квадрата между четирите улици. Намеренията му бяха да събори всички запуснати къщи, кооперации и магазини, а на тяхно място да построи лъскави жилищни сгради, магазини на търговски вериги от рода на „Гап“ и модерни ресторанти. Идеята му всъщност не беше никак лоша. Колкото и да се надсмиваше човек над така наречената „гентрификация“ — привличането на по-млади и по-заможни обитатели, — факт беше, че и градовете се нуждаят от приток на свежа кръв.
	— И почва да обяснява в какъв разкошен град щял да се превърне нашият Касълтън, как уличната престъпност щяла да изчезне, хората щели да се върнат да живеят тук и прочие. Но оставя за последно най-сладкото: предприемачът предвиждал нови жилища за пенсионерите там горе, на хълма. При което с цялото си нахалство се привежда към мен, прави ми тъжни очи и казва: „Длъжен си и за Юнис да помислиш“.
	— Уау! — вметна Адам.
	— И аз така викам. Обаче ме предупреждава, че ако съм пропуснел тая оферта, следващата щяла да е по-лоша, а в крайна сметка щели да ме изхвърлят принудително. Ти как мислиш? Имат ли такова право?
	— Имат — каза Адам.
	— Тази къща я купихме през 1970-а по закона за демобилизираните военнослужещи. А Юнис… тя е добре, само дето понякога мозъкът й поема в съвсем погрешна посока. И изпада в ужас на непознати места. Започва да плаче, да се тресе дори, но като се върне у дома, й стига да види кухнята, ония отвратителни порцеланови фигурки и стария ръждясал хладилник и всичко й минава. Разбираш ли какво ти говоря?
	— Напълно.
	— И ще можеш ли да ни помогнеш?
	— О, да, смятам, че ще успея — облегна се назад Адам.
	Рински го изгледа в продължение на няколко секунди с проницателните си очи.
	Адам взе да не го свърта на стола. Усещаше какво страхотно ченге е бил навремето си събеседникът му.
	— Много особено изражение имаш на лицето си, мистър Прайс.
	— Викай ми Адам. Кое му е странното?
	— Не забравяй, че имаш насреща си старо ченге.
	— Как ще забравя?
	— Гордея се със способността си да разчитам човешките физиономии.
	— И какво откриваш в моята? — попита Адам.
	— Че обмисляш идея убиец. Безмилостна.
	— Да речем, че е така — отвърна Адам. — Имам чувството, че мога много бързо да приключа тази работа, стига на теб да ти стиска.
	Старият полицай се засмя.
	— Имам ли вид на човек, който се плаши от двубои?


>	Дванайсета глава

	Адам се прибра в шест привечер, но не завари колата на Корийн пред дома им.
	Не се учуди особено. Обикновено тя се връщаше преди него, но вероятно днес беше решила съвсем разумно да избегне евентуалната разправия преди срещата им в „Бистрото на Джанис“. Окачи палтото си и остави куфарчето в ъгъла. Раниците и суичърите на двамата синове лежаха разпилени на всички страни, все едно бяха останки от самолетна катастрофа.
	— Ало? — провикна се. — Томас? Райън?
	Пълно мълчание. Преди години подобна реакция щеше да му подскаже нещо, дори да го разтревожи, но покрай сегашните видео игри, слушалките върху ушите и постоянното желание на тийнейджърите „да се къпят“ — ама че евфемизъм! — не намираше особен повод за тревога. Качи се горе. Душът, естествено, беше пуснат. Най-вероятно в банята беше Томас. Вратата на Райън беше затворена. Почука леко и отвори, без да дочака отговор. Ако е надул звука в слушалките, Райън, така или иначе, нямаше да го чуе; но пък ако не почука предварително, все едно нарушаваше самостоятелността на сина си. Така че номерът „почукваш и влизаш“ беше нещо като компромис, целящ да запази родителското му достойнство.
	Както и предполагаше, Райън се беше проснал по гръб на леглото и човъркаше айфона си. Свали си слушалките и седна.
	— Здравей.
	— Здрасти.
	— Какво има за вечеря? — попита Райън.
	— Благодаря, много добре. Малко повечко работа ми се струпа, но, общо взето, денят ми мина ползотворно. А твоят?
	Райън го гледаше втренчено. Напоследък го правеше най-редовно.
	— Майка ти мяркала ли се е? — попита Адам.
	— Не.
	— Ние с нея ще вечеряме в „Джанис“. Да поръчам ли за вас една пица от „Пицайола“?
	Малко въпроси са по-риторични от този към детето ти дали да му поръчаш пица за вечеря. Райън не си направи дори труд да каже „да“, а направо пристъпи към същността на нещата.
	— Може ли да е с люто пилешко?
	— Брат ти обича пеперони — отбеляза Адам, — така че ще я поръчам фифти-фифти.
	Райън се намръщи.
	— Кое не ти харесва?
	— Ама ти само една ли?
	— Да. След като ще е само за двама ви.
	Отговорът му, изглежда, не задоволи Райън.
	— Ако не ви стигне, във фризера има сладоледени сандвичи за десерт — каза Адам. Това оправя ли ви?
	— Май да. — Казано с неохота.
	Адам излезе и се насочи към спалнята. Седна на ръба на леглото, обади се в пицерията и добави към поръчката соленки с моцарела. Да храниш двама тийнейджъри е все едно да пълниш вана с чаена лъжичка. Корийн вечно се оплакваше — по-скоро с нотка на гордост, — че й се налага да пазарува храна през ден, че и по-често.
	— Здрасти, татко.
	Влезе Томас с хавлия около кръста и капеща от косите му вода. Усмихна се и попита:
	— Какво има за вечеря?
	— Току-що ви поръчах пица.
	— Пеперони ли?
	— Половината пеперони, другата половина с люто пилешко. — Успя да вдигне ръка, преди Томас да е отворил уста. — И порция соленки с моцарела.
	— Браво — отчете бащиния жест с вдигнат палец Томас.
	— Но не е задължително всичко да изяждате. Сложете остатъците в хладилника.
	— За какви остатъци говориш? — изгледа го неразбиращо Томас.
	Адам завъртя глава и тихо се засмя.
	— А топла вода остави ли ми?
	— Малко.
	— Прекрасно.
	При нормални обстоятелства Адам нямаше да взима душ и да се преоблича, но разполагаше с излишно време, а и се чувстваше необичайно изнервен. Изкъпа се набързо — успя да приключи секунди преди топлата вода да свърши — и избръсна наболата четина да не прилича на Хоумър Симпсън. Разрови се в шкафчето над огледалото и напипа любимия на Корийн афтършейв. От известно време не го беше ползвал. Защо точно напоследък не беше прибягвал до него, не можеше да каже. Както не можеше да обясни и решението си точно тази вечер да се напръска с него.
	Облече синя риза, тъй като Корийн твърдеше, че синият цвят отивал на очите му. Реши, че се вдетинява, и за една бройка щеше да я смени, но после си каза „майната му“. На вратата се извърна и огледа продължително стаята, която двамата от толкова години споделяха. Голямата спалня беше старателно застлана, макар да беше отрупана с възглавници — откога излезе тази мода с купищата възглавници? Да, в действителност бяха изкарали доста години в тази спалня двамата с Корийн. Банална и проста мисъл, но какво друго можеше да му мине през ум на човек за някаква си стая с легло?
	Някакъв вътрешен глас обаче не преставаше да пита: ами ако вследствие на тазвечерната среща стане така, че никога повече да не легнеш заедно с Корийн в това легло?
	Хайде, стига мелодрами. И хиперболи. Добре де, ама къде другаде да се върти една хипербола, освен в главата му? На вратата се позвъни. Никаква реакция от страна на синовете. Както трябваше и да бъде. Успели бяха някак си да ги приучат да не вдигат домашния телефон (нямаше кой да ги търси по него), нито да отварят входната врата (обикновено на нея звъняха разносвачи). Но щом Адам плати пицата и затвори вратата, младите хукнаха надолу по стъпалата като изтървани коне. Къщата някак си издържа.
	— Нали може от картонени чинии? — попита Томас.
	Тях ако ги питаше, двамата с Райън цял живот само от картонени чинии щяха да се хранят, понеже след това им беше по-лесно да разчистват. А пък и в ден като днешния, когато щяха да останат без родителите си, ако ги принудеше да ядат от нормални чинии, просто щяха да ги заварят в кухненската мивка, като се приберяха с Корийн. При което Корийн щеше да се оплаче на Адам, а Адам щеше да викне на момчетата да слязат моментално долу и да ги сложат в миялната машина. Момчетата щяха съответно да заявят, че тъкмо това се канели да направят — да, бе, нали? — но да не се притесняват, те ей сега ще слязат, само да догледат шоуто, от което оставали не повече от пет (тоест, петнайсет) минути. Петте (тоест, петнайсетте) минути изтичаха, Корийн отново се оплакваше на Адам колко безотговорни са станали синовете им, а той пак викваше, този пък с малко по-ядосан глас.
	Изобщо — цикличността на домашния бит.
	— Може от картонени чинии — каза Адам.
	Двете момчета нападнаха пицата с такъв хъс, сякаш репетираха заключителната сцена в „Денят на скакалеца“. Докато предъвкваха, Райън оглеждаше недоверчиво баща си.
	— Какво има? — попита Адам.
	Райън успя да преглътне.
	— Нали каза, че само сте щели да вечеряте в „Джанис“?
	— Точно така.
	— Закъде си се изтупал толкова тогава?
	— Не съм се изтупал.
	— И каква е тая миризма? — допълни Томас.
	— Овоня ни пицата.
	— Млъквайте — нареди им Адам.
	— Давам резен пеперони срещу резен с люто пилешко.
	— Ъ-ъ.
	— Хайде, бе. Само едно парченце.
	— Ако добавиш и една соленка с моцарела, става.
	— Гледай си работата. Половин соленка.
	Докато Адам стигне до вратата, преговорите почти бяха приключили.
	— Няма да закъсняваме. А вие си напишете домашните и не забравяйте да пъхнете кутията от пицата в чувала за рециклиране, разбрахме ли се?
	Мина покрай новата нашумяла зала за йога на Франклин Авеню — под „нашумяла“ имаше предвид по-скоро силата на музиката, отколкото популярността на предлаганите курсове — и намери място да паркира срещу заведението на Джанис. Подранил беше с пет минути. Колата на Корийн не се виждаше никаква, но можеше да е паркирала в двора зад ресторанта.
	Синът на Джанис, Дейвид, изпълняващ ролята на салонен управител, го посрещна на входа и го отведе до масата им в дъното. Никаква Корийн. Голяма работа. Какво, като е дошъл пръв? Джанис изскочи от кухнята само след две минути. Адам се изправи и я целуна по бузата.
	— Къде е виното ти? — попита тя. Заведението й не сервираше вино, но разрешаваше да си носиш, така че Адам и Корийн винаги идваха с бутилка.
	— Забравих го.
	— Вероятно Корийн ще донесе?
	— Съмнявам се.
	— Да изпратя ли Дейвид да изтича до магазина на Карло Русо?
	Имаше предвид съседния винарски магазин.
	— Не се притеснявай.
	— Нищо не му пречи. И без това в момента няма клиенти. Дейвид? Какво смятате да поръчате за вечеря? — обърна се тя пак към Адам.
	— Телешко миланезе, предполагам.
	— Дейвид, купи за Адам и Корийн бутилка червено „Paraduxx Z Blend“.
	Дейвид се върна по някое време с виното. Корийн още я нямаше. Дейвид отвори бутилката и наля в двете чаши. От Корийн ни вест, ни кост. В седем и петнайсет Адам започна да го човърка под лъжичката. Изпрати есемес на Корийн. Никакъв отговор. В седем и трийсет Джанис дойде да го пита всичко ли е наред. Той я увери, че нямало проблем. Вероятно Корийн се е забавила заради някоя родителска среща.
	Адам не отлепваше очи от телефона си, внушавайки му да позвъни. В 7:45 най-после успя.
	Получи се есемес от Корийн:
	По-добре известно време да не се виждаме. Грижи се за децата. Не ме търси. Всичко ще е наред.
	И след това:
	Изтрай няколко дни. Моля те.


>	Тринайсета глава

	В отчаянието си Адам изпрати няколко есемеса на Корийн с молби да му отговори, включително „не бива по този начин“, „обади ми се, моля ти се“, „къде си“, „колко дни“ и „как можеш така да се отнесеш с нас“ — все в този смисъл. Опита и с добро, и с озлобление, и спокойно, и ядно.
	Но без никаква полза.
	Какво ли й се е случило на Корийн? Измисли някакво неубедително оправдание за пред Джанис, че Корийн попаднала в жестоко задръстване и се отказала да идва. Джанис настоя да му опакова за вкъщи две порции телешко миланезе. Той се опита да се възпротиви, но усети, че няма смисъл.
	Свърна по тяхната улица, все още хранейки надеждата, че Корийн е размислила и в крайна сметка се е прибрала. Това, че му е ядосана на него, не значи, че трябва да си го изкарва на момчетата. Но колата й не беше паркирана пред дома им, а още с влизането първото, което Райън го попита, беше:
	— Къде е мама?
	— Възникнало нещо спешно в работата — отвърна Адам с тон, който беше хем неангажиращ, хем изключваше по-нататъшен разговор.
	— Трябва ми екипът за мач на домашен терен.
	— Е, и?
	— Бях го сложил за пране. Имаш ли представа дали мама е прала?
	— Нямам — отвърна Адам. — Ти потърси ли го в коша?
	— Не е там.
	— А в скрина ти?
	— И там го няма.
	Човек винаги открива в детето си своите лични недостатъци или онези на съпругата си. Райън беше наследил свойството на Корийн да се паникьосва заради дреболии. Важните неща от рода на погасителните вноски по ипотечния кредит за къщата, болестите, природните бедствия и катастрофи изобщо не притесняваха Корийн. Тя просто се стягаше и се оправяше. Може би именно поради прекалената й склонност да се тръшка за дреболии, или благодарение на спортната й злоба, обаче на нея можеше да се разчита, когато работите се запечаха.
	От друга страна пък, справедливостта изискваше да отчете, че за Райън проблемът не беше никак маловажен.
	— Значи е или в пералнята, или в сушилнята — подсказа Адам.
	— И там погледнах.
	— Е, тогава не знам какво да правиш, малкият.
	— Кога ще се прибере мама?
	— Не знам.
	— Към десет ли?
	— Кое по-точно те затруднява в думите ми „не знам“?
	Тонът му беше доста по-рязък от очаквания. А Райън беше наследил майчината си свръхчувствителност.
	— Извинявай, аз…
	— Ще пратя есемес на мама.
	— Добра идея. И ми кажи какво ти е отговорила.
	Райън кимна и изпрати текста.
	Корийн не му отговори веднага. Нито след час. Нито след два часа. Адам измисли някакво неубедително обяснение, че учителското заседание се е проточило. А синовете му се вързаха, понеже момчетата поначало не се задълбочават в подобни подробности. Обеща на Райън да открие къде му е екипът, преди да тръгне за мача.
	Адам, разбира се, си даваше сметка, че се мъчи да блокира нежеланите мисли. В безопасност ли се намира Корийн? Дали не й се е случило нещо ужасно? Не следва ли да се обади в полицията?
	Последната идея му се стори доста глупава. Щом полицаите научеха, че двамата с Корийн са се скарали здраво, и видеха есемеса, с който го молеше да не я търси известно време, щяха само да поклатят глави. А пък, като се замислеше човек, какво толкова странно има в това, че жена му е пожелала да се поусамоти, след като съпругът й е попаднал на подобни сведения?
	Сънят му протичаше на пресекулки. Адам непрекъснато проверяваше телефона за нови есемеси от Корийн. Но такива нямаше. В три след полунощ се прокрадна в стаята на Райън да провери дали поне на сина им не е отговорила. И на неговия телефон — нищо. Това вече никак не му се нравеше. Него да го отбягва — ясно, може да го проумее. Вероятно му е ядосана, или се е уплашила, а може и да се е объркала или да се чувства притисната в ъгъла. Нищо чудно, че иска да не го вижда през следващите няколко дни.
	Но чак и синовете си да зареже?
	Нима Корийн наистина е способна да си вземе шапката и да остави синовете си в неизвестност? И да разчита той сам да измисля оправданията?
	… Грижи се за децата. Не ме търси…
	С това пък какво иска да каже? Защо да не я търси? Ами ако…?
	В мига, в който слънцето надникна през прозореца, Адам седна в леглото. Добро утро.
	Хубаво. Приема, че Корийн е способна да го зареже. Допуска дори това, че иска да го принуди — неизвестно защо — той да поеме изцяло грижата за момчетата.
	Но и учениците си да изостави?
	При нейното изключително сериозно отношение към всички важни неща, особено учителстването? Дотам се беше отдала на професията си, че не можеше да си представи някой неподготвен резервен учител да поеме дори само за ден часовете й. Интересно, че досега не се беше замислял за този аспект на нещата, а и за факта, че през последните четири години Корийн беше отсъствала само един ден от работа.
	И то — в деня след „помятането“.
	Тогава, в четвъртък, той се прибра късно от офиса и я завари да плаче в леглото. Получила силни контракции, но успяла да отиде сама с колата на лекар. Не стигнала обаче навреме, макар че, според нея, и по-рано да била отишла, докторът пак нямало да може да й помогне. Случаи като нейния били неспасяеми, уверил я лекарят.
	— Добре де. Защо поне не ми се обади? — попита я Адам.
	— Не виждах смисъл да те притеснявам, нито да хукнеш към къщи. Така или иначе, с нищо нямаше да си полезен.
	А той беше приел приказките й за чиста монета.
	Корийн се канеше да върви на работа още на другия ден, но Адам успя да й се наложи. След цялото травматично преживяване нямало да я пусне веднага да се върне в училище. Подаде й телефонната слушалка.
	— Обади им се и им кажи, че ще отсъстваш.
	Тя с голяма неохота ги уведоми, че ще отиде на работа в понеделник. Адам беше стигнал до извода, че тя си е просто такава — готова веднага пак да се включи в ежедневието. Да заживее нормално. Да се върне на работа. Да забрави за случилото се. И се беше удивил на бързината, с която тя се беше възстановила.
	Как можеше да е бил толкова наивен?
	От друга страна, обаче, съвестта му можеше да е чиста. Че кой нормален мъж би подозрял нечисти помисли в подобен трагичен момент? Нима се предполагаше да се усъмни в думите й след сполетялото я сериозно бедствие? Дори в момента, след като знаеше толкова нови неща, пак не можеше да си обясни за какво й е трябвало на Корийн да прибегне към такава… гнусна постъпка? От лудост ли го е сторила? От отчаяние? В желанието си да го манипулира?
	Акълът му не го побира.
	Но точно сега и това е без значение. Важното е, че Корийн трябваше да е в момента в училище. Дори да е решила да се откъсне временно и от него, че и от момчетата, няма повод да не се яви на работа.
	Момчетата са достатъчно големи, че сами да се приготвят за деня. Адам успяваше все някак си да не ги засече лице в лице: отговаряше с кратки провиквания от спалнята на въпросите къде е майка им, после умишлено се застоя дълго под душа.
	Изчака синовете му да излязат, после подкара колата към гимназията. Звънецът за края на сутрешния час на класната трябва току-що да е бил. Идеално. Ще я засече на път от класната й стая към първия й учебен час. Нейната стая е 233-та. Ще я изчака пред вратата.
	Сградата на гимназията беше строена през седемдесетте години и й личеше по всички показатели. Навремето минаваше за модерно здание, но постепенно беше заприличала на изоставен декор за стар научнофантастичен филм от рода на „Бягството на Логан“: избелели светлосини первази на сив фон — архитектурният еквивалент на старомодност, съпоставим с топеното сирене „Чийз Уиз“ или „кече“ подстрижката на някой хокеист.
	На училищния паркинг нямаше нито едно свободно място. Адам се принуди да наруши правилника — част от живота на ръба на бръснача, ако не друго — и закрачи бързо към сградата. Страничният вход беше заключен. Адам за пръв път си позволяваше да посещава Корийн в работно време, но беше в течение на строгите мерки за сигурност, въведени в училищата след многото масови разстрели и други престъпления. Заобиколи до главния вход. И той заключен. Натисна копчето на домофона.
	Монтираната под тавана охранителна камера се насочи с жужене към главата му, а отегчен женски глас — явно на служителка от главната канцелария — попита кой е.
	— Казвам се Адам Прайс — съобщи той с възможно най-обезоръжаващата си усмивка. — Съпруг съм на Корийн.
	Бравата избръмча и го пропусна да влезе. Според табелата трябваше да се обади първо на рецепцията. За секунда се подвоуми как да процедира. Ако регистрираше присъствието си, щяха да го питат каква е причината за посещението му и най-вероятно щяха да й звъннат в класната стая — нещо, което искаше да избегне. Намерението му беше да изненада Корийн, или най-малкото — да не му се налага да дава обяснения на разни служители за какво е дошъл. Офисът на приемната беше вдясно. И тъкмо се накани да свие делово наляво, видя насреща си въоръжен охранител. Изпрати и на него най-обезоръжаващата си усмивка, а онзи му отвърна със същото. Сега вече нямаше накъде — налагаше се да мине през приемната. Напъха се през вратата и подмина няколко местни майки. По средата на помещението имаше огромен панер, в който майките оставяха обяда, забравен сутринта от децата им у дома.
	Стенният часовник пъшкаше и тракаше. 8:17 — три минути до звънеца. Това е добре. Регистърът чакаше върху високия тезгях. Взе най-невъзмутимо химикалката — господин Безгрижен — и надраска умишлено нечетливо името си. Грабна пропуск за посетители. Двете жени зад гишето бяха заети с техни си работи и дори не го погледнаха.
	Няма какво повече да чака тук, нали така?
	Тръгна обратно по коридора и развя пропуска под носа на охраната. Поозори се с ориентирането, тъй като, подобно на повечето гимназии, и тази се беше сдобила през годините с няколко нови крила. Но независимо от всичко, още преди да бие звънецът, Адам беше заел идеална позиция, от която да наблюдава вратата на стая номер 233.
	Учениците изскочиха през вратата, заблъскаха се и задръстиха коридора като в документален филм за сърдечно-съдови заболявания. Изчака потокът поне малко да поотслабне и едва тогава се приближи към стаята. Само след секунди отвътре излезе млад мъж, който, според Адам, май нямаше и трийсет години, и свърна наляво по коридора.
	Заместник.
	Замръзна на мястото си, прилепил гръб о стената да не го отнесе ученическата стихия. Главата му не раждаше какво да предприеме по-нататък. Нима се беше изненадал от отсъствието й? Не беше съвсем убеден. Опита се да навърже отделните елементи — фалшивата бременност, непознатия, семейния скандал, — заради които жена му беше предпочела да се махне за няколко дни.
	Но връзката му се губеше.
	Добре. Ами сега накъде?
	На никъде, най-вероятно. Поне не за момента. Отивай на работа. Свърши си служебните задължения. Обмисли нещата. Усещаше, че нещо му се губи. Поне в това беше сигурен. Поне това му беше подсказала Корийн, нали така?
	„Не е това, което си представяш, Адам. Има и друго.“
	Насочи се обратно към главния вход в мига, в който ученическият поток изтъня. Потънал в мисли и понечил да свърне наляво, усети как нечии стоманени пръсти го стиснаха над лакътя. Обърна се и видя приятелката на жена си Кристин Хой.
	— Какво става, по дяволите? — попита го шепнешком.
	— Моля?
	Мускулите й явно не бяха само за показ. Придърпа го в свободния кабинет по химия и затвори вратата. Намираха се сред работни места с колби и епруветки и мивки с високи чешми. Цялата отсрещна стена беше заета от задължителната за такива лаборатории гигантска Менделеева таблица.
	— Къде е тя? — попита Кристин.
	Адам се поколеба какъв курс да поеме, затова заложи на откровеността:
	— Нямам представа.
	— Как можеш да не знаеш?
	— Снощи имахме среща да вечеряме навън. Тя така и не дойде.
	— Изобщо ли не се появи? — не можеше да повярва Кристин. — И ти не се ли обади поне в полицията?
	— Моля? Не.
	— А защо не?
	— Отде да знам. Изпрати ми есемес. Имала нужда да се откъсне.
	— От кое?
	Адам я изгледа безмълвно.
	— От теб ли? — настояваше Кристин.
	— Май да.
	— О, не знаех. Извинявай — отстъпи неловко назад Кристин. — За какво си дошъл тогава?
	— Исках да се убедя, че нищо лошо не й се е случило. Предположих, че се е явила на работа. Няма навика да отсъства.
	— Знам — съгласи се Кристин.
	— Но днес май е направила изключение.
	Кристин обмисли думите му.
	— Вие двамата май напоследък имате доста неприятности.
	На Адам никак не му се щеше да се впуска в подробности, но имаше ли друг избор?
	— Станаха някои непредвидени неща — каза с възможно най-неангажиращ адвокатски тон.
	— Които не ми влизат в работата, така ли да разбирам?
	— Точно така.
	— С тази разлика, че Корийн въвлече и мен в цялата тази работа.
	— В смисъл?
	Кристин въздъхна и запуши устата си с длан. Извън училище всичките й тоалети целяха единствено да подчертават стегнатото й тяло — блузи без ръкави и шорти или мини поли, дори в неподходящи климатични условия. За работа обаче се беше облякла по-консервативно, макар и сега да се виждаха мускулите около ключиците и шията.
	— В смисъл че и до мен прати есемес — отвърна Кристин.
	— И какво ти писа?
	— Адам?
	— Кажи.
	— Никак не желая да се забърквам в тая история, нали разбираш? Хубаво, имате нерешени проблеми помежду си. Това поне схващам.
	— Не става дума за нерешени проблеми.
	— Но ти току-що каза…
	— Казах, че е налице един неразрешен въпрос, който възникна някак си неочаквано.
	— Кога?
	— Кое „кога“? Кога възникна въпросът ли?
	— Да.
	— Онзи ден.
	— Ау — промълви Кристин.
	— Какво значи „ау“?
	— Нищо… Само дето ми прави впечатление, че от около месец Корийн се държи много особено.
	— И по-точно? — напъна се да остане безизразен Адам.
	— Не знам как да ти го обясня. Просто стана друг човек. Разсеяна. Пропусна два-три часа и ме помоли да слея нейните ученици с моите. Не се яви на няколко тренировки, но каза…
	И Кристин млъкна.
	— Какво ти каза? — подсети я Адам.
	— Ами, ако някой ме попитал къде е била, да отговарям, че е била с мен.
	Мълчание.
	— Под „някой“ мен ли имаше предвид, Кристин?
	— Не. Не те е споменавала по име. Виж какво, трябва да влизам в час…
	— Какво точно пишеше в есемеса й? — препречи й пътя Адам.
	— Кое?
	— Нали спомена, че вчера си получила есемес от нея. Какво точно пишеше в него?
	— Чакай малко. Тя ми е приятелка. Надявам се, че оценяваш този факт.
	— Не те карам да ми споделяш тайни.
	— Май точно това правиш, Адам.
	— Просто искам да съм сигурен, че тя е добре.
	— Кое те кара да мислиш, че не е?
	— Защото друг път не е правила така.
	— Представи си, че ти е казала самата истина. Че има нужда от време.
	— Това ли ти писа?
	— Нещо от този род.
	— Кога?
	— Вчера следобед.
	— Чакай сега ти. Кога по-точно? След училище ли?
	— Не — прекалено дълго проточи отговора си Кристин. — В учебно време.
	— Преди да са свършили часовете?
	— Да.
	— В колко?
	— Не обърнах внимание. Към два трябва да е било.
	— Но тя не беше ли още в училище?
	— Не.
	— Искаш да кажеш, че и вчера не е била на работа?
	— Яви се сутринта. Но беше доста разстроена. Изглежда, вече сте се били скарали.
	Адам премълча.
	— Беше неин ред да е дежурна в занималнята по време на обедната почивка, но ме помоли да я заместя. Съгласих се. После я видях как тича към колата си.
	— Закъде беше тръгнала?
	— Нямам представа. Не ми каза.
	Мълчание.
	— И кога се върна?
	Кристин завъртя глава.
	— Изобщо не се върна, Адам.


>	Четиринайсета глава

	Непознатият беше дал на Хайди линк за „FindYour SugarBaby.com“, а така също потребителското име и паролата на дъщеря й. Със свито сърце Хайди се логна от името на Кимбърли и получи потвърждение на всичко, което беше научила от непознатия.
	Той обаче не й беше свел до знанието тези факти само защото беше добър (или безсърдечен) човек. Беше й поискал и пари. Десет хилки. Ако не му платяла до три дни, новината за „хобито“ на Кимбърли щяла да гръмне в интернет пространството.
	Хайди излезе от сайта и седна на дивана. Посегна да си сипе чаша вино, но в крайна сметка се отказа. Затова пък се нарева дълго и хубаво. А когато спря, отиде в банята, наплиска си лицето и пак приседна на дивана.
	Окей, рече си, какво се очаква сега от мен? Първото й решение май се оказа най-простото: нито дума на Марти. Не обичаше да има тайни от мъжа си, но и не се измъчваше особено от обратния вариант. Ами то навсякъде в живота е така, нали? Марти ще изтрещи тотално, ако научи какво прави дъщеричката му, вместо да следва в нюйоркския университет, където са я пратили. Беше в характера му да реагира прекомерно и Хайди нямаше никак да се учуди, ако рипнеше в колата, отцепеше за Манхатън и довлечеше рожбата им за косите обратно у дома.
	Не му трябва на Марти да знае истината. Не че и на самата нея й трябва, ама какво да се прави?
	Проклети да са тия двамата непознати.
	Още докато учеше в гимназията, Кимбърли се беше напила на някакво парти у един от съучениците й. И покрай алкохола се беше поотпуснала в ласките с някакво момче, както обикновено стават тия работи. Не стигнала докрай. Но все пак прекалила. А друга майка, водеща се за „доброжелателна клюкарка“, да вземе да подочуе как нейната дъщеря обсъжда случая. Обадила се беше на Хайди с думите „Адски неприятно ми е да ти го съобщя, но разчитам и ти да ми се обадиш, ако на мен ми се случи същото“.
	Разправила беше най-подробно станалото на Хайди. А Хайди си нямаше друга работа, та взе, че сподели с Марти. Той, естествено, пак реагира прекомерно. И оттогава взаимоотношенията му с дъщерята се бяха доста влошили. А какво ли щеше да стане, ако тая любопитна сврака не й се беше обадила? И какво беше постигнала в крайна сметка с обаждането си? Поставила беше дъщеря й в изключително неудобно положение. Объркала беше отношенията между баща и дъщеря. И в резултат на всичко това беше подтикнала Кимбърли да замине да следва толкова далеч от дома си. Да не говорим, че именно тъпото обаждане на въпросната тъпа сврака вероятно беше насочило самата Кимбърли, а сега и Хайди към този ужасен уеб сайт и беше предопределило отвратителните взаимоотношения, които дъщеря й сега поддържаше с трима различни мъже.
	Колкото и да не й се щеше на Хайди да повярва, доказателствата се съдържаха тъкмо в „тайните“ послания, които младата й дъщеря си разменяше с тези по-възрастни от нея мъже. Колкото и да гримираше реалностите, нямаше как да заобиколи факта, че собствената й дъщеря се изявява като стопроцентова проститутка.
	Пак й се дорева. Нищо не й се искаше да предприема, а само да забрави всичко онова, което беше чула от онези двама преспокойни непознати. Само че сега вече нямаше избор. Наврели й бяха тайната в лицето. И нямаше как да върне коня в обора, дето имаше една друга поговорка. Изправила се беше пред онзи съществуващ открай време пред всеки родител парадокс: хем й се иска да знае, хем не й стиска.
	Обади се на клетъчния телефон на дъщеря си. Кимбърли прие разговора задъхана от радост:
	— Здравей, мамо.
	— Как си, обич?
	— Какво има? Много особено ми звучиш?
	В началото Кимбърли отричаше всичко. После се опита да изкара действията си абсолютно невинни. Което също можеше да се очаква. След това възприе предизвикателен тон и обвини майка си, че като е хакнала акаунта й, била проявила пълно неуважение към личните й права. И това не беше изненадващ ход.
	Колкото и да й се късаше сърцето и да я раздираше болката, Хайди съумяваше да запази равен тон. Разправи на Кимбърли за непознатия. Изреди онова, което й бяха казали, и го допълни със собствените си впечатления от сайта. Търпеливо и спокойно — поне на външен вид.
	Разговорът се проточи, макар и на двете да им беше ясно къде ще свърши. Навряна в ъгъла и изживяваща полека първоначалния шок, Кимбърли започна по някое време да си признава всичко. Най-вече това, че изпитвала остра нужда от пари.
	— Нямаш си представа колко скъп е тукашният живот.
	За сайта чула от своя колежка. Убеждавали я, че няма да й се налага да прави каквото и да било с тези мъже. Те просто търсели млади момичета за компания. Като чу това, Хайди насмалко да избухне в смях. Отдавна й беше ясно, а и на Кимбърли много бързо й се беше изяснило, че мъжете поначало не търсят само компания. Това се казвало само за уловка, колкото да те прилъжат да почнеш.
	Цели два часа разговаря Хайди с Кимбърли. Накрая Кимбърли поиска от майка си съвет какво да прави оттук нататък.
	— Прекъсни всякакви връзки с тях. Още от днес. От този момент.
	Кимбърли й обеща, че ще я послуша. Следващият й въпрос беше какво ще стане по-нататък със следването й. Хайди обеща да си вземе отпуск и да се пренесе за известно време при нея в Ню Йорк. Кимбърли се запъна:
	— Остават само две седмици до края на семестъра. Дай да изчакаме дотогава поне.
	Идеята й никак не се понрави на Хайди. В крайна сметка се договориха да се чуят пак на другата сутрин. Преди да прекрати разговора, Кимбърли рече:
	— Мамо?
	— Слушам те.
	— Моля ти се, не казвай на татко.
	Хайди точно това и възнамеряваше, но не сподели намеренията си с Кимбърли. И не каза нищо на Марти, след като той се прибра. Марти излезе на двора и метна няколко хамбургера на барбекюто. Хайди им сипа по едно. Той й разправи как му е минал денят. Тя му описа своя. Но тайната си оставаше там — на някогашния стол на Кимбърли пред кухненската маса: без да вдига шум, но и без да се махне.
	На другата сутрин, след като Марти замина на работа, някой почука на вратата.
	— Кой е?
	— Мисис Дан? Аз съм детектив Джон Кунц от нюйоркското полицейско управление. Ще ми отделите ли малко време…
	Хайди отвори със замах и само дето не припадна в нозете на посетителя.
	— Божичко, дъщеря ми…?
	— А, нищо й няма, госпожо — изрече забързано Кунц и я прихвана с две ръце да не се свлече на пода. — Ох, ама и аз съм един несъобразителен. Трябваше с това да започна. Представям си какво ви е минало през ум: дъщерята следва в Ню Йорк, на вратата ви нюйоркски полицай… — И Кунц завъртя самоукоризнено глава. — И аз имам деца. Напълно ви разбирам. Но не се притеснявайте. Нищо не се е случило с Кимбърли. Поне доколкото се отнася до здравето й. Макар че са налице някои други фактори…
	— Какви фактори?
	Кунц се усмихна. Много редки зъби имаше този човек. Да не говорим за начина, по който беше зализал няколкото си редки косми да закриват плешивината му, та на човек му идеше да грабне ножицата и да ги клъцне. Видя й се накъм четирийсет и пет-шест години, с шкембенце, прегърбени рамене и хлътнали очи като на човек, който или не се храни добре, или не си доспива.
	— Мога ли да вляза за малко?
	И вдигна значката си пред очите й. С любителския си поглед Хайди прецени, че е истинска.
	— За какво става дума?
	— Предполагам, че вече имате известна представа — каза Кунц и кимна към вратата. — Ще разрешите ли?
	— Нямам — направи му път Хайди.
	— Нямате кое?
	— Представа за какво става дума.
	Кунц влезе и се огледа така, сякаш се канеше да купува имота. Приглади няколко от зализаните напряко косми, започнали да стърчат от статичното електричество.
	— Доколкото знам, снощи сте разговаряли с дъщеря ви. Така ли е?
	Хайди не беше уверена какъв отговор се очаква да даде. Няма значение. Кунц дори не я изчака да каже нещо, ами продължи по същество:
	— Имаме сведения, че дъщеря ви е замесена в дейност, която може да се окаже незаконна.
	— Това пък какво значи?
	Той седна на дивана. Тя се настани насреща му на стола.
	— Мога ли да ви помоля за нещо, мисис Дан?
	— Кажете.
	— Молбата ми е дребна, но съм сигурен, че ще опрости диалога в полза на всички замесени страни. Дайте да не се преструваме повече, искате ли? Няма смисъл да си губим взаимно времето. Дъщеря ви Кимбърли участва в онлайн проституция.
	Хайди седеше като истукана.
	— Мисис Дан?
	— По-добре ще е да си вървите.
	— Единствената ми цел е да ви помогна.
	— На мен ми звучи по-скоро като отправяне на обвинение. И мисля, че ще е най-добре да се обадя на адвокат.
	Кунц отново притисна щръкналите косми.
	— Погрешно ме разбирате.
	— В смисъл?
	— Нас изобщо не ни интересува какво е правила и какво не е правила дъщеря ви. Нейното е дребно прегрешение, а освен това, да ви призная, при всички тези сделки онлайн границата между деловите взаимоотношения и проституцията почти се губи. Ако не се е изгубила много по-рано, имам предвид. Ние обаче нямаме никакво намерение да притесняваме нито вас, нито вашата дъщеря.
	— Какво искате в такъв случай? — попита Хайди.
	— Да ни сътрудничите. Нищо повече. Ако вие двете с Кимбърли се съгласите да ни сътрудничите, не виждам защо ние да не можем да забравим за нейната роля.
	— Нейната роля в кое?
	— Дайте да не избързваме — възпря я Кунц и извади от джоба си малък бележник. След него на бял свят се появи и едно от ония моливчета, с които играчите на голф записват резултатите си. Облиза върха на молива и пак насочи вниманието си към Хайди. — Първо на първо, откъде вие самата научихте за участието на дъщеря ви в този уеб сайт за шугър бейбита?
	— Какво значение има?
	— Най-обичаен въпрос — сви рамене Кунц.
	Хайди замълча. Изтръпването, което беше почнала да усеща на тила си, се засилваше.
	— Мисис Дан?
	— Аз все пак мисля да се обадя на адвокат.
	— Ох — изпъшка тихо Кунц и направи физиономията на учител, който неочаквано се е разочаровал от най-добрия си ученик. — Това означава, че дъщеря ви ни е подвела. Което ще направи много лошо впечатление, най-честно ви говоря.
	Хайди усети, че той се надява тя да захапе. А мълчанието помежду им натежа дотам, че чак затрудни дишането й. Като видя, че няма повече да издържи, Хайди се реши да попита:
	— Кое ви кара да мислите, че дъщеря ми ви е подвела?
	— Съвсем просто е. Кимбърли ни каза, че сте научили за този сайт по един съвсем законен начин. Двама души — мъж и жена — са ви спрели на излизане от ресторанта и са ви обяснили за какво става дума. Но ако приемем, че това е истината, не разбирам защо отказвате да ни го потвърдите. Дотук няма абсолютно нищо незаконно.
	На Хайди й се зави свят.
	— Нищо не разбирам. С каква цел сте дошли всъщност?
	— Въпросът ви е напълно справедлив — въздъхна Кунц и се намести на дивана. — Чували ли сте за отдела по киберпрестъпност?
	— Предполагам, че се занимава с престъпленията по интернет.
	— Точно така. Работя в ОКП — което е съкратено от Отдел по киберпрестъпността и се явява сравнително ново подразделение към управлението на нюйоркската полиция. Задачата ни е да ловим престъпниците, които използват интернет за незаконни цели, от рода на хакерите, скамърите и тям подобни. Подозираме, че лицето, съответно лицата, които са ви заговорили пред онзи ресторант, са част от престъпен синдикат, който от доста време ни се изплъзва.
	— Разбирам — преглътна Хайди.
	— Именно затова и разчитаме да ни помогнете да открием и идентифицираме вероятните участници в тези престъпления. Схващате ли вече за какво ви говоря? В такъв случай да се върнем на темата ни. Заговориха ли ви две лица на паркинга пред ресторанта? Да или не?
	Изтръпването не изчезваше, но тя отговори:
	— Да.
	— Чудесно — засмя се през редките си зъби Кунц.
	Записа си нещо и пак вдигна очи.
	— Кой ресторант по-точно?
	Тя се поколеба.
	— Мисис Дан?
	— Едно нещо не мога да си обясня — изрече бавно Хайди.
	— А именно?
	— Разговарях с дъщеря ми вчера следобед.
	— Да.
	— А вие кога разговаряхте с нея?
	— Снощи.
	— И как успяхте толкова бързо да дойдете дотук?
	— Въпросът е от ключово значение за нас. Взех първия сутрешен полет.
	— Но пак питам: откъде изобщо знаете всичко това?
	— Не ви разбирам.
	— Дъщеря ми не спомена да се е свързвала с полицията. Откъде, в такъв случай, имате сведения…? — И млъкна. Мислите й се насочиха в няколко посоки едновременно. И всички свършваха в пълен мрак.
	— Мисис Дан?
	— Все пак смятам, че ще е най-добре да си вървите.
	Кунц кимна. И отново се зае да приглажда няколкото си косъма от едното ухо към другото. Накрая каза:
	— Съжалявам, но това е невъзможно.
	Хайди стана и тръгна към вратата.
	— Нямам какво повече да ви кажа.
	— Напротив, много имате за казване.
	И така, както си седеше, Кунц пусна някакво подобие на въздишка, извади пистолет, прицели се право в капачката на коляното й и дръпна спусъка. Звукът от оръжието беше по-тих, отколкото беше очаквала, но пък ударът беше далеч, далеч по-мощен. Тя рухна на пода като счупен сгъваем стол. А той чевръсто скочи и закри с длан устата й да заглуши писъка. После се приведе към ухото й.
	— Само да си посмяла да писнеш. Ще те довърша много бавно, а след това ще се заема и с дъщеря ти — прошепна Кунц. — Разбра ли ме?
	Тя беше на път да изгуби съзнание от прииждащата на вълни болка. Кунц притисна дулото към другото й коляно:
	— Наясно ли сме, мисис Дан?
	Тя кимна.
	— Чудесно. Тогава да опитаме отново. Какво беше името на ресторанта?


>	Петнайсета глава

	Адам седеше в офиса и премисляше всичко онова, което за хиляден път му се въртеше из главата до мига, в който му се яви един съвсем елементарен въпрос: „Ако Корийн в действителност е решила да избяга от живота, къде би отишла?“.
	А най-честният му отговор гласеше: „Не знам“.
	С Корийн бяха толкова сплотени, че умът му не допускаше подобна мисъл — тя да зареже и него, и семейството си. Няма начин Корийн да няма приятелки, на които да се опре. Бивши нейни състудентки, да речем. Плюс няколко роднини. Но в никакъв случай не можеше да си я представи как им се доверява или отсяда у тях точно при сегашните обстоятелства. Просто не виждаше човек, с когото тя да е била толкова гъста през годините, освен… освен със самия него, реално погледнато.
	Така че най-вероятно Корийн е сама. И е отседнала в хотел. Но независимо от всичко друго — и точно тук беше ключът към загадката, — независимо от действията, които може да предприеме, на нея ще са й необходими средства, тоест — кредитна карта или кеш. А това ще рече, че все накъде трябва да съществуват задължения по картата й или сведения за теглене на пари от банкомат.
	Издири ги, щом толкова знаеш, бе глупако.
	С Корийн имаха две общи сметки — едната за дебитната им карта, втората — кредитна „Виза“. И тъй като Корийн не я биваше много по финансите, според домашното разделение на труда тази длъжност се беше паднала на Адам. Така че съответните потребителски имена и пароли му бяха известни.
	Или казано по-просто — нищо не му пречеше да провери банковите извлечения за плащания с картите и за теглени суми.
	Адам посвети следващите двайсет минути на двете сметки. Започна търсенето отзад напред — днешни и вчерашни операции. Такива обаче липсваха. Върна се още няколко дни назад не за друго, а за да се увери, че няма необичайни дейности по сметките. Корийн поначало не обичаше да носи в себе си пари в брой и намираше плащането с кредитни карти и за улеснение, и за полезно, тъй като при всяка покупка им се трупаха бонус точки, на които се радваше.
	Сметката отразяваше целия й финансов — добре де, потребителски — живот, но не съдържаше нищо ново или изненадващо: супермаркет „А&Р“, „Старбъкс“, специализирания за лакрос екипировка „Лакс Шоп“. Обяд в „Баумгарт“ и храна за вкъщи от „Хо-Х-Кус-Суши“. Извършваните от банката ежемесечни плащания за фитнеса и някаква покупка от „Банана Рипъблик“. Най-нормално ежедневие. Горе-долу по едно задължение на ден.
	Но нищо от днес. Нито от вчера.
	Как да разбира това бездействие?
	Първо: Корийн може да не е много в час с банковите операции, но не е и тъпа. Сигурно се е досетила, че човек може да я открие и да проследи движението й по банковата сметка.
	И в такъв случай какво? Ще прибегне до разплащания в брой.
	Така че следва да провери и тегленията от банкомати. Последното обаче, на стойност $200, беше извършила преди цели две седмици.
	Колко дълго може човек да се крие с такава сума?
	Не особено дълго. И той пак заразсъждава.
	Ако е отишла някъде по-надалеч с колата, трябва да е заредила попътно. Колко пари ще са й останали след това? Липсваха каквито и да било признаци, че се е канела да бяга. А и надали изобщо е очаквала той да я подбере по повод фалшивата й бременност или посещението на непознатия…
	Ами ако не е прав?
	Чакай! Възможно ли е Корийн да е очаквала това все някой ден да се случи и да е кътала пари за тази цел? Запрехвърля наум събитията. Беше ли се изненадала, когато той й постави ребром въпросите си? Или по-скоро имаше вид на… изловена?
	Дали не е допускала, че рано или късно ще бъде разкрита?
	Това вече нямаше как да го знае. Сега, като се замислеше, му ставаше пределно ясно, че нищо не е знаел с поне известна доза сигурност. В есемеса си Корийн му съобщаваше — по-скоро го молеше на езика на есемесите с нейното „ИЗТРАЙ НЯКОЛКО ДНИ. МОЛЯ ТЕ“ — да я остави известно време на спокойствие. Дали пък това няма да е най-разумното? Да й даде възможност да се успокои, да свърши онова, което е тръгнала да прави, а той в това време да прояви търпение и да чака? Нима не го молеше точно за това в онзи неин есемес?
	Кое обаче му гарантира, че след като е напуснала училището, Корийн не е била сполетяна от някаква ужасна съдба? Възможно ли е самата тя да познава непознатия? Колко му е да е отишла право при него, да му е вдигнала скандал, а той да се е вбесил, да я е отвлякъл и кой знае какво да й е сторил? Само дето непознатият не беше оставил у него впечатлението, че е от този тип хора. А есемесите й обявяваха недвусмислено, че има нужда от спокойствие поне за няколко дни. Какво обаче пречеше да ги е изпратил друг? Мислите се вихреха из главата му и не му даваха мира.
	Може и убиецът й да ги е пратил?
	Взел й е телефона, след като я е убил, и…
	Опаа, ти съвсем се увлече. Карай малко по-спокойно, ако обичаш.
	Усещаше вече и физически как сърцето се блъска в гърдите му. Сега, като му се загнезди тази мисъл в главата — поправка: тя отпреди си му беше в главата, само дето сега я формулира словесно, — страхът отказваше да излезе оттам, ами се беше настанил като нахален роднина, който нямаше намерение да си тръгва. Прегледа отново получените от нея съобщения:
	По-добре известно време да не се виждаме. Грижи се за децата. Не ме търси. Всичко ще е наред.
	И след това:
	Изтрай няколко дни. Моля те.
	Нещо в този текст му звучеше фалшиво, само че не можеше да определи кое. Ами ако Корийн наистина я грози някаква опасност? Пак се запита дали да не уведоми полицията. Нали и на Кристин Хой първият въпрос беше именно този — дали е съобщил, че жена му е изчезнала. С тази разлика, че не е изчезнала. Нали му прати есемес. Освен ако го е пратил друг от нейно име.
	Започна да му се вие свят.
	Добре, ще се обади в полицията. И какво? Това е работа за градската полиция. И какво точно ще им обясни? Нали и те, щом видят есемесите, ще му кажат, че е най-добре да изчака? Да не говорим, че в малък град като техния полицаите моментално щяха да се разприказват. Така или иначе, с повечето ченгета се познаваше. Оплакването му най-вероятно щеше да приеме шефът им в Сидърфийлд Лен Гилман, чийто син учеше в един клас с Райън. И клюката за Корийн щеше моментално да се разпространи със скоростта на… ами със скоростта на клюка. Лично той можеше и пет пари да не дава за това, но на Корийн щеше да й се отрази много зле. Все пак това беше нейният роден град, в който се беше завърнала с цената на огромни усилия.
	— Здрасти, брат ми.
	В офиса влезе с нахиленото си брадато лице Анди Грибъл. Не беше свалил черните си очила — не толкова за да се прави на пич, колкото да скрие кръвясалите си очи: или беше снощен, или се беше „надъхал“ с някоя билка.
	— Здрасти — отвърна Адам. — Как мина купонът?
	— Яко забихме. Направо утрепахме народа.
	Адам му се отблагодари наум за непредвидената почивка и се облегна на стола.
	— С какво открихте?
	— С „Dust in the Wind“ на „Канзас“.
	— Хм.
	— Що?
	— Започнахте с бавна балада?
	— Да, обаче се получи много гот. Тъмен бар, слабо осветление, атмосфера изобщо, а ние минахме без пауза към „Paradise by the Dash-board Light“ и отвяхме покрива.
	— Мийт Лоуф — кимна одобрително Адам. — Хубаво.
	— Само това ли?
	— Чакай първо да те питам: откога имате и певица?
	— Нямаме.
	— Ама нали „Paradise“ е за дует, мъжки и женски глас.
	— Знам.
	— При това доста напорист — не отстъпваше Адам. — Тя все го пита „Нали няма да спреш да ме обичаш“, а той само я увещава „Дай да лягаме, пък утре ще видим“.
	— Знам.
	— И как се оправяте без женския глас?
	— Аз пея и двете роли — обяви Грибъл.
	Адам се облещи и се напъна да си го представи.
	— Ти пееш мъжко-женски дует?
	— Винаги.
	— Е, такова изпълнение наистина заслужава да се чуе.
	— Щото не си ме чул в „Don’t Go Breaking My Heart“. Правя Елтън Джон, а в следващата секунда съм вече Кики Ди. И публиката се просълзява. Та като стана дума…
	— Какво?
	— Вие двамата с Корийн имате нужда да поизлезете някъде, да се поразсеете. Поне ти де. Ако тия торби под очите ти пораснат още малко, по самолетите ще те карат да плащаш за свръхбагаж.
	— Няма връзка — намръщи се Адам.
	— Абе за майтап става.
	— Готови ли сме утре за Майк и Юнис Рински?
	— Точно затова дойдох.
	— Проблем?
	— Не, но кметът Гъш-незнамкойси-ски иска да те види във връзка с отчуждаването на Рински. Тая вечер в седем има някакво събрание с граждани и те кани да наминеш и ти. Вече ти пратих като текст адреса, където ще се проведе.
	Адам провери телефона си.
	— Добре, ще отида. Няма да е зле да чуем и неговото становище.
	— Ще предам на хората му. Лека нощ, приятелю.
	Адам погледна часовника си и с изненада установи, че е станало шест.
	— Лека ти нощ.
	— Звънни да ми потвърдиш за утре.
	— Обезателно.
	Грибъл си тръгна и остави Адам насаме с мислите му. Адам се заслуша за миг в шумовете около себе си. Офисът постепенно замираше за идващата нощ. Добре. Да се върнем малко назад. И да доогледаме станалото дотук, да видим какво знаем със сигурност.
	Първо, ясно е, че вчера Корийн е отишла в училището. Второ, някъде около обяд Кристин я е видяла да излиза с колата от училищния паркинг. Трето… хубаво, няма трето, обаче…
	Пътни такси.
	Ако Корийн е изляза извън града, все някъде трябва да е плащала пътна такса. И тъй като училището й е близо до будките към магистралата „Голдън Стейт Паркуей“, минаването й оттам би следвало да е отразено в сметката по абонамента й „ИзиПас“. Ами ако се е сетила да прибере предварително картата „ИзиПас“, преди да мине през будките? Надали. Такава карта човек слага на сенника и забравя, че я има. Макар лично на него и обратното да му се беше случвало — минавал беше по коридора за притежатели на „ИзиПас“ по навик с взета под наем кола, без да носи картата в себе си.
	Нищо не пречи да погледне.
	С помощта на търсачката гугъл намери сайта на „ИзиПас“, но там му поискаха и номер на сметката, и парола. Не ги знаеше, за пръв път влизаше в сайта им дори, но сто на сто щеше да ги открие по фактурите у дома си. Така или иначе, беше станало време да се прибира.
	Грабна си сакото и забърза към колата. И щом излезе на междущатска магистрала 80, мобилният му телефон иззвъня. Търсеше го Томас.
	— Къде е мама?
	Не знаеше как точно да отговори, но реши, че сега не е време за подробни откровения.
	— Замина.
	— Къде?
	— После ще ти кажа.
	— Ще си дойдеш ли за вечеря?
	— Прибирам се в момента. Бъди така добър да извадиш от фризера хамбургери. Ще ги метна на скарата веднага щом се прибера.
	— Уф, хич не ги обичам тия хамбургери.
	— Съжалявам. До половин час ще съм си у дома.
	Започна да прескача от една радиостанция на друга в желанието си да попадне на несъществуващата идеална песен, която, ако парафразираше Стиви Никс, щеше хем да му е „до болка позната“, хем да не му е омръзнала от непрестанно пускане в ефир. Но колкото пъти попаднеше на такава рядка песен, отговаряща на тези му критерии, тя вече беше стигнала до последния си куплет и търсенето започваше отначало.
	Още от улицата забеляза, че на алеята към гаража им е паркирана колата на семейство Еванс. Адам спря до нея в момента, в който от додж дюрангото слизаше Трип Еванс. Здрависаха се и си размениха потупвания по гърбовете. И двамата бяха в работни костюми с разхлабени вратовръзки. Изведнъж му се стори, че цяла вечност е изминала, откакто преди три дни подбираха отборите по лакрос в залата на Американския легион.
	— Здравей, Адам.
	— Здрасти, Трип.
	— Извинявай, че ти се натрисам така, без да съм ти се обадил.
	— Няма нищо. Какво те носи насам?
	Трип беше едър мъж с огромни лапи — от онзи вид мъже, които се чувстват неловко в костюм. Или раменете го стягат, или единият ръкав му е по-дълъг от другия, но в крайна сметка все се подръпва, все оправя нещо и му личи, че няма търпение да съблече това проклето нещо. Такива като него Адам беше срещал многократно. По някое време някой ги е наврял в костюма като в усмирителна риза и сега просто не могат да се измъкнат от него.
	— Щеше ми се да разменя една-две приказки с Корийн — каза Трип.
	Адам мълчеше и се надяваше лицето му да е безизразно.
	— Пратих й няколко есемеса — разправяше Трип, — но тя… такова… не ми отговаря. Минавах насам и реших да се отбия.
	— Мога ли да знам за какво става дума?
	— Нищо особено всъщност — отвърна Трип с очебийно пресилено спокойствие. — За лакроса трябваше да я питам нещо…
	Адам може би си въобразяваше. Или поради изживяното напоследък напрежение беше почнал леко да откача. Но не го напускаше усещането, че между него и събеседника му се заражда някакво напрежение.
	— И какво по-точно за лакроса? — попита.
	— Ами снощи имахме заседание на съвета. А Корийн не се яви. Което не е в нейния стил, ако мога така да се изразя. Просто исках да й кажа за какво говорихме. — Погледна към къщата, сякаш очакваше тя всеки момент да се покаже. — Но не е спешно.
	— Тя не си е у дома — каза Адам.
	— Хубаво. Предай й само, че съм наминал. — Трип се обърна и погледна Адам право в очите. Напрежението помежду им като да нарасна. — Ти как си?
	— Добре съм — отвърна Адам. — Всичко ми е наред.
	— Да пием по някоя бира тия дни.
	— Нищо против.
	Трип отвори вратата на колата си.
	— Адам?
	— Кажи.
	— Честно да си говорим, струваш ми се нещо изнервен.
	— Трип?
	— Кажи.
	— И аз да ти отвърна на откровеността. И ти ми изглеждаш изнервен.
	Трип се напъна да премине към шеговит тон.
	— А, дребни ядове.
	— Знам. И преди каза същото. Не се обиждай, ама хич не ти вярвам.
	— Честно ти казвам — за лакроса трябваше да си поговорим. Все още смятам, че е нещо незначително, но засега не мога да навлизам в подробности.
	— Защо?
	— Отнася се до съвета. Поверителна информация.
	— Сериозно ли говориш?
	Май наистина беше сериозно. Адам усети, че Трип няма да отстъпи дори на педя, но пък ако наистина не го заблуждаваше, каква връзка можеше да има съветът по лакрос със струпалите се върху главата му събития?
	Трип Еванс се намести на шофьорската седалка.
	— Предай на Корийн да ми се обади по възможност. Лека нощ, Адам.


>	Шестнайсета глава

	Адам си представяше кмета Гъшеровски с вид на дебел политик, яхнал доволно влака на корупцията — с провиснали меса, червендалест, отработена усмивка и, евентуално, пръстен на кутрето, — и в конкретния случай очакванията му не бяха опровергани. Което не попречи на Адам да се запита дали Гъшеровски открай време е приличал на подкупен политик, или ДНК-то му е придобило тези качества в хода на дългогодишната му „служба“.
	Трима от четиримата негови предшественици в кметството на Касълтън бяха разследвани от федералната прокуратура. Самият Рик Гъшеровски беше служил в екипа на двама от тях, а през мандата на третия беше градски съветник. Адам нямаше навика да съди за хората по външността им, че дори и по миналото им, но когато ставаше дума за корупция в малък град в щата Ню Джързи — там, където имаше дим, обикновено имаше и клада, бумтяща със силата на свръхнова.
	Докато Адам пристигне, малцината участници в градското събрание бяха почнали да се разотиват. Средната им възраст беше накъм осемдесет и пет, но това донякъде можеше да се дължи на мястото, в което се провеждаше събранието — в чисто новото „Луксозно селище Пайнклиф“ — несъмнен евфемизъм за „старчески дом“.
	Кметът Гъшеровски посрещна Адам с усмивка, достойна за Гай Смайли — идеалната комбинация от водещ на телевизионно шоу и мъпет.
	— Страшно се радвам да се запознаем, Адам! — стисна кметът десницата на посетителя със задължителния прекомерен ентусиазъм и леко го придърпа към себе си — жест, който, според политиците, карал човека насреща да се почувства ако не малоценен, то поне задължен. — Нали не възразяваш да си говорим на „ти“?
	— Нищо против, господин кмете.
	— Е, няма да се разберем така. Ще ми викаш „Гъш“.
	Гъш? Адам силно се съмняваше, че ще използва това съкратено обръщение.
	— Какво ще кажеш за това наше „селище,“ а? Разкош и половина, нали?
	Лично Адам имаше усещането, че е попаднал в конферентната зала на някой от хотелите от веригата „Кортярд–Мариот“, тоест — чиста, еднотипна и безлична. Затова само кимна неангажирано.
	— Ела да те поразведа, Адам — поведе го кметът по коридор с горскозелени стени. — Великолепие, а? И цялото оборудване е последна дума на техниката.
	— Което ще рече? — попита Адам.
	— Моля?
	— Какво значи „последна дума“? В какъв смисъл е „последна дума на техниката“?
	Кметът потърка брадичка да му покаже, че обмисля дълбоко отговора си.
	— Ами, като начало, всички телевизори тук са с плосък екран.
	— Каквито са телевизорите в почти всеки американски дом.
	— И интернет има.
	— Интернет има и в почти всеки дом, да не говорим за всички кафенета, библиотеки и закусвални „Макдоналдс“.
	Гъш — Адам май почваше да свиква с името — парира репликата с нова усмивка.
	— Ела да ти покажа един от луксозните ни апартаменти.
	Извади ключ, отключи врата и я отвори със замаха на манекенка, асистираща в „Това е цената“, каза си Адам, който мисловно беше все още на вълна „телевизионни водещи“.
	— Е, какво ще кажеш? — попита Гъш.
	— Прилича ми на „Кортярд–Мариот“.
	Усмивката на Гъш започна да потреперва.
	— Но е чисто нов и последна дума… — преглътна останалата част и само допълни: — Модерен.
	— Няма значение — отговори Адам. — Ако ще да е и като „Риц Карлтън“. Моят клиент отказва да се мести.
	Гъш кимна с безкрайно съчувствие.
	— Разбирам го. Наистина му влизам в положението. Всеки човек държи на спомените си, нали така? Лошото обаче е, че понякога спомените ни теглят назад. Карат ни да живеем в миналото, а не в настоящето.
	Адам го гледаше право в очите.
	— А като членове на местната общност, понякога се налага да мислим в по-широк план, а не само за себе си. Ти ходил ли си у Рински?
	— Да.
	— Пълна скръб — рече Гъш. — Нищо лошо не искам да кажа всъщност. И аз израснах в същия квартал. Говоря ти като човек, издигнал се именно от същите онези улици.
	Адам чакаше да чуе клишето „без ничия помощ“. И с разочарование установи, че ще му бъде спестено.
	— Пред нас се открива възможност да постигнем действителен напредък, Адам. Да се очистим от градската престъпност и да докараме слънцето да огрее и над най-занемарената част от нашия град. Става дума за нови жилища. За истински културен център. За ресторанти. Качествени магазини. Действителни работни места.
	— Запознат съм с плановете — каза Адам.
	— Не можеш да отречеш, че са напредничави, нали?
	— Все ми е едно.
	— Е, как така?
	— Моята задача е да представлявам Рински. Вълнуват ме единствено неговите интереси. Пет пари не давам за печалбите на магазини от рода на „Олд Нейви“ или „Хоум Депо“.
	— Не си прав, Адам. И двамата знаем прекрасно, че от изпълнението на този проект общността ни само ще спечели.
	— Не го знаем и двамата — отговори Адам. — А и аз не представлявам общността, а семейство Рински.
	— Бъди честен все пак. Огледай се. Те ще са много по-щастливи, ако живеят тук.
	— Съмнявам се, но да приемем, че е възможно. В Съединените щати обаче не правителството решава кое носи щастие на човека. Не се полага на правителството да нареди, че онези, които цял живот са се трудили да закупят своя дом и да отгледат в него децата си, ще са по-щастливи, ако се преместят другаде.
	Усмивката бавно се завърна върху лицето на Гъш.
	— Ще ми позволиш ли, по изключение, да бъда съвсем прям, Адам?
	— Защо, досега не беше ли?
	— Колко?
	Адам събра дланите на двете си ръце в „палатка“ и се престори, доколкото можа, на злодей от филмите.
	— Един милиард долара.
	— Сериозно те питам. Не че не мога да седна да се пазаря с теб така, както иска предприемачът — да увеличавам сумата с по десет хиляди долара. Но дай да не си губим взаимно времето. Упълномощен съм да вдигна офертата с още петдесет хиляди долара.
	— Аз пък съм упълномощен да ти кажа „не“.
	— Излишно се инатиш.
	Адам не си направи труда да му отговори.
	— Известно ти е, че съдът вече одобри нашия иск по делото за отчуждаването, нали?
	— Знам.
	— И че предишният адвокат на Рински загуби в касационния съд. Затова се и отказаха от него.
	— И това знам.
	— Е, сега вече не ми оставяш избор — засмя се Гъш.
	— Напротив — каза Адам. — Ти нали не си на заплата към предприемача, Гъш? Нали представляваш народа? Кажи му да си построи мола така, че да заобиколи къщата на Рински. Да промени плановете. И друг път е правено.
	— Не — отвърна Гъш, вече съвсем без усмивка. — Няма такъв вариант.
	— Тоест, ще ги изхвърлиш принудително, така ли?
	— Законът е на моя страна. А като имам предвид и позицията, която заемате — Гъш се наклони достатъчно, че Адам да усети и ментоловия му дъх на тик-так, — ще го направя с най-голямо удоволствие.
	Адам отстъпи крачка и кимна.
	— Така си и знаех.
	— Значи, си готов да се вслушаш в разумно предложение?
	— Стига да го чуя. — Адам махна вяло с ръка и се извърна да си върви. — Лека нощ, Гъш. Скоро пак ще си поговорим.


>	Седемнайсета глава

	На непознатия никак не му се щеше да предприеме следващото действие.
	Но единственият начин да възпре приближаващата се със залитане Михаела Сийгъл, за да не извърши ужасната грешка, беше, като й съобщи истината. Непознатият се сети за Адам Прайс. Сети се и за Хайди Дан. Срещата им с него вероятно ги беше съсипала; на Михаела Сийгъл обаче й предстоеше нещо далеч по-страшно.
	А може би се заблуждаваше.
	Току-виж, Михаела изпитала облекчение. Нима не беше възможно, след като се отърсеше от първоначалния шок, да се почувства разкрепостена от истината? Толкова ли недопустима беше вероятността истината да й възвърне психическото равновесие и да я насочи по пътя, който от самото начало тя трябваше да следва?
	Никога обаче не се знае точно как ще реагира човек до мига, в който не дръпнеш халката на гранатата, нали така? Късно беше. Наближаваше два след полунощ. Михаела Сийгъл се запрегръща за довиждане с шумната компания, пила доста през цялата вечер. Непознатият се беше опитал безуспешно на два пъти да остане на четири очи с Михаела и сега се надяваше да се усамоти с нея в асансьора, за да положи началото на процеса.
	Михаела Сийгъл — двайсет и шест годишна, завършила медицина и хирургия в Колумбийския университет и специализираща вече трета година вътрешни болести в болницата „Маунт Синай“. Първоначално беше почнала специализацията си в „Джонс Хопкинс“, но след случилото се двамата с управителя на болницата стигнаха до извода, че ще е най-добре за всички тя да смени работното си място.
	Непознатият препречи залитащия й ход към асансьора.
	— Моите поздравления, Михаела.
	А тя му се захили накриво. Той знаеше предварително, че тя е сексапилна млада жена, от което собствената му мисия му се струваше още по-неприятна. При спомена за онова, което беше видял, лицето му пламна, но непознатият си наложи да не спира дотук.
	— Хм — изпъшка тя.
	— Как „хм“?
	— Вие нещо призовка ли се каните да ми връчвате или какво?
	— Не.
	— И не ме сваляте, надявам се. Аз съм сгодена жена.
	— Не ви свалям.
	— Така си и знаех — отбеляза леко завалено Михаела Сийгъл. — Аз пък поначало не разговарям с непознати.
	— Това ми е ясно — отвърна той и за да не прекъсне нишката на разговора, реши да хвърли бомбата: — Познавате ли човек на име Дейвид Торнтън.
	Лицето й се затвори така, сякаш беше автомобилна врата. Но непознатият беше предвидил подобен ефект.
	— Той ли ви праща? — попита го. Но вече без никакво заваляне.
	— Не.
	— Абе вие да не сте някой извратеняк или нещо такова?
	— Не съм.
	— Значи сте видели…
	— Да. Но само за две секунди. Не гледах докрай, нито зяпах с отворена уста. Само колкото… да се убедя.
	В този миг й пролича, че и тя, като повечето от хората, които той заговаряше, се изправи изведнъж пред дилемата — да побегне ли от този лунатик, или да го изслуша? Любопитството редовно надделяваше, но никога не можеше да се предскаже какво точно ще стане.
	Михаела Сийгъл тръсна глава и произнесе на глас двоумението си:
	— Ама аз защо изобщо ви слушам?
	— Разправят, че физиономията ми вдъхвала доверие.
	Това беше самата истина. И тъкмо поради това той почти винаги сам си възлагаше тази задача. Едуардо и Мъртън също имаха свои силни страни, но ако те отпочнеха по този начин разговор с някого, първият инстинкт на заговорения щеше да е да хукне колкото краката го държат.
	— И Дейвид създаваше абсолютно същото впечатление у мен — каза тя, после килна глава. — Вие кой сте?
	— Няма значение.
	— И защо ме разпитвате? Всичко това е старо минало.
	— Не е — рече той.
	— В смисъл?
	— Де да беше минало, но не е.
	— Какво искате да кажете, по дяволите? — прошепна уплашено тя.
	— Вие двамата с Дейвид скъсахте.
	— Да, бе, да — сряза го тя. — И през този уикенд се женя за Маркъс.
	Показа му годежния си пръстен.
	— Момент — спря я непознатият. — Аз май… нещо обърках. Нали не възразявате да почна отначало, стъпка по стъпка?
	— Не ме интересува колко честен вид имате — запъна се Михаела. — Нямам никакво желание да преговарям станалото.
	— Знам.
	— Отдавна съм го отписала.
	— Но то не си е отишло. Поне засега. Затова съм дошъл.
	Михаела не откъсваше поглед от него.
	— Вие бяхте ли скъсали с Дейвид, когато…? — И понеже не знаеше как да го каже, просто размърда длани напред-назад.
	— Не се притеснявайте — изпъна гръбнака си Михаела. — Хората му викат „порно отмъщение“. И е завладяло интернета.
	— Нямам това предвид — обясни непознатият. — Интересува ме вашето взаимоотношение, преди той да качи този клип онлайн.
	— И знаете ли колко народ го е видял?
	— Знам.
	— Всичките ми приятелки. Пациентите ми. Учителите ми. Целият болничен персонал. Родителите ми…
	— Знам — прекъсна я кротко непознатият. — Бяхте ли вече скъсали с Дейвид?
	— Бяхме се скарали жестоко.
	— Това не отговаря на въпроса ми.
	— Не ви разбирам…
	— Бяхте ли скъсали преди качването на видеото?
	— Има ли значение вече…?
	— Моля да ми отговорите — настоя непознатият.
	— Нямам представа — сви рамене Михаела.
	— Но вие не бяхте престанали да го обичате. И затова така болезнено го изживяхте.
	— Не — каза тя. — Заболя ме, понеже не очаквах такава мерзост. Заболя ме от това, че човекът, с когото ходех, беше качил видео, на което се любим, в сайт за порно отмъщения… — Млъкна за миг. — Представяте ли си само? Скарваме се, при което той реагира именно по такъв начин?
	— Но той твърдеше, че го е качил някой друг, нали?
	— Че как иначе? Стискаше ли му…
	— Казал ви е самата истина.
	Изобщо не бяха сами. Мъж се качи в един от асансьорите. Две жени минаха забързано към изхода. Портиерът седеше зад бюрото си. И въпреки присъствието им двамата сякаш разговаряха насаме.
	— Какво искате да кажете? — попита тя с глух далечен глас.
	— Не Дейвид Торнтън е качил записа в интернет.
	— Вие да не сте му приятел?
	— През живота си не съм разговарял с него.
	— Да не сте тогава човекът, който е качил видеото?
	— Естествено, че не съм.
	— Тогава по какво съдите…?
	— По IP адреса.
	— Как така?
	Непознатият пристъпи крачка напред.
	— На сайта е обявено, че IP адресите на потребителите им остават анонимни, което не позволява на човек да установи и да съди онзи, който е качил даден запис.
	— Но вие сте го установили?
	— Да.
	— Как?
	— Хората си мислят, че щом някой сайт се самообявява за анонимен, значи наистина е такъв. Но това и по дефиниция си е чиста лъжа. Зад всеки таен интернет сайт стои жив човек, който следи всяко почукване по клавиатурата. Което ще рече, че нищо не може да е нито тайно, нито анонимно.
	Мълчание.
	Работата беше почти опечена. Непознатият трябваше да прояви само още мъничко търпение. Мълчеше и наблюдаваше издайническото потреперване на устните й.
	— И чий се оказа IP адресът?
	— Струва ми се, вече сама се досещате.
	Лицето й се разкриви от болка. Тя затвори очи.
	— Маркъс ли?
	Непознатият не й отговори нито с „да,“ нито с „не“. Нямаше нужда.
	— Те двамата са били много близки приятели, доколкото знам.
	— Копелето мръсно…
	— Дори са живеели в обща стая в общежитието. Не съм запознат с подробностите. Но като сте се скарали с Дейвид, Маркъс решил да се възползва от създалата се ситуация. — Непознатият извади от джоба си плик. — Ето ви доказателствата.
	— Не ща да ги виждам — възпря го с длан Михаела.
	Непознатият кимна и прибра плика.
	— Защо ми съобщавате всичко това? — попита го.
	— Това ни е работата.
	— Сватбата е след четири дни. Кажете ми, какво да направя? — погледна го пак в очите тя.
	— Това вече не мога да ви кажа.
	— Ама, разбира се — процеди тя горчиво. — Вашата работа е да разкъсате нечий живот и да извадите всичко на показ. А пък дали срезът след това ще зарасте, изобщо не ви засяга.
	Непознатият мълчеше.
	— Но сигурно имате нещо наум. Например че сега ще се върна при Дейвид, нали? Да му кажа, че съм разбрала истината и да му се извиня? След което? Той ще ме прегърне и ще заживеем щастливо цял живот? Така ли си представяте вие нещата? Как лично вие ще се превърнете в героя на нашата любов?
	В интерес на истината, на непознатия подобна мисъл вече му беше минала през главата, макар и без ролята на героя. Но той в действителност се беше надявал именно на подобен завършек: да поправи неправдата, да възстанови душевното й равновесие, да я върне към първоначалния й път в живота.
	— Но точно тук се корени и целият проблем, господин разкривателю на тайни — пристъпи към него Михаела. — Още докато ходех с Дейвид, се бях влюбила в Маркъс. Представяте ли си каква ирония! Изобщо не се е налагало Маркъс да постъпва по този начин. Така или иначе, съдбата щеше да ни тласне един към друг. Не съм сигурна, но силно подозирам, че Маркъс сега се укорява за стореното. Гризе го чувството за вина. И предполагам, че тъкмо то го кара да е толкова мил и внимателен с мен.
	— Това обаче не е повод да си мил с някого.
	— Охо! И житейски съвети ли взехте да ми пробутвате? — сряза го тя. — А давате ли си сметка каква алтернатива ми предлагате всъщност? Или да разбия окончателно живота си, или да живея завинаги с една лъжа.
	— Вие все пак сте още млада и привлекателна…
	— Но съм все още и влюбена. В Маркъс.
	— Дори и сега? След като знаете на какви мерзости е способен?
	— Какво ли не правят хората в името на любовта.
	Гласът й беше омекнал, станал примиренчески. Тя се извърна и натисна копчето на асансьора, после го попита:
	— Смятате ли да разправите всичко това и на други хора?
	— Не.
	— Лека нощ.
	— Тоест, вие не се отказвате от намерението си да се омъжите за него?
	Вратата на асансьора се отвори. Михаела влезе и се извъртя да застане лице в лице с непознатия.
	— Вашето не беше разкриване на тайна, а създаването на такава.


>	Осемнайсета глава

	В мига, в който стигна до административната граница на град Сидърфийлд, Адам отби от пътя, извади телефона и състави следния текст до Корийн:
	Тревожа се. И момчетата се тревожат. Върни се, моля ти се.
	Изпрати го и пак потегли. И се замисли за кой ли път защо точно в Сидърфийлд беше решил да изкара живота си. Самият въпрос не беше никак сложен. Сложни и сериозни бяха очевидните изводи, към които го насочваше. Наистина ли съвсем съзнателно беше направил този избор? Не беше напълно убеден. Нищо не им пречеше навремето с Корийн да изберат някое друго място, но пък какво му беше толкова лошото на Сидърфийлд? Напротив, градът до голяма степен въплъщаваше трофеите от войната, наречена „американската мечта“: красиви къщи с просторни дворове; привлекателен център с какви ли не ресторанти, магазини, та дори и кино. Модернизирани спортни съоръжения, модерна библиотека и езеро с патета. Предишната година притежаващото почти библейски статут списание „Мъни“ беше класирало Сидърфийлд на двайсет и седмо място сред „Най-добрите места за живеене в Америка“. А министерството на образованието в щата Ню Джързи поставяше Сидърфийлд в най-високата, осма категория на общините по обществено-икономически показатели. Факт е, че правителството наистина води такава класация на градовете. Но защо я води — никой не знае.
	Всъщност Сидърфийлд беше великолепно място за отглеждане на деца, дори когато ги отглеждаш по свой образ и подобие. Някои виждаха в това вечния цикъл на живота, но на Адам му напомняше по-скоро повторяемостта при миенето на косата с шампоан — втриваш, изплакваш, повтаряш. Изгубил беше вече бройката на всички познати и съседи — все свестни, солидни и достойни за уважение хора, — които израстваха в Сидърфийлд, напускаха го за четири години, за да следват, след което се завръщаха, женеха се и отглеждаха децата си в Сидърфийлд, а те, като пораснеха, заминаваха за четири години да следват с надеждата след това да се върнат, да се оженят и да отгледат и те децата си в града.
	Не че и в това имаше нещо лошо.
	От друга страна, Корийн, която беше прекарала първите десет години от живота си в Сидърфийлд, май не беше имала щастието да следва тази твърдо установена траектория. Баща й загинал в автомобилна катастрофа, когато тя била в четвърти клас, но градът и неговите ценности били успели вече да се внедрят дълбоко в ДНК-то й. Заминал си само на трийсет и седем години — възраст, на която надали бил почнал да се замисля за подробности от рода на личната му тленност или необходимостта да осигури солиден покрив над главите на семейството си. Застраховката му се оказала мижава, така че на майката на Корийн се наложило по спешност да продаде къщата и да се пренесе с Корийн и кака й Роуз в тухлен градински апартамент в не толкова престижния град Хакенсак.
	През първите няколко месеца майката извършвала редовно шестнайсеткилометровия преход от Хакенсак до Сидърфийлд и обратно, за да поддържа Корийн старите си познанства. Започнала обаче новата учебна година, приятелите й се захванали след часовете със спортни тренировки и уроци по танци, в които Корийн не можела вече да участва поради недостига на средства; и макар че физическото разстояние между двете населени места оставало непроменено, класовата пропаст зейнала дотам, че нямало как над нея да мине мост. Детските взаимоотношения отслабнали и в крайна сметка напълно се разпаднали.
	Сестра й Роуз се държала съвсем в рамките на общоприетото: не си учела уроците, бунтувала се срещу майка им, пробвала какви ли не видове рекреационна дрога и общувала с нехранимайковци. За разлика от нея, Корийн вкарала болката и обидата в русло, което повечето хора биха възприели като положително. Не загубила ориентирите си в учението и живота и си поставила за цел да постигне максималното във всичко, с което се залови. Гледала да не бие на очи, учела се упорито, избягвала нормалните тийнейджърски изкушения, а на ума си се зарекла да се завърне един ден победоносно там, където живяла привидно щастлив живот, докато бил жив баща й. Прекарала следващите две десетилетия като дете, притиснало нос във витрината на горния слой на заможната класа от предградията, докато в един момент успяла да отвори прозореца или — което е не по-малко вероятно — да го разбие.
	Къщата, която Корийн и Адам закупиха, приличаше подозрително на родния й дом. Адам нямаше спомен това да го беше подразнило навремето, ако не за друго, то понеже вероятно вече е споделял нейните амбиции. Човек като се ожени, обикновено възприема и надеждите, и мечтите на половинката си. А нейните бяха да се завърне триумфално на мястото, което навремето я отхвърлило. Нищо чудно и той да се беше вълнувал заедно с нея, докато й беше помагал да приключи нейната двайсетгодишна одисея.
	Лампите в залата на културистите все още светеха. Адам мина по паркинга и установи, че и колата на Кристин Хой е още там. Цъкна бутона за скоростно набиране на клетъчния телефон на Томас — нямаше наистина смисъл да звъни на домашния, след като нито един от синовете му нямаше да го вдигне — и зачака. Томас се обади на третото позвъняване с обичайното си разсеяно и едва доловимо „Ало?“.
	— Всичко наред ли е у дома?
	— Ъхъ.
	— Ти какво правиш?
	— Нищо.
	— Което ще рече?
	— Играя на „Дългът ни зове“. Току-що почнах.
	— Написа ли си домашното? — зададе по навик Адам често повтаряния от родителите към децата въпрос, който не се различаваше от словесно колело на хамстер — доникъде не стига, но задължително присъства.
	— Горе-долу.
	Изобщо не си направи труда да му заръча да го докара „горе-долу докрай“. Няма смисъл. Синът му да си се оправя сам. Стига го е контролирал.
	— Брат ти къде е?
	— Де да знам.
	— Все пак си е у дома, нали?
	— Сигурно. — Типична „братска заинтересованост“. — Гледай да не направи някоя беля. Аз скоро се прибирам.
	— Хубаво. Татко?
	— Казвай.
	— Къде е мама?
	— Замина — повтори Адам.
	— Къде?
	— По някакви учителски работи. Като се върна, ще ти разправя повече, окей?
	Паузата продължи прекалено дълго.
	— Ъхъ. Окей.
	Паркира до ауди кабриолета на Кристин и се насочи към залата. Напомпаният бодибилдър на рецепцията огледа Адам от глава до пети и очевидно не го одобри. Имаше кроманьонско чело, а устата му беше замръзнала в постоянен израз на презрение. Облечен беше в тренировъчно трико без ръкави. Адам имаше ужасното чувство, че оня ще му вика „брато“.
	— Нужда от помощ?
	— Търся Кристин Хой.
	— Член?
	— Моля?
	— Член ли сте?
	— Не. Неин приятел. Жена ми членува. Корийн Прайс.
	Онзи кимна, сякаш това обясняваше всичко.
	Но после попита:
	— Как е тя?
	Въпросът му изненада Адам.
	— Защо? Какво трябва да й има?
	И да вдигна рамене онзи, почти не му пролича. Топките за боулинг от двете страни на врата му едва помръднаха.
	— Точно тая седмица не трябваше да отсъства. Състезанието е в петък.
	Че самата Корийн не участваше в състезанията, му беше ясно. Не че нямаше хубаво тяло, но не можеше да си я представи как прави стойки по сцената в един от ония миниатюрни бански костюми. Това обаче не й беше попречило предишната година да присъства с Кристин на междущатския шампионат.
	Бодибилдърът първо се напомпа, а после посочи ъгъл в далечния край на залата.
	— Стая В.
	Адам мина през остъклената врата. Някои тренировъчни зали тънат в тишина. В други дъни мощна музика. В тукашната обаче кънтяха първобитни пъшкания и трясък на железа. Всички стени бяха облицовани с огледала, подсещащи присъстващите, че тук — и само тук — не само е прието, но е и желателно да позират в разни стойки и да се наслаждават на собствените си тела. Навсякъде вонеше на пот, дезинфекционен разтвор и онази миризма, която, според него, трябваше да се разнася в рекламите на одеколон „Ахе“.
	Откри „Стая В“, почука и отвори. Видя му се като студио за йога със светло дюшеме, станка и, естествено, купища огледала. Свръхстегната жена пристъпваше несигурно по бикини и абсурдно високи токчета.
	— Стой! — извика Кристин.
	Жената замръзна на място. Кристин отиде бодро до нея по съвсем миниатюрен розов бански и не по-малко абсурдно високи токчета. Само дето походката й беше далеч по-сигурна, по-уверена. Тракаше по пода така, сякаш й беше длъжен за нещо.
	— Усмивката ти е едва забележима. А като те гледа, човек ще си помисли, че през живота си не си се качвала на токчета.
	— Обикновено не нося такива обувки — оправдаваше се жената.
	— Тогава се налага да потренираш повече. Понеже журито те оглежда из основи: и как влизаш, и как излизаш, как стъпваш, с какво самочувствие, как се усмихваш, имаш ли самоувереност, как се държиш и какво е изписано на лицето ти. И имаш само тази единствена възможност да създадеш това първоначално впечатление. Не успееш ли, още с първата си крачка губиш състезанието. Добре, седнете всички. — Останалите пет свръхдобре натренирани жени насядаха по пода. Кристин застана отпреде им и взе да крачи енергично насам-натам. Мускулите й се свиваха и разпускаха с всяка крачка.
	— Продължавайте да отслабвате — нареждаше Кристин. — Повечето от вас ще се подложат на въглехидратно зареждане трийсет и шест часа преди състезанието. Това ще предотврати заглаждането на мускулите и ще им придаде онази естествена пухкавост, към която се стремим. Засега диетата ви трябва да е съставена деветдесет на сто от протеини. Нали всяка получи индивидуалния си диетичен план?
	Единодушно кимване.
	— Придържайте се към него като към Библията. И не забравяйте да пиете най-малко по пет литра и половина вода на ден. С наближаването на състезанието ще намалим и дозата само до малки глътки преди междущатския шампионат и ще изключим напълно консумацията на вода в деня на финалите. Ако някоя все още задържа течности, ще й дам обезводняващи таблетки. Въпроси има ли?
	Една от жените вдигна ръка.
	— Слушам.
	— А ще направим ли тренировка с вечерните рокли?
	— Задължително. Недейте забравя, скъпи дами, че повечето хора очакват да наблюдават състезание по културизъм. И тук грешат. Нашата федерация — WBFF* — има за цел най-вече да насърчава фитнеса. Ще минете през кръг за общо позиране, след това и индивидуално, както правихме и на тренировките. В днешно време обаче съдиите търсят да видят кандидатки за „Мис Америка“, „Виктория’с Сикрет“, „Фешън Уийк“, че дори и „Масъл Маг“, но съчетани в едно изключително елегантно тяло. Вечерните рокли ще координирате с помощта на Хариет. А сега да хвърлим поглед и на онова, което трябва задължително да носите със себе си: лепило за залепване на долнището на банския ви към дупето; прозрачни лепенки за горнището, секундно лепило, подплънки за сутиен, лепенки за мазоли, обущарско лепило — никога не минава без поне една каишка на обувка да се скъса в последния момент, — бронзиращ крем, ръкавици за нанасянето му, слънцезащитен крем за дланите и ходилата, ленти за избелване на зъбите, капки за зачервени очи…
	[* World Bodybuilding and Fitness Federation (англ.). — Б.пр.]
	И едва сега забеляза в огледалото, че е влязъл Адам. Лицето й мигновено се промени — от треньорка, подготвяща състезателки за междущатския конкурс на WBFF, на приятелка и колежка от училище. Колко лесно превключваме от една роля на друга, мина му през ум на Адам.
	— Поработете върху началните пози — нареди Кристин, без да отлепя погледа си от Адам. — Излизате, правите една предна, една задна и заминавате. Това е всичко. Окей. Хариет ще води тренировката. Аз се връщам след малко.
	Понесе се без пауза на високите си токчета, които почти я изравняваха по ръст с Адам.
	— Какво ново? — попита го.
	— Почти нищо.
	— Добре, какво става? — заразпитва го Кристин, след като го отведе в ъгъла.
	Един мъж не би трябвало да се чувства неудобно при разговор с жена, качена на абсурдно високи токчета и по съвсем миниатюрен бански. Но Адам точно така се чувстваше. Беше на осемнайсет, когато прекара две седмици на Коста дел Сол в Испания. Голяма част от жените ходеха без горнища на банските, а Адам се мислеше за прекалено зрял, че да ги оглежда. Вярно, не ги оглеждаше, но затова пък се чувстваше доста неудобно. Ето че същото усещане се повтаряше.
	— Като гледам, май тренирате за шоу — каза.
	— Не за шоу, а за междущатския шампионат. Казано най-егоистично от моя гледна точка, Корийн не избра най-подходящия момент да изчезне. Давам си сметка колко незначителен е този елемент в общата схема на живота, но на мен това ще ми е професионалният дебют и… може да ти прозвучи глупаво, но донякъде обърква плановете ми. По-страшното е, че наистина се тревожа за нея. Тя никога не е постъпвала така.
	— Знам — рече Адам. — И затова дойдох да те попитам нещо.
	— Казвай.
	Не знаеше откъде да подхване, затова реши да бъде директен.
	— За онази нейна бременност преди две години.
	Право в десетката.
	Въпросът му зашемети Кристин Хой като внезапна вълна на плажа. Дойде нейният ред да залитне на абсурдно високите си токчета.
	— Какво по-точно?
	— Ти май се изненада — отбеляза Адам.
	— Моля?
	— Като споменах бременността й, ти побеля, все едно видя призрак.
	Очите й се стрелкаха навсякъде, само не и към него.
	— Разбира се, че ме изненада. Тя изчезва, а по неясни причини ти изведнъж почваш да ме разпитваш за нещо, станало преди две години. Не виждам връзката между двете събития.
	— Но си спомняш бременността й, нали?
	— Да, естествено. Защо?
	— Тя как ти го съобщи?
	— Кое? Че е бременна ли?
	— Да.
	— Е, това вече не си го спомням. — Но не казваше истината. Личеше й, че лъже. — Пък и какво значение има?
	— Моля те да се напънеш да си спомниш. Нещо особено да ти е направило впечатление?
	— Нищо.
	— Да си забелязала изобщо нещо странно около бременността й?
	Кристин сложи ръце на кръста си. Кожата й лъщеше от фин слой пот, или може би от останки от бронзиращ крем.
	— Теб какво всъщност те интересува?
	— Спомни си момента, в който тя пометна — пренасочи разговора Адам. — Тогава как се държеше тя?
	Колкото и да е странно, двата въпроса я накараха някак си да се съсредоточи. Кристин се замисли, започна да диша бавно, все едно медитираше, а ключиците й се завдигаха и заспускаха отчетливо.
	— Особено.
	— В смисъл?
	— Някак си съвсем без емоции.
	— Тоест?
	— И друг път съм си го мислила. Толкова лесно понесе сполетялото я нещастие. И когато ти днес си тръгна от училището, започнах да се питам — поне първоначално, имам предвид, — защо ли Корийн с такава лекота понесе помятането?
	— Не те разбирам.
	— Човек има нужда да скърби, Адам. Да изпитва и да изразява чувства. Ако не изпитваш и не даваш израз на чувствата си, в кръвоносната ти система започват да се трупат токсини.
	Адам се постара да не се намръщи на тези свръхмодерни бръщолевения. А Кристин разправяше:
	— Имах усещането, че Корийн е затапила болката. При такива случаи човек създава не само токсини, но и вътрешно налягане. Докато в един момент то избива нанякъде. Точно това ми мина през ума, след като ти си тръгна. Сигурно Корийн е потискала болката от загубата на бебето. Натискала я е да не излиза, но ето че и след две години стените не са издържали и изведнъж са рухнали.
	Адам не сваляше очи от нея.
	— Първоначално — рече.
	— Моля?
	— Спомена, че поне „първоначално“ това си си помислила. Което ще рече, че по някое време си променила отношението си.
	Тя не му отговори.
	— Защо?
	— Тя ми е приятелка, Адам.
	— Знам.
	— А ти си съпругът, от когото тя иска да се махне, нали? Стига да ми казваш истината и лошото да не я е сполетяло все още.
	— Ти сериозно ли допускаш такова нещо?
	— Най-сериозно — преглътна трудно Кристин. — Вървиш, да речем, по градските ни улици. И гледаш от двете ти страни хубави къщи, добре поддържани ливади отпред и удобна градинска мебел отзад. Но изобщо нямаш представа какво се случва вътре в тези домове, нали разбираш?
	Той стоеше безмълвен.
	— Откъде мога да съм сигурна, Адам, че ти не я малтретираш?
	— Е, увличаш се…
	Кристин вдигна длан.
	— Не казвам, че го правиш. Само ти давам пример. Няма начин външен човек като мен да знае — В очите й се появиха сълзи, а Адам взе на свой ред да се пита дали пък съпругът й Ханк не е причината за дългите ръкави и горнища, с които тя понякога прикриваше превъзходната си физика. Досега си беше мислил, че го прави от скромност, но вече допускаше и друго.
	Но и тя беше донякъде права. В колкото и дружелюбна общност и сплотен квартал да живееха, всеки дом си оставаше самостоятелен остров със свои си тайни.
	— Ти знаеш повече, отколкото ми казваш — укори я Адам.
	— Нищо не знам. А и ми е време да се връщам при момичетата.
	Кристин понечи да си тръгне, а Адам едва се въздържа да не я сграбчи за ръката. Вместо това каза:
	— Според мен Корийн не е била наистина бременна. — Кристин се закова на място. — И ти знаеше, нали?
	Все още с гръб към него, Кристин завъртя глава.
	— Корийн нищо не е споделяла с мен.
	— Което не значи, че не си знаела.
	— Нищо не съм знаела — промълви тихо Кристин. — Най-добре е да си вървиш сега.


>	Деветнайсета глава

	Райън го чакаше на задната врата.
	— Къде е мама?
	— Замина — отвърна му Адам.
	— Какво значи „замина“?
	— Значи, че пътува.
	— До къде?
	— По някакви учителски работи. Но скоро се прибира.
	Гласът на Райън премина в панически вой:
	— Нали помниш, че ми няма екипа?
	— Провери ли в скрина ти?
	— Да! — и паническият вой прерасна във вик. — Още вчера ме пита! И в скрина проверих, и в панера с прането.
	— А в пералнята и сушилнята?
	— И в тях! Навсякъде го търсих.
	— Добре. Запази спокойствие — каза му Адам.
	— Ама не мога да съм без екип! Ако нямаш екип, треньорът Джас те наказва да пробягаш допълнителни обиколки и да не играеш в следващия мач.
	— Няма страшно. Ще го намерим.
	— Ти никога нищо не намираш! Искам си мама! Тя що не ми отговаря на есемесите?
	— Защото е извън обхват.
	— Нищо не разбираш ти! Нищо…
	— Не, Райън. В случая ти нищо не разбираш!
	Адам чу как собственият му глас прокънтя из къщата. Райън млъкна. Адам обаче не спираше:
	— Ти какво си мислиш? Че майка ти и баща ти са длъжни да ти ходят по задника ли? Е, ще ти кажа нещо ново, малкият, което да ти бъде за урок. Майка ти и аз също сме хора. Колкото и да не ти се вярва. Имаме си и свои си проблеми. Имаме си болки, точно както и ти. Имаме и ядове, точно както и ти. И не сме на този свят само да те обслужваме и да изпълняваме заповедите ти. Това поне ясно ли ти е?
	Очите на сина му се изпълниха със сълзи. Адам чу стъпки зад себе си и се извърна. Томас стоеше на горния край на стълбището и не можеше да повярва, че баща му е способен да говори по този начин.
	— Извинявай, Райън. Не исках…
	Райън хукна нагоре по стълбите.
	— Райън!
	Малкият се провря покрай Томас и тресна вратата на стаята си. Томас остана горе, загледан в Адам.
	— Изтървах си нервите — каза Адам. — Случва се понякога.
	Томас замълча известно време, но накрая каза:
	— Татко?
	— Слушам те.
	— Къде е мама?
	Адам затвори очи.
	— Нали ти казах? На някакво учителско събиране.
	— Ама тя току-що се беше прибрала от някакво учителско събиране.
	— Сега е на друго.
	— Къде?
	— В Атлантик Сити.
	— Не е там — завъртя глава Томас.
	— Какво значи „не е там“?
	— Знам къде е и изобщо не е близо до Атлантик Сити — заяви Томас.


>	Двайсета глава

	— Я слез за мъничко — каза Адам.
	Томас се поколеба за миг, преди да последва Адам в кухнята. Райън беше все още зад затворената врата на стаята си. Сигурно щеше да е най-добре да се поуспокоят всички за известно време. Адам обаче нямаше търпение да изслуша докрай онова, което Томас се беше опитал да му сподели.
	— Искаш да кажеш, че знаеш къде се намира майка ти ли?
	— Донякъде.
	— Какво значи „донякъде“? Обади ли ти се?
	— Не.
	— Какво тогава направи? Есемес ли ти прати или имейл?
	— Нищо не ми е пращала.
	— Но ти си убеден, че тя изобщо не е в района на Атлантик Сити.
	Томас кимна.
	— По какво съдиш?
	Синът му сведе поглед. Адам много пъти беше установявал, че Томас е възприел от него много от маниерите му. И нямаше никакви съмнения, че Томас е негов син. Приликите бяха прекалено убедителни. А за Райън какво мислеше? Никога досега не беше изпитвал каквито и да било съмнения, но няма мъж, който да не таи подобни подозрения в някое тайно, тъмно ъгълче на сърцето си. Такива мисли никога не се изказват на глас. И много рядко стигат до съзнанието. Но и в тъмното кътче на неговото сърце беше дремала подобна мисъл и ето че непознатият беше успял да пробуди опасението и да го изкара наяве.
	Дали пък това не беше обяснението за глупавото му избухване преди малко?
	Да, изпускането на нервите пред Райън се дължеше до голяма степен и на обстоятелствата, и на непрестанното врънкане на малкия за екипа му.
	Но не можеше да се каже, че това е всичко.
	— Томас?
	— Мама ще ми се кара.
	— Обещавам ти, че няма.
	— А пък аз й бях обещал никога да не го правя. Тя обаче винаги ми е отговаряла на есемесите. Но сега съм объркан. Не мога да разбера какво точно става. И затова наруших обещанието си.
	— Няма страшно — напъна се да прогони нотката на отчаяние от тона си Адам. — Само ми обясни какво си направил.
	Томас въздъхна и си наложи да се овладее.
	— Нали помниш, че като излизаше, те попитах къде е мама?
	— Да.
	— А пък ти ми прозвуча… как да ти кажа… едно такова, особено. Нито ти ми отговаряш къде е мама, нито тя ми отвръща на есемесите… — Томас вдигна глава. — Татко?
	— Кажи.
	— Ти като рече, че била по някаква учителска работа, истината ли каза?
	Колебанието на Адам как точно да му отговори не трая дълго.
	— Не.
	— А знаеш ли къде е мама?
	— Не. Ние с нея се скарахме сериозно, ако трябва да съм честен.
	В кимването на сина му се съдържаше прекалено много мъдрост.
	— Искаш да кажеш, че мама е избягала, така ли?
	— И аз не знам, Томас. И точно това се мъча да разбера.
	Томас продължи да кима известно време.
	— В такъв случай мама може и да не желае да ти казвам къде се намира.
	Адам се облегна и разтри брадичката си.
	— Нищо чудно — призна накрая.
	Томас положи длани върху кухненската маса. На едната му китка имаше силиконова гривна, от онези, които хората носят в подкрепа на разни каузи. На Томасовата обаче пишеше само СИДЪРФИЙЛД ЛАКРОС. С пръстите на другата си ръка заопъва гривната да шляпа по китката му.
	— Но точно в това се и състои проблемът — поясни Адам. — Понеже нямам представа какво точно е станало, нали разбираш? Ако майка ти ти се е обадила, но изрично е заръчала да не ми казваш къде е, ще се съобразя с желанието й. Лично аз обаче се съмнявам да ти се е обаждала. Не би поставила нито теб, нито Райън в подобно неловко положение.
	— Не ми се е обаждала — отвърна Томас, без да откъсва очи от гривната.
	— Окей.
	— Но ме накара да й обещая, че никога няма да се възползвам от това нещо.
	— От кое нещо?
	— От това приложение.
	— Томас?
	Момчето вдигна очи.
	— Изобщо не схващам за какво ми говориш.
	— Ами ние с мама си имахме уговорка.
	— От какъв род?
	— Че тя ще прибягва до приложението само по спешност, а не да ме проследява. На мен обаче ми беше забранено да го ползвам.
	— Какво имаш предвид под „по спешност“?
	— Ами ако случайно изчезна или тя не може по никакъв начин да се свърже с мен.
	На Адам отново му се зави свят. Млъкна и се напъна да се съсредоточи.
	— Би ли ми разяснил по-подробно за какво приложение става дума?
	— Нарича се телефонен локатор и се инсталира, за да можеш да откриеш къде ти е джиесемът, ако го изгубиш или ти го откраднат.
	— Окей.
	— Показва ти го точно къде е на картата. Доколкото знам, всички джиесеми се продават с това приложение, но нашето е нещо като ъпгрейдната версия. С нейна помощ мама може да установи къде се намираме двамата с Райън.
	— От нейния си телефон ли?
	— Да.
	— Я да видя — протегна ръка Адам.
	Томас се поколеба.
	— Там е работата, че й бях обещал аз да не го ползвам.
	— Ти обаче го използва, така ли?
	Томас наведе глава и кимна.
	— Влязъл си в приложението и си открил къде точно се намира майка ти.
	Ново кимване.
	Адам положи длан върху рамото на сина си.
	— Нямам намерение да ти се карам — рече. — И много те моля да ми покажеш това приложение.
	Томас извади телефона си. Пръстите му затанцуваха по екрана. А като свърши, подаде апарата на баща си.
	На екрана имаше карта на Сидърфийлд. Три точки — синя, зелена и червена — мигаха на едно и също място.
	— Та казваш, че тези точки…
	— Това сме ние.
	— Кои ние?
	— Ние тримата: ти, аз и Райън.
	Адам усети как пулсът му заблъска в черепа. А когато заприказва, гласът му сякаш идваше отнякъде много далеч.
	— И аз ли, казваш?
	— Ами да.
	— Едната от точките е за мен?
	— Да, зелената.
	Устата му пресъхна.
	— Значи, майка ти е можела, ако поиска, да ме проверява… — И млъкна. Не беше нужно да довършва мисълта си. — И от колко време имаме в телефоните си това приложение?
	— Не мога да кажа с точност. Три години? Четири?
	Адам седеше втрещен от заливащите го мисли. Три-четири години. В продължение на цели три или четири години Корийн е можела да използва някакво приложение, за да знае кое от момчетата й — и най-вече съпругът й — къде се намира във всеки един момент.
	— Татко?
	Лично той се беше гордял със своя отказ да се подчини на цялото това техническо владичество, което поробва масите, принуждава ги да се отчуждават помежду си и да се кланят единствено на него. Доколкото му беше известно, на собствения му телефон нямаше никакви излишни приложения — никакви там игри, туитъри и фейсбуци, никакви адреси на магазини и ресторанти, прогнози за времето и тям подобни глупости. Не беше махнал приложенията, които бяха дошли със самия апарат — имейли, есемеси, указател и прочие. Само беше помолил Райън да му инсталира джипиес, че да съобразява пътя до училището му с трафика по улиците.
	Но нищо повече.
	— Добре де, а защо не я виждам майка ти на картата?
	— Трябва да намалиш мащаба.
	— Как става това?
	Томас си взе телефона, положи два пръста върху екрана и ги събра, после върна апарата на баща си. Пред очите на Адам вече беше целият щат Ню Джързи, заедно с Пенсилвания на запад. В лявата част на екрана се виждаше оранжева точка. Адам я чукна леко с пръст и мащабът на изображението пак се увеличи.
	Питсбърг?
	Навремето Адам беше ходил с кола до Питсбърг да внесе паричната гаранция за свой арестуван клиент. Пътуването в една посока му беше отнело над шест часа.
	— А защо не мига точката? — попита.
	— Понеже не е активна.
	— В смисъл?
	Томас успя да преглътне отчаяната въздишка, съпровождаща всички технически разяснения, които се налагаше да дава на баща си.
	— Когато проверих приложението преди няколко часа, тя все още беше в движение. Но при последната ми проверка, само преди час, тя вече беше спряла точно тук.
	— Тоест, пътуването й е било дотук, така ли да разбирам?
	— Не съм сигурен. Защото, ако кликнеш ей тук… — Томас се пресегна и докосна екрана. Появи се изображение на мобилен телефон заедно с името „Корийн“. — И ей тук, горе вдясно, се появява индикаторът за състоянието на батерията. Виждаш ли го? Та при последната ми проверка на телефона й оставаха само някакви си четири процента. А после зарядът е свършил и затова и точката не мига.
	— Значи ли това, че тя е още там, където е и точката?
	— Мисля, че не. Просто показва къде е била, когато й е свършила батерията.
	— Тоест, ти вече не можеш да установиш къде всъщност се намира?
	— Поне докато не си зареди пак телефона — завъртя глава Томас. — По същата причина няма смисъл засега нито да й пращаме есемеси, нито да й звъним.
	— Тъй като телефонът й е изключен.
	— Точно така.
	Адам кимна разбиращо.
	— Но ако следим точката, ще можем да разберем кога пак го е включила, нали?
	— Да.
	Питсбърг? За кой дявол се е забила точно в Питсбърг Корийн? Не се сещаше за никакъв неин познат в Питсбърг. Нито му е споменавала да е ходила някога в този град. И изобщо никога не е ставало дума помежду им нито за града, нито за познати или роднини, които да са се преместили в него.
	Увеличи мащаба на оранжевата точка. Оказа се, че се намира на Саут Брадък Авеню. Премина към сателитната снимка на района. Посетила е или все ще се намира в някакъв крайпътен мол със супермаркет, магазин за спортни обувки „Фут Локър“ и друг за видео игри — „ГеймСтоп“. Вероятно е спряла или да похапне нещо, или да търси някоя стока.
	Или, нищо чудно, да е имала там среща с непознатия.
	— Томас?
	— Кажи.
	— Аз на моя телефон имам ли го това приложение?
	— Трябва да го имаш. Щом някой теб те вижда, значи и ти можеш него да видиш.
	— Би ли ми показал къде е? — Подаде своя апарат на сина си. Томас присви очи, после пак задейства с пръсти. По някое време рече „Открих го“.
	— Интересно, как не съм го забелязал досега?
	— Беше групирано на последната страница с куп други приложения, които вероятно никога не си ползвал.
	— И какво искаш да кажеш? Че ако вляза още сега в приложението, ще мога да следя телефона на майка ти, така ли?
	— Нали ти обясних, че батерията й е свършила.
	— Да де, ако я зареди отново.
	— Тогава ще можеш. Но ще ти трябва и паролата.
	— А тя е?
	Томас пак прояви колебание.
	— Томас?
	— „LoveMyFamily“* — каза. — Една дума, с главни L, M и F.
	[* Обичам семейството си (англ.). — Б.пр.]


>	Двайсет и първа глава

	Ей така се прави тая работа, бе пич.
	Боб Бейм, или както Адам предпочиташе да му вика — „Гастон“, — отбеляза нови две точки от стрелба с извъртане във въздуха. Беше се отпушил и нямаше спиране. Направо гореше.
	Играеха баскетбол в салона на лутеранската черква „Бет“. Участниците бяха почти едни и същи — бащи от града, които се събираха два пъти седмично в късните следобеди. Сред тях имаше и страхотни фурии — един, например, беше играл навремето за университета „Дюк“ и беше попаднал в класацията за най-добрите американски колежански играчи, след което веднага го бяха привлекли в „Бостън Селтикс“, но контузия на коляното беше сложила край на кариерата му, — но имаше и доста смотльовци, които се спъваха в собствените си кецове.
	Тази вечер обаче Боб Бейм — Големия Боб Бейм — се беше развихрил и като някакъв баскетболен робот реализираше пас след пас. И печелеше всички борби в отбрана. Противниковите играчи отскачаха като топки от 122-килограмовата му фигура. В устрема си успя да повали дори и „Мистър Свръхзвездата на баскетбола“. Онзи го изгледа кръвнишки, но на Боб Бейм не му мигна окото.
	Бившият профи само поклати глава и тръгна да се връща в защита.
	Точно така, тъпако! Не се спирай, че да не ти изритам задника!
	Свидетели сте на завръщането на Големия Боб Бейм, дами и господа! Друг път бившето профи с тъпата наколенка го връзваше на фльонга. Но не и днес. Днес Боб никому не отстъпваше и сантим. Ех, що не можеше сега да го види баща му! Дето цял живот му се беше подигравал, викаше му Бети вместо Боби, слабак и непохватен, та дори и мухльо, педераст, че чак и женчо. Трийсет години беше заемал баща му поста „спортен директор“ в гимназията в Сидърфийлд. Отворй тълковния речник на израза „стара школа“ и сто на сто ще видиш, че е илюстриран със снимка на Робърт Бейм старши. Много трудно беше да израсне покрай такъв човек, но суровата бащинска обич в крайна сметка се беше оказала полезна.
	Жалко. Жалко, че старият не можеше да види докъде се е изкачил единственият му син в градската йерархия. Боб се беше махнал най-после от оная смотана градска част, където се бореха да преживяват даскалята и бачкаторите. Закупи си голямо имение с мансарден покрив в шикозната част на богаташите. С Мелани караха два еднакви мерцедеса — „неговия“ и „нейния“. Ползваха се с голямо уважение. Поканиха го да стане член в затворения сидърфийлдски голф клуб, където навремето баща му го бяха пускали само като гост. Имаше си и трима синове — до един изявени спортисти, — независимо че Пит в момента имаше сериозни проблеми в лакроса и вместо той, стипендия щеше да изкара изместилият го Томас Прайс. Въпреки всичко от нищо досега не можеше да се оплаче.
	И нещата съвсем скоро пак щяха да потръгнат.
	Жалко, че и тази страна на нещата не можеше да види баща му. Най-вече това как синът му остана без работа, понеже именно тогава щеше да осъзнае какъв истински мъж е Боб — мъж, който не се предава, а гледа към следващата си победа; който не се отчайва пред неблагополучията, а се бори с тях. Готов беше да затвори последната страница на тази отвратителна глава в биографията си и да си възвърне ролята на Големия Боб — главата на семейството. Дотам, че и Мелани да се впечатли. Мелани — жена му, бившата водачка на мажоретките. Тя до някое време буквално го беше обожавала, но откакто нещата се влошиха, започна да му натяква непрекъснато за какво е трябвало в миналото да пилее пари и да се фука с доходите си, вместо да спести нещичко за черни дни. И ето че лешоядите вече кръжаха над главата му: банката се канеше да обяви за публична продан не само имота му, но и двата мерцедеса купе.
	Кой обаче щеше да се смее последен?
	Бащата на Джими Хоч — виден нюйоркски хедхънтър — му беше уредил интервю за днес и — казано с най-прости думи — Боб Бейм ги скапа. Смачка ги като празен кен от кока-кола. Онзи, интервюиращият, направо се слюнчеше от радост, че е попаднал на човек като Боб. Вярно, още не го беше потърсил — Боб хвърляше редовно по някое око на оставения до тъч линията телефон, — но всеки момент и това щеше да стане. Ще го вземат на работа, може евентуално да се вреди като съдружник във фирмата им и тогава вече официално ще се е завърнал в голямата игра. Да не говорим Мелани пък как ще подскочи от радост, като й каже за интервюто. Току-виж, най-после му пуснала пак, облечена в онова розово тоалетче, дето направо го побъркваше.
	Боб грабна топката, отправи се с мощни крачки към коша и заби победните две точки.
	Ето така се прави тая работа! Боб се е завърнал, при това по-добър и от преди. Ех, защо нямаше това самочувствие онзи ден, когато позьорът Адам Прайс се заяде с него заради включването на Джими Хоч в отбора по лакрос! Ама дай да си говорим честно: другите трима изобщо не струват. Нищо няма да излезе от тях, освен резервни играчи, които да подават пешкирите на титулярите. Голяма работа, че някой скучаещ оценител, който поначало наблюдава отблизо само качествените кандидати, им дал някоя десета отгоре. В никакъв случай не биваше да изпусне това толкова важно интервю. Не че трябваше задължително да вкара Джими Хоч. С баща му нямаха никаква конкретна договорка, но в живота по принцип е така — танто за танто. А пък нали и спортът е училище за живота? Хубаво е децата от малки да свикват с това правило.
	Отборът на Боб тъкмо се канеше да излезе на терена за следващата част, когато телефонът му иззвъня.
	Грабна мигновено апарата и забеляза как целият се разтрепери, докато проверяваше кой го търси.
	ГОЛДМАН.
	Ето, настъпи моментът.
	— Идваш ли, Боб?
	— Почвайте без мен, момчета. Няма как да не се обадя. — И излезе в коридора да не му пречат. Прокашля се и се усмихна, понеже, когато се усмихнеш искрено, самочувствието ти се усеща чак на отсрещния край.
	— Ало?
	— Мистър Бейм?
	— На телефона.
	— Обажда ви се Джери Кац от „Голдман“.
	— А, да. Здравейте, Джери. Радвам се да ви чуя.
	— Боя се, че новината не е от добрите, мистър Бейм.
	Боб усети как сърцето се свлече в петите му. Джери Кац му заобяснява колко голяма конкуренция имало и колко приятно му било да го интервюира, но думите почнаха да се сливат в някакъв общ порой. Оня кльощав идиот Джери обаче не млъкваше. Мрак нахлу в гръдния кош на Боб, но в същия момент в главата му се зароди и спомен. За пръв път мисълта му беше минала през ум същата онази вечер, когато Адам се беше заял пред всички за избора му на Джими Хоч. Но едва сега си даваше сметка, че Адам го беше изненадал не в едно, а в няколко отношения. Първо на първо, какво му влиза на Адам в работата, след като няма той да тренира дори отбора за гостувания, кои играчи ще си подбере Боб? Нали неговият син — на Адам и Корийн — е включен в тима? Какво толкова се е вторачил в тоя Джими Хоч?
	Сега, като се замислеше обаче, съзнаваше колко по-важен е другият въпрос: как успя Адам да се съвземе толкова бързо от поразяващата вест, която му бяха съобщили само минути по-рано в бара на Американския легион?
	Устата на Джери не млъкваше. Усмивката на Боб все още беше на лицето му. Продължи да е ухилен като идиот дори когато най-сетне успя да каже на оня:
	— Благодаря ви все пак, че се обадихте, за да знам. — И беше убеден, че е прозвучал точно като абсолютно самоуверен идиот.
	Прекъсна разговора.
	— Хайде, бе Боб! Идваш ли?
	— Не можем да почнем без теб, бе човек.
	В действителност им беше нужен. Сигурно и Адам през онази вечер е изживял подобно нещо. Както сега Боб ще се върне на игрището и ще намери отдушник за яда си, по същия начин и Адам се бе заял тогава с него заради Джими — защото се е нуждаел от отдушник.
	А как ли ще реагира, ако научи цялата истина за жена си, запита се Боб. Не само за измамата, за която вече си внушава, че знае. Ами цялата истина.
	Е, много скоро ще я научи и ще видим, каза си Боб, подтичвайки към корта.


>	Двайсет и втора глава

	В два след полунощ Адам изведнъж се сети за нещо или, по-точно казано — за някого.
	Сюзан Хоуп от Наяк, Ню Йорк.
	Жената, която беше насочила Корийн към уеб сайта „Fake-A-Pregnancy.com“. Откъдето беше почнало всичко останало, нали? Корийн се запознава със Сюзан. Сюзан се преструва на бременна. По неясна засега причина Корийн решава — недоказано засега — да направи същото. След което се появява и непознатият.
	Влезе през смартфона си в търсачката и написа Suzanne Hope Nyack, New York. Колкото и да не му се вярваше — понеже покрай фалшивата бременност жената най-вероятно беше давала и измислено име и адрес, — след малко се получиха няколко резултата.
	В онлайн указателя имаше една Сюзан Хоуп от Наяк, Ню Йорк, на възраст между трийсет и трийсет и пет, заедно с телефонния й номер и адреса й. Канеше се да си ги запише, но се сети, че преди няколко седмици Райън го беше научил на нов трик: натискаш едновременно две копчета на телефона и той прави снимка на екрана. Убеди се, че снимката е четлива, изключи телефона и се опита да заспи отново.


	В тясната всекидневна на стареца Рински вонеше на белина и котешка пикня. Помещението беше претъпкано, макар присъстващите да не наброяваха повече от десет души. Но за Адам и те бяха достатъчно. Мярна плешивия спортен репортер от „Стар-Леджър“. И онази, свястната репортерка от бергенския „Рекърд“. Невероятният му адвокатски сътрудник Анди Грибъл беше успял да докара дори хора от големите вестници „Асбъри Парк Прес“ и „Ню Джързи Хералд“. Телевизионните мрежи все още не проявяваха интерес, но кабеларката „Нюс 12 Ню Джързи“ беше пратила операторски екип.
	Това му стигаше.
	— Сигурен ли си, че ще можеш? — приведе се Адам към Рински.
	— Ти сериозно ли питаш? — изви вежда старецът. — Надявам се да не ми проличи с какво удоволствие ще го правя.
	Трима от репортерите се бяха свили върху покрития с найлони диван. Четвърти се беше облегнал на пианото до стената. На насрещната стена висеше часовник-къщичка с кукувица. На една от масичките бяха наредени още порцеланови фигурки. Някогашният китеник беше толкова отъпкан, че приличаше на изкуствено тревно покритие.
	Адам провери за последно телефона си. Телефонният локатор не показваше никаква промяна в местоположението на Корийн. Или не си е заредила батерията, или… не бива точно сега да си мисли такива неща. Репортерите го гледаха и с надежда, и скептично: петдесет на сто „давай да видим какво толкова имаш за казване“ и останалите петдесет на сто — „защо ни губиш времето?“. Адам направи крачка напред. Мистър Рински остана на мястото си.
	— През хиляда деветстотин и седемдесета година — заразказва без всякакъв увод Адам — Майкъл Д. Рински се завръща от Виетнам, където се е сражавал за родината на някои от най-опасните бойни полета. Скоро след завръщането му в любимия му роден град се оженва за любовта си от гимназията Юнис Шефър. И по силата на закона за демобилизираните военнослужещи Майк Рински се сдобива със собствен дом.
	Направи пауза, след което добави:
	— Този, в който се намирате в момента.
	Репортерите записваха старателно.
	— На Майк и Юнис им се раждат трима синове, които те отглеждат в същата тази къща. Майк постъпва в местната полиция. Започва от най-долното стъпало — младши патрулиращ полицай. И постепенно се издига до длъжността шеф на полицията. През годините двамата с Юнис развиват и активна обществена дейност. Работят доброволно в местния приют за бездомни, градската библиотека, програмата за детски баскетбол и парадите по случай Четвърти юли. Помагали са в течение на петдесет години на много жители на нашия град. Трудили се упорито. А след тежките работни дни в полицията Майк се прибирал тук, у дома, да си почине. Сам отремонтирал котела за топла вода и отопление в мазето. Синовете им отрасли, изучили се и създали свои си семейства. Майк продължил да работи и след трийсет години най-после успял да изплати ипотечния заем. Едва тогава станал пълноправен собственик на своя дом — на дома, в който се намираме в момента.
	Адам погледна зад себе си. С което сякаш даде сигнал — всъщност наистина даде сигнал — на стареца да се изгърби и да загледа тъжно старата снимка на Юнис в рамката, която държеше.
	— По някое време обаче — продължи Адам — Юнис Рински се разболява. От уважение към личността й няма да навлизам в подробности. Единствената й утеха остава техният дом. Поради естеството на заболяването си, тя изпитва ужас от непознати места и се чувства спокойна само тук, където със съпруга й са отгледали Майк младши, Дани и Бил. Но след като цял живот се е трудила и правила жертви, правителството я принуждава да напусне дома си. Този дом.
	Репортерите спряха да пишат. В желанието си да им внуши колко сериозен е този момент, Адам млъкна и се пресегна зад себе си за шише вода, да разкваси гърло. После пак заговори, но вече с глас, който кипеше и трепереше от едва сдържано негодувание:
	— Желанието на управляващите е да изхвърлят Майк и Юнис от единствения през живота им дом, за да може някакъв конгломерат да го събори и да вдигне на негово място магазин на „Банана Рипъблик.“ — „Е, не е точно така, каза си наум, но е горе-долу близо до истината.“ — Този човек — посочи Адам седналия зад гърба му Рински, който старателно изпълняваше ролята си и успяваше да си докара вида на безвреден и уязвим старец, — този американски герой и патриот не желае нищо друго, освен да запази създадения с толкова труд свой дом. Нищо повече. А те налитат да му го отнемат. Вие ми кажете: това ли са идеалите, върху които се крепят нашите Съединени американски щати? Това ли е работата на управляващите — да отнемат домовете на трудещите се и да ги пъхат в ръцете на богаташите? Това ли заслужават героите от войните и възрастните жени — да бъдат изхвърлени на улицата? Когато след години тежък труд най-после са успели да изплатят и последната вноска за своя дом, това ли ни е работата — да им го отнемем? Трябва ли булдозерите да го сравнят със земята само за да направят място за поредния мол?
	Всички бяха вперили погледи в стареца Рински. Дори Адам усещаше как истински сълзи напират в очите му. Напълно съзнаваше, че е поспестил отделни факти — като този, например че предлагаха да обезщетят Рински със сума, превишаваща значително стойността на къщата му, — но пък и никой не очакваше от него да направи уравновесено изложение. На адвоката това му е работата — да защитава едната страна. А пък другата страна, ако изобщо реагира, със сигурност ще изложи собствената си гледна точка. От него се очаква да е предубеден. Точно в това е същността на системата.
	Някой щракна снимка на стареца Рински. Снима го и друг. Желаещите да зададат въпрос вдигнаха ръце. Репортер се провикна да пита Рински как се чувства в момента. Старецът се вживя в ролята си: доби вид на несигурен, плах човечец, не толкова възмутен, колкото озадачен. Сви рамене, показа им снимката на жена си и каза просто: „Юнис иска да прекара тук последните дни от живота си“.
	Гейм, сет и мач за Рински, отчете наум Адам.
	Противната страна може да си говори каквото си иска. След това запомнящо се изказване той и Рински водеха в резултата. По-впечатляващият материал — а те, медиите, точно това търсят, по-впечатляващия, а не по-обективния материал — отразяваше тяхното становище. На чия страна ще застане зрителят: на конгломерата, който се е зарекъл да изхвърли от дома му героя от войните заедно с болната му съпруга, или на упорития старец, зарекъл се да отказва всякакви обезщетения и предложения за ново жилище, но да стои на пътя на обновлението?
	Изобщо не можеше да става сравнение.
	Половин час по-късно, след като репортерите си бяха заминали, Грибъл нахилено тупна Адам по рамото.
	— Търси те кметът Гъш.
	Адам пое телефона.
	— Добър ден, господин кмете.
	— Наистина ли смяташ, че номерът ти ще мине?
	— От новинарското шоу „Тудей“ успяха вече да ни поканят за ексклузивно интервю утре сутринта. Само че аз засега им отказах.
	За блъф беше доста убедителен.
	— Знаеш колко бързо публиката губи интерес към всякакви сензации — контрира Гъш.
	— Всяко чудо за три дни.
	— Съмнявам се, че толкова лесно ще ви оставят на мира — каза Адам.
	— Защо смяташ така?
	— Защото засега разглеждаме нещата на неперсонално, корпоративно ниво. На следващия етап обаче ще настъпи промяна.
	— В смисъл?
	— Ще разкрием, например че кметът, който толкова се старае да натири старата двойка от дома й, вероятно има да си връща и в личен план на неподкупния полицай, който навремето го арестувал, независимо че после го пуснал да си върви без последствия.
	Мълчание, а след това:
	— Тогава бях все още тийнейджър.
	— О, да, разбира се. Сигурен съм, че пресата ще възприеме положително този факт.
	— Ти май не си даваш сметка с кого точно си имаш работа.
	— Мисля, че горе-долу се досещам — отвърна Адам. — Гъш?
	— Слушам.
	— Остави новото ти селище да заобиколи къщата. Напълно осъществимо е. И лек ден, между другото.


	Всички си бяха заминали от дома на Рински.
	Откъм кътчето трапезария в кухнята се чу тракане на клавиатура. Още с влизането си Адам се шашна от количеството техника, която го заобикаляше: два компютъра с огромни екрани, плюс лазерен принтер върху гетинаксовата масичка. Едната от стените беше покрита изцяло с корк и по нея бяха забодени с кабарчета снимки, изрезки от вестници и разпечатани от интернет статии.
	Очилата за четене бяха кацнали ниско върху носа на Рински, а на светлината на екрана очите му синееха повече от нормалното.
	— Какво става тука? — поинтересува се Адам.
	— Нищо. Запълвам си времето. Остана ми като хоби — облегна се назад Рински и сне очилата.
	— Да сърфираш по мрежата ли?
	— Не точно. Виждаш ли онази снимка? — посочи зад гърба си Рински.
	Фотографията беше на момиче между осемнайсет и двайсет със затворени очи.
	— Мъртва ли е?
	— От 1984-та година — отговори Рински. — Трупът й е бил намерен в Мадисън, в щата Уисконсин.
	— Студентка?
	— Съмнявам се. Предполагам, че ако беше студентка, много лесно щяха да я идентифицират. Досега никой не е успял.
	— Поредната „Джейн Доу“ — неизвестна жертва?
	— Точно така. Краудсорсваме* проблема с неколцина души в интернет. Споделяме информация.
	[* Отворената ангажираност (на английски: crowdsourcing) комбинира онлайн усилията на множество хора, обикновено доброволни участници, в търсенето на решение на проблем от самите потребители на определен сайт, продукт или услуга. — Б.пр.]
	— Разследваш случаи, които са били изоставени отдавна, така ли?
	— Мъчим се. — И пусна невинна усмивка на Адам. — Хоби ми остана, нали ти казах. Колкото да не скучая след пенсия.
	— Чудесно. В такъв случай мога ли да ти задам и аз една малка загадка?
	Рински го подкани с жест да продължи.
	— Необходимо ми е да се добера до една свидетелка. И съм от онези хора, които обичат да разчитат най-вече на себе си.
	— Ще направя всичко, което мога — съгласи се Рински.
	— Но не знам дали изобщо си е у дома, а не желая да я предупреждавам или да я каня да се срещнем другаде.
	— С други думи, искаш да я изненадаш.
	— Точно така.
	— Как й е името?
	— Сюзан Хоуп.
	— Телефонен номер?
	— Знам го. Анди го намери онлайн.
	— Окей. Наблизо ли живее?
	— Предполагам, на двайсет минути път с кола оттук.
	— Дай номера — протегна длан Рински и размърда пръсти. — Ще ти покажа един хитър полицейски трик, но ще ти бъда благодарен да не го разгласяваш.
	Адам му подаде телефона си с изписания на екранчето му номер. Рински смъкна пак очилата до върха на носа си, вдигна слушалката на някакъв телефон, какъвто Адам не беше виждал от ранното си детство, и го набра.
	— Не се притеснявай — рече на Адам. — От другия край не могат да видят кой ги търси. Номерът ми е блокиран.
	След две позвънявания му отговори женски глас:
	— Ало?
	— Сюзан Хоуп?
	— Кой се обажда?
	— Търся ви от ателието за почистване на комини „Акме“…
	— Нямам нужда от услугите ви. Моля да ме отпишете от списъците ви.
	Щрак.
	Рински сви рамене и се нахили.
	— У тях си е.


>	Двайсет и трета глава

	С колата Адам стигна точно за двайсет минути.
	Паркира пред типичния тъжен комплекс от градински апартаменти — монотонно строителство с печени тухли, — приютил млади семейства, спестяващи за първия си собствен дом и банкрутирали разведени татковци, желаещи да са близо до децата си. Намери апартамент 9В и почука.
	— Кой е? — попита женски глас, без да отвори.
	— Сюзан Хоуп?
	— Какво искате?
	Точно такава реакция не беше очаквал. Неизвестно защо, беше разчитал тя да му отвори, да го покани да влезе, след което той щеше да й обясни защо е дошъл, макар сам да не беше съвсем наясно с каква цел идва. Сюзан Хоуп не беше нищо повече от потенциална тънка, слаба нишка към причините, заради които Корийн беше избягала. И ако опънеше внимателно нишката, с извинение за обърканата метафора, можеше евентуално да научи нещо ново.
	— Казвам се Адам Прайс — обяви той на затворената врата. — Съпругата ми се казва Корийн.
	Мълчание.
	— Нали си я спомняте? Корийн Прайс.
	— Не е тук — отговори му гласът, който се предполагаше да е на Сюзан Хоуп.
	— Не съм и очаквал да я заваря у вас — отвърна Адам, макар някъде подсъзнателно да се беше надявал всъщност да налети по този лесен начин на жена си.
	— Какво искате?
	— Може ли да поприказваме съвсем за малко?
	— За какво?
	— За Корийн.
	— Това не е моя работа.
	Викането през затворена врата правеше целия разговор безличен, но Сюзан Хоуп очевидно все още нямаше готовност да му отвори. А той се боеше натискът от негова страна да не прекрати окончателно диалога им.
	— Кое по-точно не е ваша работа? — попита.
	— Отношенията ви с Корийн. И каквито проблеми имате там.
	— Кое ви кара да мислите, че имаме проблеми?
	— Иначе щяхте ли да дойдете?
	Много точен въпрос. Едно на нула за Сюзан Хоуп.
	— Имате ли представа къде може да е Корийн?
	Минаващият по асфалтираната алея вдясно пощенски раздавач го изгледа подозрително. Но Адам ни най-малко не се изненада. Ясно му беше, че в такива комплекси живеят разведени бащи, но, разбира се, има и по някоя и друга разведена майка. Опита се да кимне на пощаджията, за да му покаже, че не е дошъл с лоши намерения, но май нямаше особена полза.
	— Кое ви кара да мислите, че знам?
	— Тя изчезна — каза Адам. — А аз я издирвам.
	Изминаха няколко секунди. Адам отстъпи на една крачка, стараейки се ръцете му да висят свободно надолу и да няма заплашителен вид. По някое време вратата се пооткрехна. Предпазната верига не беше свалена, но поне сега виждаше тесен отрязък от лицето на Сюзан Хоуп. Все още се надяваше тя да го пусне да влезе, да седнат и да проведат разговора си очи в очи — да я ангажира, обезоръжи, разсее, каквото и там да се наложеше. Но щом Сюзан Хоуп се чувства по-сигурна с веригата — така да бъде.
	— Кога за последно се видяхте с Корийн? — попита я.
	— Много отдавна.
	— И по-точно?
	Забеляза как очите й се извъртяха нагоре и надясно. Не беше особено убеден привърженик на идеята, че по движението на очите можеш да познаеш кога човекът те лъже, но вярваше, че ако някой погледне нагоре и надясно, обикновено се мъчи да си спомни нещо, а когато очите му отидат нагоре и наляво, се мъчи да измисли нещо. Но и на подобни обобщения не можеше твърдо да се разчита, тъй като визуализирането, представянето на нещо не беше равносилно на лъжа. Накарайте някой да си представи лилава крава: той го постига с визуализиране, което в никакъв случай не се равнява на лъжа или измама.
	Така или иначе, в момента нямаше усещането, че тя го мами.
	— Трябва да беше преди две-три години.
	— Къде?
	— В едно от кафенетата „Старбъкс“.
	— Тоест, за последно я видяхте, когато…
	— Когато разкри, че лъжа за моята бременност — довърши тя вместо него изречението. — Точно така.
	Отговорът й изненада Адам.
	— И оттогава не ви се е обаждала?
	— Нито ме е търсила по телефона, нито ми е пращала имейли и писма. Изобщо, никакви контакти. Съжалявам, но не мога да съм ви полезна.
	Раздавачът се придвижваше, пускаше писмата, но и не изпускаше Адам от око. Адам вдигна длан да не му блести слънцето.
	— Знаете ли, че Корийн последва вашия пример?
	— Това пък какво значи?
	— Много добре знаете какво значи. — И видя през процепа на вратата как Сюзан Хоуп кимна.
	— Тя наистина много подробно ме разпита.
	— За какво?
	— Откъде съм се сдобила с изкуствения корем, откъде съм взела ехограмите, такива неща.
	— И вие я насочихте към „Fake-A-Pregnancy.com“.
	Сюзан Хоуп опря лявата си длан в рамката на вратата:
	— Наникъде не съм я „насочвала“. — Гласът й изведнъж стана рязък.
	— Не исках точно това да кажа.
	— Корийн ме питаше, а аз й отговарях. Макар тя наистина да беше прекалено любопитна. Сякаш бяхме сродни души.
	— Не ви разбирам.
	— Очаквах тя да ме укорява. Повечето хора точно така постъпват. Но пък бива ли да им се сърдя? Някаква странна жена се прави на бременна. Тя обаче прояви моментално разбиране.
	Прекрасно, рече си наум Адам, но не даде израз на сарказма си.
	— Смея ли да попитам — изрече много бавно, — до каква степен заблуждавахте жена ми?
	— В какъв смисъл?
	— Да почнем оттам — рече Адам и посочи опряната в рамката на вратата ръка, — че не носите халка.
	— Ау, на какъв Шерлок Холмс съм попаднала само!
	— Били ли сте изобщо омъжена през живота си?
	— Да.
	Усети мъката в гласа й и за миг му се стори, че тя ще си прибере ръката и ще затвори вратата под носа му.
	— Извинявайте — каза й. — Не исках…
	— Вината беше изцяло у него.
	— Коя вина?
	— Това, че не можехме да имаме деца. Предполагах, че Харолд ще прояви поне малко повече съчувствие все пак. Нима неговата сперма не беше рядка? Халосни патрони. Слаби плувци. Аз така и никога не го обвиних. Така че хем вината беше у него, хем не беше, нали ме разбирате?
	— Напълно — отговори й. — Значи никога не сте забременявали?
	— Никога — каза тя, а той усети покрусата й.
	— А сте казали на Корийн, че бебето се е родило мъртво.
	— Надявах се тя по-лесно да го разбере. Всъщност не да го разбере, ами точно обратното. Но поне да прояви някакво съчувствие. А всъщност страшно много ми се щеше да съм бременна и предполагам, че точно в това се състои собствената ми вина. Харолд осъзна това мое желание и охладня. Предполагам. А може и поначало да не ме е обичал. Вече съвсем се обърках. Но аз още от малка, от дете, си мечтаех да имам голямо семейство, с много деца. Сестра ми Сара, която се заричаше да не роди нито едно, вече има три. И помня с каква радост ми съобщи, че е бременна. Как сияеше. Просто и на мен ми се щеше да изживея същото. Сара разправяше, че покрай бременността се чувствала безкрайно важна. Всички я питали кога очаква да роди, пожелавали й късмет и прочие. Така че един ден и аз се реших.
	— Да се направите на бременна ли?
	Сюзан кимна от рамката на вратата.
	— В началото го направих на майтап. Просто да видя какво ще се получи. И осъзнах колко права е Сара. Хората ми отваряха вратите. Носеха ми покупките до колата или ми отстъпваха мястото си на паркинга. Питаха ме как се чувствам и наистина се вслушваха в отговорите ми. Знаете как хората се пристрастяват към наркотиците, нали? Със същия успех се пристрастяват и към еуфоричните състояния, понеже организмът им започвал да произвежда повече допамин. И с мен точно това се случи: прилив на допамин.
	— Продължавате ли да го правите? — попита Адам, макар да трябваше да му е безразлично. Важното беше, че именно Сюзан Хоуп е насочила навремето жена му към онзи сайт. По това вече спор нямаше. Но и нищо ново не можеше да научи от тази жена.
	— Не — гласеше отговорът й. — И аз, като повечето наркомани, спрях, щом стигнах до дъното.
	— Ще ми позволите ли да попитам кога стана това?
	— Преди четири месеца. Тогава Харолд разбра и ме захвърли като използвана хартиена салфетка.
	— Съжалявам — каза Адам.
	— Недейте. Така е по-добре. Вече ходя на терапия и макар болестта изцяло да си е моя, поне ми стана ясно, че съм го правила, понеже Харолд не ме обича. Може по някое време да ме е обичал, но няма как да разбера. Или е почнал да ме мрази. Щом мъжът осъзнае, че е неспособен да има деца, възприема го като жесток удар по мъжеството му. Така че и в това може да е причината. Така или иначе, почнала съм да търся свой си отдушник. Защото взаимоотношението ни било станало отровно.
	— Съчувствам ви — каза Адам.
	— Няма смисъл. Пък и не сте дошли да ви се оплаквам. Ще ви кажа само, че се радвам за това, дето не му платих. Най-положителното за мен в цялата история е може би това, че онзи разкри тайната ми пред Харолд.
	Адам усети как в гърдите му се появи мраз и бавно се разпространи към пръстите му. Стори му се, че гласът му идва отнякъде много далеч.
	— Кой „онзи“?
	— Не разбрах.
	— Казахте, че „онзи“ бил разкрил тайната ви пред вашия съпруг. Кого по-точно имате предвид?
	— Боже мой — отвори най-после вратата Сюзан Хоуп и изгледа състрадателно Адам. — Значи и вие от него сте научили.


>	Двайсет и четвърта глава

	Настани Адам на дивана срещу себе си. Въпреки белите стени и бялата мебелировка, апартаментът й изглеждаше мрачен и потискащ. Почти никаква естествена светлина не влизаше през прозорците. Петна не се забелязваха и въпреки това жилището създаваше впечатление на непочистено. „Картините“ по стената, ако можеха така да се нарекат, и за мотел не ставаха.
	— От него ли научихте за фалшивата й бременност? — попита Сюзан Хоуп. — Онзи тип и вас ли ви намери?
	Адам седеше, а мразовитото усещане отказваше да го напусне. Сюзан Хоуп беше прибрала косите на тила си в нещо като кок, прихванат с кокалена шнола. На дясната си китка носеше по цигански цял куп гривни, които потракваха при всяко нейно движение. Имаше големи, раздалечени очи, които често примигваха. На младини сигурно са й придавали жизнерадостен вид, но сега приличаше на жена, която очаква всеки момент някой да я удари.
	— Споменахте, че нищо не сте му платили — приведе се напред Адам.
	— Точно така.
	— Разкажете ми какво се случи.
	Сюзан Хоуп се изправи.
	— Да ви предложа вино?
	— Не, благодаря.
	— То и аз не бива да пия.
	— Какво точно стана, Сюзан?
	Тя погледна жадно към кухнята. А Адам си спомни друго важно правило при провеждането на разпити, а вероятно и в живота: алкохолът снема задръжките. Прави хората по-приказливи и категорично — според Адам, въпреки съмненията на някои учени — действа и като серум на истината. Така че, ако все пак приемеше гостоприемната й покана, сигурно щеше да поразвърже повече езика й.
	— Всъщност бих пийнал една чашка.
	— Бяло? Червено?
	— Няма значение.
	Сюзан се запъти към кухнята с пружиниращи стъпки, които не се вписваха някак си в потискащото й жилище. Отвори хладилника и почна да разправя:
	— Работя почасово като касиерка в универсалния магазин „Кол“. Работата ми е приятна, като служителка ползвам отстъпка от цените, а и колегите ми са все приятни хора.
	Извади две чаши и почна да сипва.
	— Излизам, значи, един ден в обедна почивка. Отвън зад магазина има сгъваеми масички. Отивам, а там ме чака някакъв с бейзболна шапка.
	Бейзболна шапка. Адам преглътна.
	— Опишете ми го как изглеждаше.
	— Млад, бял, кокалест. С вид на зубрач. Може да ви прозвучи странно в светлината на последвалите събития, но всъщност се държеше много любезно. Тонът му беше дружелюбен. И усмивката му беше предразполагаща.
	Свърши с наливането на виното.
	— И какво стана?
	— Ами той изведнъж, изневиделица, ми задава въпрос: „Мъжът ви знае ли?“. Аз онемявам и успявам да кажа нещо от рода на „Моля? Не ви разбирам“. А той продължава: „Знае ли мъжът ви, че бременността ви е фалшива?“.
	Сюзан взе едната чаша и отпи солидна глътка. Адам стана и се приближи към нея. Тя му връчи неговата и понечи да се чукнат. Допряха чаши.
	— Слушам ви — каза Адам.
	— Искаше да знае дали мъжът ми е наясно, че се преструвам. Попитах го той кой е. Не ми отговори. Само каза, че бил непознатият, който разкривал истината. Нещо от този сорт. И притежавал доказателство, че не съм бременна. Отначало реших, че и той, като Корийн, сигурно ме е видял я в „Букендс“, я в „Старбъкс“. Но не помнех аз да съм го виждала, а и начинът, по който говореше… просто не се връзваше с таза вероятност.
	Сюзан Хоуп пак отпи от виното. Отпи и той. Напитката имаше вкуса на нещо излязло от рибешки задник.
	— И тогава той ми заявява, че искал от мен пет хиляди долара. Ако съм му платяла, щял да се махне завинаги от очите ми, макар след това да добави — и точно туй беше най-странното, — че нямало повече да ми се наложи да лъжа.
	— Какво имаше предвид?
	— Повтарям ви точните му думи. Сделката, рече, е следната: плащате ми пет хиляди долара и преставате да се правите на бременна, а аз изчезвам завинаги. Но ако съм поддържала заблудата — точно тази дума използва, „заблудата“, — щял да каже истината на мъжа ми. И подчерта, че друго плащане нямало да има.
	— И вие какво му казахте?
	— Първо го попитах каква ми е гаранцията, ако му повярвам, че след първото плащане няма да има претенции и за второ.
	— Той как реагира?
	— Пак ми пусна онази негова усмивка и рече: „Не действаме по този начин; не е в нашия стил“. Може да ви прозвучи странно, но аз наистина му повярвах. Може усмивката му да ми е повлияла, може на друго да се дължи. Не знам. Но останах с чувството, че изобщо не ме мами.
	— Обаче не му платихте, доколкото разбирам.
	— Вие пък откъде знаете? Всъщност, пардон: аз самата ви го споменах. Много съм завеяна. Първо се замислих откъде ще намеря толкова много пари. После се спрях и взех да се питам: чакай, какво пък толкова съм направила в края на краищата? Заблуждавала съм някакви там непознати. Но чак Харолд да съм го лъгала — не съм. Нали така?
	— Така — отпи повторно Адам. Майната му на вкуса.
	— Не мога да кажа. Сигурно съм искала да изоблича блъфа му. Или ми е било все едно. Но нищо чудно и да ми се е щяло вътрешно онзи да каже на Харолд. Истината ще те освободи, дето има една дума. Сигурно в крайна сметка точно това съм целяла. С надеждата Харолд да го възприеме като зов за помощ. И да започне да ми обръща повече внимание.
	— Това обаче не се случи — подсказа Адам.
	— Ама хич. Нямам представа кога и какво е разправял онзи на Харолд. Само знам, че го е направил. И дал на Харолд някакъв линк да се убеди какви неща съм поръчала онлайн от оня сайт за фалшиви бременности. И Харолд пощуря. Вместо да му се отворят очите за моите страдания, получи се точно обратното. Самоувереността му съвсем спадна. Вманиачи се на темата липса на мъжество. Нещата са много сложни, не знам дали ме разбирате. Работата на мъжа е да опложда, а като проумее, че семето му не струва, това го удря мозъчно. Колкото и глупаво да е.
	Тя отпи от виното и го изгледа право в очите.
	— Изненадана съм.
	— От кое?
	— От това, че Корийн е реагирала по същия начин. Очаквах по-скоро тя да склони да му плати.
	— Кое ви навежда на тази мисъл?
	— Тя ви обичаше — сви рамене Сюзан. — И имаше опасност да загуби много повече от мен.


>	Двайсет и пета глава

	Може ли нещата да са наистина толкова прости?
	Да е ставало дума за най-обикновено изнудване, което неочаквано се е провалило? Непознатият се е срещнал със Сюзан Хоуп и е поискал пари срещу мълчание. Тя му отказала. При което онзи разправил на мъжа й за фалшивата бременност.
	Нима същото се е случило и с Корийн и Адам?
	Защо не? Всичко му звучеше съвсем логично. Онзи първо се е опитал да шантажира семейство Хоуп. Какво му е пречело да опита същото и с тях двамата с Корийн? Искаш пари, а като не ги получиш, издаваш тайната. Именно това е същността на изнудването. На път към дома си обаче Адам продължи да прехвърля наум всичките тези мисли и усети, че нещо някъде не се връзва. Не можеше все още да го напипа, но цялата работа някак си не му миришеше на изнудване.
	Корийн беше амбициозна и умна жена. Обмисляше най-подробно нещата и за всичко си имаше предварителен план. Дори непознатият да я е заплашил, че ще проговори, а тя си е наумила да не му плати, сто на сто е щяла да се подготви за подобни събития. А когато Адам я притисна след посещението на непознатия, я свари съвсем неподготвена, без предварително намислен отговор. Оттам и неубедителният й опит да печели време. Самият той не се съмняваше ни най-малко, че беше успял да изненада Корийн.
	Защо? Ако онзи се е опитал първо да я изнудва, щеше ли тя да изключи напълно вероятността той да се разприказва пред Адам?
	И как в крайна сметка беше реагирала? Като избяга. И пак пълна липса на последователност: побягнала бе най-инстинктивно, без да намекне с нещо нито нему, нито в училище; освен всичко друго, най-неочаквано беше оставила и синовете им в пълно неведение.
	Това пък съвсем не беше в стила на Корийн.
	Явно нещата стоят другояче.
	Превъртя наум назад лентата със събитията в залата на Американския легион. Представи си отново непознатия. А така също и блондинката, която го беше придружила. Спомни си колко спокоен и загрижен му се беше сторил непознатият. И с какво — поне видимо — неудоволствие описа на Адам деянието на Корийн. Без никакви признаци на лудост или антиобществени настроения. Но и без деловитост.
	Провери за стотен път от началото на деня приложението „телефонен локатор“ с надеждата, че след Питсбърг Корийн е презаредила батерията. И отново се опита да отгатне дали се е застояла в града, или просто е минавала оттам. Готов беше да се обзаложи, че е било второто. Както и че по някое време се е сетила за възможността на момчетата да им хрумне да я открият с помощта на локатора, при което моментално е изключила или телефона си, или самото приложение.
	Добре. Ако приеме, че след като е напуснала Сидърфийлд, Корийн е минала през Питсбърг, накъде се е насочила?
	Нямаше никаква представа. Само усещаше, че нещо не е — ама силно не е — наред. Браво! Невероятна проницателност! От друга страна, Корийн го беше помолила да я остави на мира. Дали пък да не се вслуша в желанието й? Да изчака да види как ще се развият нещата? Или да не се залъгва, че омаловажава опасността.
	Не трябва ли да потърси помощ? Не е ли време да се обади в полицията, или е още рано?
	Адам така и не реши как възнамерява да действа — и двата варианта пораждаха куп въпросителни, — но въпросът му май отпадна почти автоматично, след като завари на ливадата пред дома му да го чакат трима мъже. Единият беше Кал Готесман — онзи, дето непрестанно си наместваше очилата върху носа. А другите двама бяха Трип Еванс и Боб Бейм, по прякор „Гастон“.
	Какво, по…?
	За частица от секундата само Адам си помисли, че се е случило най-лошото — че е станало нещо с Корийн. Но моментално си каза, че подобна вест щеше да му е съобщена не от тези тримата, а от Лен Гилман — градския полицай, чиито двама синове също тренираха лакрос.
	Някой като да чу мислите му, понеже в същия миг иззад ъгъла се появи патрулен автомобил с надписи ПОЛИЦИЯ СИДЪРФИЙЛД от двете страни и плавно спря до тримата мъже. Зад волана седеше Лен Гилман.
	Адам усети как сърцето му падна в петите.
	Паркира рязко и изскочи навън. Същото стори и Лен Гилман. Краката на Адам се подгънаха. Спринтира със сетни сили до вече четиричленната групичка, събрала се на бордюра пред дома му.
	Четиримата го изгледаха строго официално.
	— Налага се да си поговорим — каза Лен Гилман.


>	Двайсет и шеста глава

	Джоана Грифин — началникът на полицейското управление в Бийчууд, в щата Охайо — през живота си не беше присъствала на местопрестъпление с убийство.
	Не че не се беше нагледала на трупове.
	Много хора викаха първо полицията дори когато техен близък починеше от естествена смърт. И на смъртни случаи от свръхдозиране и самоубийства беше ходила, така че познаваше смъртта от прекалено близо, и още как. Да не говорим, че и доста кървави автомобилни катастрофи се бяха случвали през годините. Няма и два месеца, откакто влекач с прицеп беше прецепил през разделителната ивица и се беше натресъл в движещия се насреща форд фиеста, обезглавявайки водача и смилайки черепа на съпругата му, както се смачква чаша от стиропор.
	Така че кървищата, гадостите, че и смъртта не я шокираха. Но сегашният случай беше нещо невероятно.
	Защо? Първо, защото ставаше дума за убийство. Точно тази дума не й даваше покой. Убийство. Кажи го на глас и моментално се смразяваш. Несравним с нищо ужас. Едно е да си отидеш от болест или катастрофа. Но да ти отнемат живота най-умишлено, да се оставиш на друго човешко същество да смаже самото ти съществувание — това вече е отвратително, откъдето и да го погледнеш. Гнусно е. Не се побира дори в рамките на понятието „престъпление“. Само защото някой си присвоил ролята на Господ по възможно най-безбожен начин.
	Но ако беше само това, Джоана все някак си щеше да го преживее.
	Напъваше се да диша равномерно, но усещаше как се бори за въздух. Не можеше да откъсне поглед от трупа. Хайди Дан отвръщаше на погледа й с немигащи очи. На челото й зееше рана от огнестрелно оръжие. Друг куршум — не беше изключено да е бил първият — беше раздробил капачката на коляното й. Кръвта на Хайди беше напоила обилно ориенталския килим, който беше купила почти без пари от един тип на име Рави, дето ги продаваше от камиона си, паркиран пред „Хоул Фудс“. Джоана го беше прогонвала с досада от там безброй пъти, но Рави редовно се връщаше да радва клиентелата си с евтините си цени и вечно готовата си усмивка.
	Новакът, с когото работеше в екип, младеж на име Норбърт Пендергаст, се мъчеше да прикрие вълнението си. Приближи се към Джоана и й съобщи:
	— Ония от окръжното вече са на път. И ще ни изземат случая, нали?
	Това поне е повече от сигурно, мина й през ум. Местните полицаи се разправяха основно с пътнотранспортните нарушения, нерегистрирани велосипеди и по някой и друг семеен скандал. С големите престъпления от рода на убийствата се занимаваше окръжното полицейско управление. Така че тамошните батковци щяха да пристигнат всеки момент и да си заразмахват пишките, че на всички да им стане ясно кой командва ситуацията. Нея щяха да я избутат настрана, което не беше никак честно, тъй като, колкото и мелодраматично да звучеше, това си беше нейният град. Джоана беше израсла в него. Познаваше всяко кътче на територията му. Познаваше и жителите му. Известно й беше, например, колко обичаше Хайди да танцува, каква страхотна бриджорка беше и какъв закачлив, заразителен смях притежаваше. Знаеше даже, че Хайди редовно експериментираше с шантави лакове за нокти, че любимите й открай време телевизионни програми бяха „Шоуто на Мери Тайлър Мур“ и „В обувките на Сатаната“ (за Хайди говорим все пак) и че беше купила напоения сега с кръвта й ориенталски килим от Рави пред „Хоул Фудс“ за четиристотин долара.
	— Норбърт?
	— Казвай.
	— Къде е Марти? — попита Джоана.
	— Кой?
	— Съпругът й.
	— В кухнята — посочи зад гърба си Норбърт.
	Джоана повдигна колана си — колкото и да избираше, така и не успяваше да си намери униформен панталон, който да й стои добре на талията — и се запъти към кухнята. При влизането й бледото лице на Марти се вдигна, сякаш го беше дръпнала с канап. Очите му приличаха на строшени топчета.
	— Джоана?
	Гласът му беше глух, призрачен.
	— Моите съболезнования, Марти.
	— Не мога да разбера…
	— Дай да караме постепенно — прекъсна го Джоана, придърпа единия от столовете — да, точно на този обичаше да сяда Хайди — и седна. — Налага ми се да ти задам няколко въпроса, Марти. Нали не възразяваш?
	Веещите се пишки от окръжното сигурно щяха сума ти време да работят по версията, че извършителят е Марти. Но не той е извършил убийството. Поне в това беше убедена Джоана, макар да нямаше смисъл да им обяснява просто защото нямаше смисъл. Полицаите от окръжното щяха да й се изсмеят и да й цитират какъв голям процент от убийствата като това тук били дело на съпрузите. Добре, няма да спори. Пък и отде да знае. Току-виж, се оказали прави (не и в случая), но така или иначе, нямаше да пречи на ония от окръжното да забият в тази посока. Тя обаче ще опипа нещата посвоему.
	— Окей, давай — съгласи се безчувствено Марти.
	— Ти, значи, току-що се прибра, така ли?
	— Ъхъ. Бях на конференция в Кълъмбъс.
	Няма смисъл да иска проверка. Ония от окръжното ще имат тази грижа.
	— И какво стана?
	— Паркирах на алеята. — Гласът му беше равен, идещ сякаш отдалеч и повече от отчужден. — Отключих с моя си ключ. Извиках я. Трябваше да си е у дома, понеже колата й беше отпред. Влязох в стаята за занимания и… — Лицето на Марти се разкриви в нещо почти нечовешко, след което се спихна в друго нещо, съвсем човешко.
	При нормални обстоятелства Джоана даваше на скърбящия съпруг да се посъвземе, но ония от окръжното вече дишаха във врата й.
	— Марти?
	Той направи опит да се овладее.
	— Нещо да липсва?
	— Какво да липсва?
	— Като след обир.
	— Не съм забелязал. Но и не съм се заглеждал.
	Самата тя почти изцяло изключваше вероятността да е било обир. Като начало, в къщата нямаше вещи с особена стойност. А и годежният пръстен — най-скъпото, което Хайди беше притежавала, подарък от баба й — си седеше на пръста й. Един крадец със сигурност щеше да й го смъкне.
	— Марти?
	— Кажи.
	— Ти за кого първо си помисли?
	— Не те разбирам.
	— Кой реши, че може да го е извършил?
	Марти се замисли. После лицето му пак се разкриви.
	— Знаеш що за човек е моята Хайди, Джоана.
	„Знаеш“. Все още в сегашно време.
	— Няма човек на този свят, който да я мрази.
	Джоана извади бележника си. Намери свободна страница и заби поглед в нея с надеждата никой да не забележи бликналите в очите й сълзи.
	— Напъни се, Марти.
	— Напъвам се — изстена мъжът. — О, божичко, какво ще кажа сега на Кимбърли и на момчетата?
	— Аз ще им съобщя, ако искаш.
	Марти скочи върху думите й така, както се скача в спасителна лодка.
	— Ще го направиш ли наистина?
	Не е лош човек, мина й през ум на Джоана, но в нито един момент не беше достатъчно добър за жена като Хайди. Хайди беше необикновена личност — от онези, които те карат да се чувстваш специална, когато са около теб. С една дума казано, Хайди беше вълшебна.
	— Нали знаеш, че децата те обожават. Не по-малко от Хайди. Ако тя трябваше да избира, точно теб щеше да избере.
	Погледът на Джоана не се откъсваше от празната страница.
	— Нещо необичайно да се е случило напоследък?
	— Какво по-точно? Нещо като това ли?
	— Не. Имам предвид нещо като нещо. Някой да ви е плашил по телефона? Хайди да се е скарала с някой клиент в „Мейси“? Някой да я е засякъл по магистрала 271? Да е показала някому среден пръст, че я е прередил в закусвалнята. За нищо ли не се сещаш?
	Той бавно завъртя глава.
	— Хайде, Марти, напъни се малко.
	— Нищо — каза. И вдигна към нея изпълнен с мъка поглед. — За нищо не се сещам.
	— Какво става тука?
	Властният глас дойде иззад гърба й и Джоана усети, че времето й е изтекло. Изправи се и се обърна към двамата от окръжното управление. Представи им се. Изгледаха я така, както се оглежда потенциален крадец на сребърни прибори, и я уведомиха, че те поемат случая оттук нататък.
	Такъв беше редът. А и Джоана не възразяваше. Това бяха хора с голям опит, а Хайди заслужаваше най-доброто. Затова Джоана си тръгна, да остави детективите от отдел „Убийства“ да си вършат спокойно работата.
	Но проклета да е, ако това означава, че тя пък няма да свърши нейната си.


>	Двайсет и седма глава

	— Децата ти вкъщи ли са? — попита Лен Гилман.
	Адам завъртя глава. Петимата стояха на тротоара. Лен Гилман изобщо нямаше вид на полицай, при все че грубата важност я беше докарал до съвършенство. Напомняше на Адам на застарял член на рокерска банда, който не престава да носи кожено облекло и кисне в мотористките заведения. По засукания нагоре побелял мустак на Гилман се виждаха никотинови петна. Дори когато носеше униформа, предпочиташе летните ризи с къс ръкав, а ръцете му бяха толкова окосмени, че можеха да го сбъркат с мечка.
	Известно време се застояха неподвижни — най-обикновена тротоарна сбирка на петима татковци в четвъртък вечер.
	Но нямаше никаква логика в събирането им и Адам беше готов да приеме този факт за положителен.
	Дори Лен Гилман да беше дошъл в качеството си на полицай да му съобщава възможно най-лошата новина, за какво му е било да вика със себе си и Трип, Гастон и Кал?
	— Я да влезем вътре да си поговорим — предложи Лен.
	— Какъв изобщо е поводът за този разговор?
	— Струва ми се, че ще е по-добре да разговаряме насаме.
	На Адам му беше на езика да отбележи, че бидейки на ливадата му, далеч от всякакви любопитни уши, няма кой да ги чуе, но Лен вече вървеше по пътеката, а на Адам му се отщя да бави повече началото на разговора им. Другите го изчакваха да тръгне подир Лен. Гастон изучаваше най-старателно тревата. Кал беше изнервен, но на него това май вече му беше нормалното състояние. Трип гледаше безучастно.
	Адам се нареди зад Лен, а тримата образуваха индианска нишка подире им. На вратата Лен се отдръпна и пропусна Адам да отключи. Джързи се втурна да ги посрещне, ноктите й тракаха по дюшемето, но кучето сякаш усети изведнъж, че атмосферата не е съвсем подходяща. Довърши от немай-къде потиснатия си поздрав и набързо се изнесе към кухнята.
	В къщата настъпи мълчание — от онези мълчания, които сякаш са умишлени и ангажират в заговора дори стените и мебелите. Адам реши да мине без любезности: нито ги покани да седнат, нито им предложи нещо за пиене. Лен Гилман се запъти право към всекидневната, все едно къщата беше негова, или беше полицай, който напълно се е вживял в ролята си.
	— Ще ми кажеш ли най-после какво става? — не издържа Адам.
	В качеството си на говорител на групата, Лен на свой ред го попита:
	— Къде е Корийн?
	Въпросът му събуди у Адам едновременно две чувства. Първото, на облекчение. Ако нещо й се беше случило, Лен най-малкото щеше да знае къде се намира. Така че каквото и да му кажеха оттук нататък, нямаше да е най-страшното. Но, второто — страх. Корийн можеше да е в безопасност дори в момента, но ако съдеше по масирания противник и тона на Лен, не го чакаше нищо добро.
	— Не си е у дома — отвърна Адам.
	— Това се вижда с просто око. Но се надяваме да ни кажеш къде е.
	— Аз пък се надявам да ми кажете на какво се дължи този ви въпрос.
	Лен Гилман не откъсваше очи от Адам. Другите трима пристъпваха от крак на крак.
	— Я ние да вземем да поседнем.
	На Адам му идеше да се заяде, че след като са в неговия дом, е редно да изчакат той да ги покани да седнат, но реши, че няма смисъл и само ще си хаби силите. Лен въздъхна и се свлече в голямото кресло, което поначало се полагаше на Адам. Адам пък прецени, че полицаят го е направил умишлено, колкото да подчертае коя е силната страна, но и този път реши да не изпада в дребнавости. Останалите трима се настаниха на дивана като трите маймунки дето не чуват, не виждат и не говорят. Адам остана прав.
	— Какво има, по дяволите? — запита повторно Адам.
	Лен Гилман приглади мустака си така, както се гали домашно животинче.
	— Искам от самото начало да поясня нещо. Тук съм в ролята ми на приятел и съсед, а не в качеството ми на шеф на полицията.
	— Хм, добре звучи.
	Лен се направи, че не долови сарказма му, и продължи:
	— Така че именно в качеството ми на приятел и съсед те уведомявам, че търсим Корийн.
	— А пък аз, в качеството ми на приятел и съсед, а още повече — на неин загрижен съпруг, държа да знам защо.
	Лен Гилман кимна, мъчейки се да спечели време, за да обмисли следващия си ход.
	— Доколкото ми е известно, вчера Трип се е отбил насам.
	— Вярно.
	— И ти е споменал, че съветът по лакрос е имал заседание.
	На това място Лен Гилман млъкна, разчитайки на онзи полицейски номер, където ченгето чака с надеждата онзи насреща да каже нещо. На Адам тази техника също му беше до болка позната от прекараното в прокуратурата време. Но си даваше и сметка, че онези, които се стремят да надхитрят ченгето с неговия трик, обикновено имат какво да крият. А Адам нямаше нищо за криене в момента. Напротив, искаше разговорът да потръгне, затова повтори:
	— Вярно.
	— Корийн обаче не присъстваше на заседанието. Изобщо не се яви.
	— Вие за това ли сте дошли? Да искате извинителна бележка от родителя?
	— Престани да оригиналничиш, Адам.
	Поне в това отношение Лен беше прав. Трябваше да поограничи сарказма си.
	— Ти член ли си на съвета, Лен? — заинтересува се Адам.
	— Кооптиран съм за член.
	— А това ще рече?
	Лен се нахили и разпери ръце.
	— Да не мислиш, че аз пък знам? Трип е председателят, Боб е заместникът му, а Кал е секретарят.
	— Тях ги знам, и съм безкрайно впечатлен. — И пак се упрекна за тона си. Не беше сега моментът да се заяжда. — Но все още не ми е ясно защо толкова сте се юрнали да търсите Корийн.
	— На нас пък не ни е ясно защо не я намираме — разпери месестите си лапи Лен. — Пълна загадка, нали? Писахме й есемеси. Пращахме й имейли. Звъняхме на мобилния й и на домашния ви. Дори в училището ходих, ако щеш вярвай. Това известно ли ти е?
	Адам прехапа език да не му отвърне.
	— Корийн я нямаше. Отсъстваше, и то без извинителна бележка от родител. Поради това ми се наложи да разговарям с Том. — Имаше предвид директора Том Горман, който също живееше в техния град и имаше три деца. В градове като техния понякога се наблюдаваха абсурдни кръвосмешения. — Том подчерта, че по принцип Корийн била най-редовната в присъствията си от всички учители в района и че сегашното й отсъствие било съвсем неочаквано. И че той също се тревожел.
	— Лен?
	— Кажи.
	— Спести ми, ако обичаш, излишните приказки и ми обясни, от какъв зор ви е потрябвала толкова жена ми?
	Лен огледа трите маймунки на дивана. Лицето на Боб се беше вкаменило. Кал бършеше делово очилата си. Така че честта се падна на Трип Еванс, който се прокашля.
	— Налице са известни несъответствия в отчетите за лакроса, така да се каже.
	Бум!
	Или, по-скоро, обратното на „бум“. Тишината в къщата стана още по-подчертана. Дотам, че на Адам му се стори, че чува ударите на сърцето си. Намери стол зад гърба си и се отпусна отгоре му.
	— Не разбирам за какво става дума.
	Макар вече да му беше станало ясно, нали?
	— Ти за какво мислиш, че става дума? — намери изведнъж гласа си Боб. — Липсват пари по сметката.
	Кал кимна, колкото да не стои безучастен.
	— И смятате, че…? — Адам не довърши мисълта си. Първо, защото беше очевидно какво точно смятат те. И второ, защото не можеше да си позволи дори да изкаже на глас подобно абсурдно обвинение.
	Но дали пък наистина е абсурдно?
	— Дайте да не избързваме със заключенията — влезе в ролята на разбраното ченге Лен. — Засега искаме единствено да разговаряме с Корийн. Както вече споменах, тук съм в качеството ми на приятел и съсед, и евентуално на член на съвета. Това е причината всички да се съберем тук. Ние сме приятели на Корийн. И твои. Желанието ни е всичко да си остане между нас.
	Всеобщо кимане.
	— В смисъл?
	— В смисъл — приведе се заговорнически към него Лен, — че ако липсите се покрият, ще смятаме случая за приключен. И всичко ще остане между тези четири стени. И никой никому няма да задава въпроси. Оправи ли се сметката, изобщо няма да питаме „ама как“ и „ама защо“.
	Адам реши да запази мълчание. Всички организации са еднакви. Всичко се покрива и замазва с лъжи. С приказки за общото благо и прочие. Но при цялото му объркване и страх, нямаше как Адам да не чувства и отвращение, макар това за момента да нямаше значение. Просто трябваше много да внимава. Въпреки двукратното уверение, че е „приятел/съсед/член на съвета“, Лен Гилман си оставаше полицай и не беше дошъл от куртоазия, а за да събира сведения. Така че Адам трябваше много да внимава каква точно информация ще му подаде.
	— И в какъв размер е въпросната липса? — попита.
	— Голям — отвърна Лен Гилман.
	— В парично изражение…
	— Съжалявам, но тези данни са поверителни.
	— Вие, надявам се, не предполагате все пак сериозно, че Корийн е в състояние да…
	— Засега — прекъсна го Лен Гилман — искаме само да разговаряме с нея.
	Адам продължи да мълчи.
	— Къде е тя, Адам?
	Разбира се, че няма да им каже. Нито ще направи опит да им обясни някои неща. Юристът в душата му пое контрол върху събитията. Като адвокат, колко пъти беше предупреждавал собствените си клиенти да не приказват? И колко присъди беше докарал като прокурор благодарение на това че съответните идиоти се бяха опитали да водят пазарлъци?
	— Адам?
	— Според мен е време да си вървите.


>	Двайсет и осма глава

	Дан Молино наблюдаваше как синът му Кени се готви за старта на спринта на четирийсет ярда и се мъчеше да не заплаче.
	Кени, в последния курс на гимназията, беше един от най-многообещаващите играчи на американски футбол в целия щат. През годината играта му беше потръгнала неимоверно, привлякъл бе вниманието и уважението на големите търсачи на таланти в спорта и ето че в момента загряваше за последната дисциплина в многобоя. Дан стоеше на трибуната, изживяваше познатия прилив на адреналин, родителската възбуда, докато порасналият му син — Кени беше станал 130 килограма — наместваше крака на стартовите блокчета. И Дан беше едър мъж — 109 кг при ръст 188 см — и навремето си също се беше изявявал на футболното поле. Избирали го бяха в символичния щатски отбор, но не му беше достигнала съвсем мъничко бързина и още малко ръстови данни, че да го вземат за защитник в някой първодивизионен отбор. През изминалите оттогава двайсет и пет години беше навлязъл в бизнеса за куриерски доставки на мебели и към момента притежаваше два камиона и осигуряваше девет работни места. Повечето големи мебелни магазини разчитаха на доставки със собствен транспорт. Дан се беше специализирал в обслужването на малките семейни магазини, но и те от ден на ден като че ли ставаха все по-малко. Големите вериги ги изтласкваха постепенно от пазара по същия начин, по който големите куриерски фирми от рода на UPS и FedEx избутваха такива като неговата.
	Въпреки всичко Дан успяваше да припечелва достатъчно. Няколко от големите вериги за матраци напоследък бяха свили транспортните си флотилии, понеже им излизаше по-икономично да ползват услугите на местните оператори от рода на Дан. Е, не можеше да се похвали с баснословни печалби, но и нямаше поводи да се оплаква. Двамата с Карли се бяха сдобили с хубав дом в близост до езерото в град Спарта. Имаха и три деца: най-малкият, Роналд, беше на дванайсет. Дъщеря им Карен беше първи курс в гимназията, на онази възраст, в която дързостта и пубертетът се развихрят и момчетата почват да се усещат. Дан се надяваше, че скоро ще израсте този период. А първородният му, Кени, абитуриентът, беше на път да си осигури благодарение на футбола стипендия в някой от водещите колежи. Щатските университети на Алабама и Охайо вече бяха проявили интерес.
	Ох, дано само успее Кени да спечели този спринт на четирийсет ярда.
	Дан усети как при вида на сина му очите му се насълзиха. Най-редовно му се случваше. И се притесняваше от собствената си реакция. Но не можеше да се въздържи. Беше почнал да ходи на мачовете на Кени в гимназията с тъмни очила, че да не го виждат. Но не всеки път можеше да ги носи, особено ако се намираха в затворено помещение, както, например, на отборния банкет, когато връчиха на Кени наградата за най-полезен играч: както си седеше Дан, изведнъж — бум! — очите му се наляха и една-две сълзи се стекоха по бузите му. Ако го забележеше някой, дежурното обяснение на Дан беше, че го мъчи алергия или настинка. Някои може би му вярваха. Самата Карли винаги се трогваше в подобни случаи, прегръщаше го и го наричаше „моето чувствително мече“. Всякакви грешки вероятно беше допускал през живота си, но пък беше ударил шестицата от тотото, когато Карли Апългейт се съгласи да му стане съпруга.
	Макар, честно казано, Дан да не беше напълно убеден, че и на Карли късметът й е проработил в същата степен. Сред ухажорите й навремето беше и Еди Томсън — издънка на род, който беше натрупал състояние благодарение на ранното си включване във веригата на „Макдоналдс“. Ето че в днешно време Еди и жена му Мелинда не слизаха от страниците на градския вестник — вечно участваха в разни благотворителни и тям подобни акции. Карли и дума не му беше обелвала на тази тема, но Дан усещаше у нея някакво скрито съжаление. Макар да допускаше, че то може да се дължи и на собствените му недостатъци. Нищо вече не му беше ясно. Единственото, което знаеше със сигурност, беше, че се просълзяваше, когато някой от синовете му се проявеше на спортното поле или получеше поредната награда. Разплакваше се неволно, мъчеше се да го прикрие, но Карли го познаваше много добре и обожаваше тази му реакция.
	Е, днес, нямаше как да мине без тъмните очила.
	Пред очите на изявените търсачи на таланти Кени се беше проявил добре в досегашните дисциплини — вертикален отскок, играта на седморки без физически сблъсъци и симулираната „окопна война“ пред голлинията на защитаващия се отбор. Победеше ли сега и в спринта, работата щеше да е съвсем опечена: гарантирано приемане с пълна стипендия в някой от големите университети — я „Охайо Стейт“, я „Пен Стейт“, я „Алабама“, да не говорим, че имаше шансове дори — да не чуе дяволът! — за „Нотър Дам“. И техният оценител присъстваше и нямаше как Дан да не забележи, че следеше внимателно проявите на Кени.
	Последният спринт. Даде ли Кени време под 5,2 секунди — златен ще е. Така поне разправяха. Защото, според университетските наблюдатели, можеш да си добър по всичко останало, но не слезеш ли под пет и две — не ставаш. Давай, Кени! Сега е моментът да пробягаш най-бързите четирийсет ярда в живота ти…
	— Ти обаче си наясно…
	Чуждият глас го стресна за миг, но после Дан реши, че онзи говори другиму, не на него. Когато го погледна с ъгълчето на очите си обаче, забеляза, че някакъв непознат го гледа право в очите през тъмните му очила.
	Дребосък, помисли си Дан, ама то пред него кой ли не беше дребосък. Не нисък, но дребен. С малки длани, тънки ръце, направо чуплив.
	Човекът, дето го гледаше в очите, на всичко отгоре явно нямаше нищо общо с американския футбол. Ситнеж. Зубрач. С нахлупена до носа бейзболна шапка. Да не говорим за меката му дружелюбна усмивка.
	— На мен ли говорите? — попита Дан.
	— Да.
	— В момента съм малко зает.
	Дан се извърна бавно към пистата, но онзи не престана да се усмихва. Кени вече се нагласяваше на стартовите блокчета. Дан гледаше право в него и чакаше личните му фонтани да шурнат.
	За разлика от всеки друг път обаче сълзите не се появиха.
	Позволи си да погледне бегло назад. Онзи не беше спрял да се смее и да го приковава с поглед.
	— Какъв ви е проблемът?
	— Няма закъде да бързаме, Дан. Да изчакаме бягането да мине.
	— За какво да го изчакваме? И откъде ми знаете…
	— Шшт. Да видим как ще се представи той.
	Откъм пистата се разнесе команда:
	— По местата! Готови! — и пистолетът гръмна. Главата на Дан се завъртя по посока на сина му.
	Стартът на Кени беше много добър и той се понесе мощно по коридора си като изтърван камион. А Дан се засмя доволно. Ще посмееш ли да се изправиш на пътя му на такъв, а? Ще те отнесе като стрък тревица.
	Бягането трая само няколко секунди, но на него му се сториха едва ли не цяла вечност. Един от новите му шофьори — младок, който трябваше да изплаща студентски заем — беше прочел някъде, че времето забавяло своя ход, ако човек изживявал нещо непознато. Това ще да е — затова толкова бавно цъкаха тези секунди. Първо, Дан гледаше как синът му е на път да постави личен рекорд на четирийсет ярда, който ще му донесе пълна стипендия в специално учебно заведение, където Дан през живота си не е стъпвал. Затова и очакваше сълзите да рукнат, след като Кени пресече финиша с време 5,07 секунди.
	Само дето никакви сълзи не се появиха.
	— Много добро постижение — отбеляза дребосъкът. — Сигурен съм, че се гордееш с него.
	— Че как иначе.
	Сега вече Дан можеше да се заеме с този човек. Майната му! Как пък избра точно един от най-хубавите моменти — да не кажем най-великия момент — в живота на Дан да му се пречка.
	— Познавам ли ви отнякъде?
	— Не.
	— Търсач на спортни таланти ли сте?
	Непознатият се засмя.
	— Имам ли вид на търсач, Дан?
	— И откъде знаете името ми?
	— Много неща знам аз. Заповядай. — И му подаде голям бежов хартиен плик.
	— Това пък какво е?
	— Сигурен съм, че се досещаш.
	— Не знам за кого се мислите вие…
	— Просто не мога да повярвам, че досега никой не те е занимал с този въпрос.
	— С кое да ме занимае?
	— Ами вземи да огледаш сина си.
	Дан се извъртя по посока на пистата. Кени стоеше нахилен до ушите и търсеше да срещне одобрителния поглед на баща си. Чак сега му дойдоха сълзите на Дан. Махна с ръка на своя син, който му отговори с махане — същият този негов син, който не купонясваше по нощите, не пушеше нито цигари, нито марихуана и нямаше калпави приятели и който — ако щете, повярвайте, макар само малцина да го възприемаха — и досега предпочиташе да прекарва свободното си време в компанията на баща си, да гледат мачовете по телевизията или филми по „Нетфликс“.
	— Той колко тежеше преди година? Не беше ли някъде към сто и четири килограма? — попита непознатият. — Тоест, качил е двайсет и шест кила, без никой да забележи?
	Дан се намръщи, а сърцето му се свлече.
	— На това му се вика „пубертет“, глупако. Плюс яко трениране.
	— Не, Дан. Нарича се „винстрол“. Или, казано по простому, анаболен стероид.
	— Я повтори! — навря лицето си в онова на непознатия Дан. На онзи усмивката си стоеше.
	— Не ме карай да се повтарям, Дан. Всичко е в плика. Синът ти е посещавал Silk Road. Чувал ли си за този сайт? За нелегалния интернет? За престъпната икономика онлайн? За дигиталната валута биткойн? Нямам представа дали го е правил с твоята благословия, или е плащал от джоба си, но истината ти е известна, нали?
	Дан стоеше като втрещен.
	— И как, смяташ, ще реагират всички тези търсачи на спортни таланти, когато това досие стане обществено достояние?
	— Глупости приказваш. Всичко това са измислици. Небивалици…
	— Десет хиляди долара, Дан.
	— Моля?
	— Не желая в момента да навлизам в подробности. В плика ще намериш всички доказателства. Кени започва с винстрол, но освен него приема и анадрол, и дека-дураболин. Там пише колко често ги е купувал, как е плащал, дори IP адреса на домашния ви компютър. Почнал е през предпоследната година в гимназията, така че, разчуе ли се истината… всичките му награди, победи, постижения — всичко това ще бъде заличено. Да не говорим за поздравленията с тупане по рамото, които ти получаваш при влизането си в „Пъба на О’Мали“, за всичките там пожелания от съгражданите ви, които се гордеят с отгледания от тебе син. Какво ще си помислят те за теб, когато научат, че синът ти е мамел? И какво ще си помислят и за Карли?
	Дан опря показалец в гръдния кош на непознатия.
	— Ти какво? Заплашваш ли ме?
	— Не, Дан. Просто искам от теб десет хиляди долара. Еднократно. Много добре съзнаваш, че и много повече можех да ти поискам, като знаеш колко високи са станали разходите по следването. Така че можеш да смяташ себе си за щастливец.
	Точно в този момент Дан чу отдясно гласа, който винаги го караше да се просълзява:
	— Тате?
	Кени подтичваше към него с лице, сияещо от щастие и надежди. Дан буквално замръзна, вперил поглед в сина си.
	— Аз мисля да си вървя, Дан. В плика, който ти връчих, пише всичко. Разгледай го, като се прибереш у дома. Какво ще стане през утрешния ден, зависи изцяло от теб, но засега… — И непознатият посочи приближаващия се Кени. — Защо не се отдадеш на този специален миг с твоя син?


>	Двайсет и девета глава

	Залата на Американския легион се намираше в близост до сравнително оживения търговски център на Сидърфийлд и представляваше примамлива алтернатива за паркиране, след като се запълнеха паркоместата с монетни автомати. За да се справя с неканените „клиенти“, управляващата йерархия на Американския легион беше наела за охранител местен кадър на име Джо Бонър. Родом от града, в последната си година Бонър беше стигнал до капитан на гимназиалния баскетболен отбор, но после разни психически проблеми почнаха да ръфат крайчетата на ума му, преди да се настанят окончателно в мозъка. Така че за момента Бонър отговаряше най-добре от всички жители на Сидърфийлд на определението „бездомник“. Нощем преспиваше в клиниката за лечение на наркомани „Пайнс Ментал“, а денем се скиташе из града и си говореше сам за разните политически конспирации, замисляни от сегашния кмет и прословутия пълководец от Юга по време на Гражданската война Стоунуол Джаксън. Бивши негови съученици от сидърфийлдската гимназия го бяха съжалили и успяха да убедят местния президент на Американския легион Рекс Дейвид да го назначи на паркинга, че да не му остава толкова много време за скитане.
	На Адам му беше пределно известно колко сериозно се отнасяше Бонър към новата си длъжност. Прекалено сериозно. Покрай естествената си склонност към обсесивно-компулсивно разстройство, Бонър водеше подробен дневник, съдържащ опасна смесица от вятърничави параноидни разсъждения плюс изключително конкретни данни за модела, цвета и регистрационния номер на всеки влязъл в паркинга автомобил. Опиташе ли се някой да остави там колата си във връзка с нещо, нямащо нищо общо с Американския легион, Бонър или го приканваше — понякога с доста излишно вживяване — да напусне паркинга, или го оставяше да паркира незаконно и да влезе в „Стоп енд Шоп“ или „Бекярд Ливинг“ вместо в Легиона, след което звънваше на някогашния си съотборник Рекс Дейвис, който притежаваше едновременно и автотенекеджийска работилница, и няколко паяка за пътна помощ.
	Жив рекет, от която и страна да го погледнеше човек.
	Бонър изгледа с подозрение Адам още с влизането му в паркинга на Американския легион. Облечен беше в постоянната си униформа: обкичен с купища копчета син блейзър, сякаш взет от постановка, пресъздаваща Гражданската война, и покривка за маса на червени и бели карета, която му служеше и за риза. Панталонът му се беше разнищил по подгъвите, а краката му се кипреха в чифт кецове без връзки.
	Адам беше стигнал до извода, че няма повече за кога да чака завръщането на Корийн. Достатъчно беше затънал в лъжи и заблуди, но каквото и да се беше объркало през последните няколко дни, всичко беше започнало от тук, от залата на Американския легион, където непознатият го уведоми за онзи проклет уеб сайт.
	— Здравей, Бонър.
	Бонър май го позна, но можеше и да не го е познал, понеже му отговори предпазливо:
	— Ами, здрасти.
	Адам паркира и слезе от колата.
	— Имам проблем.
	Веждите, които Бонър размърда, бяха толкова буйни, че напомниха на Адам за райъновите песчанки.
	— Е?
	— Разчитам на твоята помощ.
	— А ти обичаш ли пилешки крилца бъфало?
	— Как не — кимна Адам. За Бонър се говореше, че преди да се разболее, проявявал гениалност, но нали така разправят за всички страдащи от душевни заболявания. — Да ти купя ли няколко от „Бъб“?
	Бонър го изгледа с ужас в очите.
	— Тия на „Бъб“ са пълен боклук!
	— Прав си всъщност. Извинявай.
	— О, я изчезвай — махна Бонър на Адам. — К’во разбираш ти от крилца?
	— Не, най-сериозно ти казвам: „Извини ме“. Но в действителност имам нужда от помощта ти.
	— То кой ли не разчита на мен да му помогна. Но не мога да съм на сто места едновременно, нали така?
	— Затова пък успяваш да си тук по всяко време.
	— Ъ?
	— На паркинга имам предвид. Защото се надявам да ми помогнеш с проблем, свързан с този паркинг. Понеже си тук и си отваряш очите.
	Бонър сведе рунтавите си вежди надолу дотам, че Адам да не може да вижда очите му.
	— Проблем? Тук, на паркинга?
	— Да. Аз случайно бях тук преди няколко вечери.
	— Знам — каза Бонър. — За определянето на отборите по лакрос.
	Скоростта, с която Бонър се сети за присъствието му, следваше да изненада Адам, но по неизвестна никому причина не успя.
	— И тъкмо тогава някакви външни хора, не от нашия град, са я забърсали странично.
	— Как така?
	— И й бяха нанесли доста сериозни щети.
	— На моя паркинг?
	— Да. Доколкото разбирам, били млади хора, от друг град. Със сива хонда акорд.
	Бонър целият се зачерви от нанесения му несправедлив упрек.
	— Знаеш ли й номера?
	— Не. Затова дойдох, понеже се надявах ти да си го записал. Трябва ми за застрахователния иск. Тръгнали са си някъде към десет и петнайсет.
	— А, да. Сещам се. — Бонър извади огромната си тетрадка и бързо я запрелиства.
	— Говориш за понеделник, нали така?
	— Да.
	Прехвърли още някоя и друга страница, а лицето му придобиваше все по-трескаво изражение. Адам надникна над рамото му. Всяка страница от дебелата тетрадка беше изпълнена с дребен почерк от първия до последния ред и от левия край до десния. А Бонър прехвърляше страниците като бесен.
	В един момент Бонър спря.
	— Намери ли я?
	По лицето му пропълзя усмивка.
	— Ей, Адам?
	— Кажи.
	Бонър насочи усмивката си към него и повтори движението на песчанките.
	— Случайно да имаш у себе си двеста долара?
	— Двеста ли? За какво са ти?
	— За това, че ме лъжеш.
	— Изобщо не те разбирам — помъчи се да придобие озадачен вид Адам.
	Бонър затвори с плясък тетрадката.
	— Защото точно по това време съм бил на работа. И щях да чуя, ако някой беше ударил колата ти.
	Адам отвори уста да му възрази, но Бонър вдигна длан да го възпре.
	— Няма нужда да ме убеждаваш, че било късно или шумно, или че било всъщност само леко одраскване. Не забравяй, че колата ти и в момента е тук. И й няма нищо. А преди да седнеш да ми разправяш, че си бил с колата на жена ти или някаква друга лъжа — нахиленият Бонър вдигна тетрадката, — имай предвид, че съм записал най-подробно събитията от онази вечер.
	Излови го. Бонър разпердушини плитката му лъжа.
	— Мен ако ме питаш — продължи Бонър, — на теб номерът на оная кола ти трябва по съвсем друга причина. Той нали беше с оная, готината блондинка. Запомних ги, понеже вас, тукашните льольовци, ви разпознавам и със затворени очи. А онези бяха непознати. Не бяха тукашни. И се чудех за какво може да са дошли. — И пак се нахили. — Е, сега вече знам защо.
	Адам прехвърли наум поне десетина възможни отговора, но накрая реши да заложи на най-простия:
	— Двеста долара ли рече?
	— Напълно справедлива цена. И, между другото, имай предвид, че не приемам нито чекове, нито звонк.


>	Трийсета глава

	— Колата е била взета под наем — каза старецът Рински.
	Тримата седяха в хайтек кътчето трапезария в кухнята му. Днес за Рински беше бежов ден — бежови рипсени джинси, бежова вълнена риза и бежово елече. Юнис се беше пременила като за градинско парти и си пиеше чая. Беше се гримирала с нещо като маркер за пейнтбол. Поздрави Адам още при влизането му с думите „Добро утро, Норман“. Той се поколеба дали да не я поправи, но Рински го възпря:
	— Недей. На това му викат терапия по метода на валидизацията. Карай нататък.
	— Имаш ли представа кой я е наел в понеделника? — попита Адам.
	— Тук пише всичко — присви поглед към екрана Рински. — Наета е от Лорен Барна, но се оказа, че това е псевдоним. След известни проучвания установих, че става дума за жена на име Ингрид Присби, жител на Остин, Тексас. — Очилата му за четене бяха прикрепени към верижка. Свали ги, те увиснаха върху гърдите му, а той се извърна към Адам. — Говори ли ти нещо това име?
	— Нищо.
	— Мога да проверя и миналото й, но ще ми трябва още малко време.
	— Но пък може да се окаже полезно.
	— Няма проблем.
	И какво трябваше да направи сега? Във всеки случай не и да излети за Остин. Само това остава — да вдигне телефона, да се обади на тази жена и да й рече: Добър ден. Казвам се Адам Прайс — човекът, на когото вие и един с бейзболна шапка съобщихте тайна, свързана със съпругата му…
	— Адам?
	Вдигна очи. Рински беше сплел пръсти върху шкембето си.
	— Много добре знаеш, че не се налага да ми обясняваш за какво изобщо става дума. Прав ли съм?
	— Прав си.
	— Въпреки това държа да знаеш, че от тази къща не излиза нищо, което е казано тук. И това ти е известно, надявам се.
	— Да, обаче с тази привилегия тук се ползваш ти, а не аз — подчерта Адам.
	— Вярно е, но пък аз съм стар човек. Със слаба памет.
	— Силно се съмнявам.
	— Както желаеш — засмя се Рински.
	— Всъщност, ако няма да те натоваря излишно, наистина бих желал да чуя мнението ти за случая.
	— Целият съм слух.
	Адам не беше наясно със себе си до каква степен възнамеряваше да запознае Рински с нещата, но старият полицай се оказа и добър слушател. Навремето си сигурно е бил кандидат за „Оскар“ за изпълнението на ролята на „доброто ченге“, понеже Адам усети как не може да спре да приказва. В крайна сметка изложи пред Рински всичко от игла до конец — от появата на непознатия в залата на Американския легион до настоящия момент.
	А когато свърши, двамата изпаднаха в мълчание. Юнис си допиваше чая.
	— Смяташ ли, че е редно да съобщя в полицията? — попита по някое време Адам.
	— Ти нали си бивш прокурор? — намръщи се Рински.
	— Да.
	— Значи, твоята преценка би трябвало да е по-точна от моята.
	Адам кимна.
	— Ти си съпругът — подчерта Рински, сякаш това обясняваше всичко. — Току-що си разбрал, че жена ти те е измамила по един крайно неприятен начин. А след това е избягала. Как виждате нещата, господин прокурор?
	— Явно причината е била у мен.
	— Това е номер едно. А номер две допуска, че жена ти… как й беше там името?
	— Корийн.
	— А, да. Корийн. Та според номер две, възможно е Корийн да е откраднала парите на лигата по лакрос, за да може да избяга от теб. Освен всичко друго, ще ти се наложи да запознаеш местния полицай и с фалшивата й бременност. Той женен човек ли е?
	— Да.
	— А това ще рече, че ще се разчуе из целия град, преди да си си казал името. Не че е от толкова голямо значение, предвид останалите аспекти на случая. Но нека бъдем реалисти: полицаите ще стигнат до заключението, че или ти си убиецът на жена си, или че тя е крадла.
	Рински потвърждаваше абсолютно всички изводи, които бяха минали през ума на Адам.
	— Кажи тогава, какво да правя?
	Рински пак сложи очилата на носа си.
	— Дай да видя онзи есемес, дето жена ти ти е изпратила, преди да забегне.
	Адам го намери, подаде телефона на Рински и за кой ли път прочете текста над рамото на стареца:
	По-добре известно време да не се виждаме. Грижи се за децата. Не ме търси. Всичко ще е наред.
	И след това:
	Изтрай няколко дни. Моля те.
	Рински го изчете, сви рамене и сне очилата.
	— Какво да правиш, питаш. Ясно ти е, че жена ти желае да не се виждате в продължение на известно време. Затова те моли да не я търсиш. Сега ясно ли ти е, че точно това трябва да правиш?
	— Не мога да седя със скръстени ръце и нищо да не предприема.
	— Така е. Не можеш. Но зададат ли ти този въпрос полицаите — имаш готов отговор.
	— А защо смяташ, че те точно това ще ме попитат?
	— Просто така си мисля. Междувременно ти правиш всичко, което е по силите ти. Сдобил си се с номера на онзи автомобил и си ми го донесъл. И в двата случая си постъпил правилно. Най-вероятно твоята Корийн много скоро ще се прибере. Но в едно си прав — първо трябва да се помъчим да я открием. Затова възнамерявам да се поровя в личността на тази Ингрид Присби. Току-виж, сме попаднали на някоя следа.
	— Много ще съм ти задължен, ако го направиш.
	— Адам?
	— Слушам те.
	— Почти сигурно е, че именно твоята Корийн е откраднала ония пари. С това поне трябва да си наясно.
	— Нямало е да го направи, ако не е имала сериозна причина.
	— От рода на това, че е искала да избяга, да речем. Или да плати на изнудвача.
	— Или нещо друго, за което не се сещаме още.
	— Във всеки случай — рече Рински — не ти трябва да даваш на полицаите улики, които я инкриминират.
	— Знам.
	— Спомена, че била в Питсбърг.
	— Така поне излизаше според телефония локатор.
	— Познаваш ли някой от там?
	— Не.
	Адам хвърли поглед към Юнис. Тя му се усмихна и вдигна чашката чай. Напълно нормална семейна сценка в очите на някой страничен наблюдател, но той като знаеше състоянието й…
	Изведнъж го халоса спомен.
	— Казвай.
	— Сутринта, преди да изчезне, като слязох долу, заварих момчетата да закусват, но Корийн беше в задния двор и провеждаше някакъв телефонен разговор. Щом ме видя, веднага прекъсна.
	— Някаква идея с кого може да е говорила?
	— Не. Но мога да проверя чрез интернет.
	Старецът Рински стана и покани с жест Адам да седне на мястото му. Адам се настани на стола и влезе в сайта на телекомуникационната компания „Верайзън“. Набра номера и паролата й. Помнеше ги — не защото имаше страхотна памет за такива подробности, а понеже двамата с Корийн винаги използваха горе-долу една и съща парола. А в случая тя беше BARISTA — винаги изцяло с главни букви. Защо ли? Защото им потрябва да измислят парола за този сайт, а точно в този момент бяха в кафене, огледаха се да им хрумне някоя случайна дума и — воала`! — погледите им се спряха върху човека зад бара. Думичката беше идеална, понеже нямаше абсолютно никаква връзка с тях двамата. Ако се искаше парола с повече от седем знака, веднага я удвояваха на BARISTABARISTA. А ако се изискваше да съдържа не само букви, но и цифри, я преправяха на BARISTA77.
	Нищо повече.
	Адам улучи правилната парола още с втория си опит: BARISTA77.
	Разходи се по съответните линкове, докато накрая стигна до изходящите й разговори. Надяваше се да му излезе късметът и да установи, че само преди часове или поне късно предната вечер е звъняла някому. Кръгла нула. Напротив, оказваше се, че последният номер, който е набрала, е именно онзи, който сега търсеше — в 7:53 сутринта, преди да избяга.
	Разговорът бе траял само три минути.
	Беше я заварил в задния двор. Говореше тихо, а като го видя, веднага изключи. Въпреки настояванията му, Корийн тогава отказа да му признае с кого беше разговаряла. Сега обаче…
	Погледът му се отмести към дясната част на екрана, където беше номерът на отсрещната страна. Видя го и замръзна от изненада.
	— Познат ли ти е този номер? — попита старецът Рински.
	— Да.


>	Трийсет и първа глава

	Кунц изхвърли и двата пистолета в река Хъдсън. Голяма работа. Пистолети колкото щеш.
	Взе метрото по посока на 168-а улица. Слезе на Бродуей и прекоси пеш трите преки до входа на болницата, известна навремето като „Кълъмбия Пресбитериан“, впоследствие преименувана на „Детска болница Морган Стенли“.
	Много удачно! Като си помисли човек за детско здравеопазване, моментално се сеща за мултинационалния финансов гигант „Морган Стенли“
	Парите обаче говорят. А основната им функция е разплащателната.
	Кунц дори не си направи труда да покаже документ за самоличност. Охраната на входа го познаваше от прекалено многобройните му посещения. Освен дето им беше известен и като бивш служител на нюйоркското полицейско управление. Повечето, ако не и всички, знаеха дори и защо се беше принудил да го напусне. Вестниците бяха разтръбили случая. А малоумните либерали в медиите буквално го бяха разпънали на кръста — призоваваха не само да бъде лишен от работа и поминък, но и да го съдят за убийство. Добре, че колегите от уличните наряди го подкрепиха и доказаха, че Кунц е бил превърнат в изкупителна жертва.
	Което си беше самата истина.
	Случаят беше подробно описан в пресата. Много едър чернокож мъж се съпротивлявал при задържането му. Изловили го, че крадял от бакалница на 93-та улица, кореецът собственик се опитал да го озапти, чернокожият го блъснал на пода, че го и изритал. Кунц и партньорът му Скутър бяха прикарали оня в ъгъла. На него обаче не му пукаше. Само изръмжа насреща им: „Никъде няма да вървя с вас. Така или иначе, бях дошъл само за пакет цигари“. И беше тръгнал да си ходи. Представяте ли си? В присъствието на двама полицаи той, който току-що бил извършил престъпление, си вдига шапката и си заминава! Скутър се беше опитал да му препречи пътя, но онзи го блъсна настрани и продължи да крачи.
	Поради което се наложи Кунц да го повали на място.
	Откъде можеше да знае, че оня бабанко страдал от някакво заболяване? Е, та? Какво трябваше да направи? Да го пусне да си върви ли? Как постъпва един полицай, когато престъпникът не ще да го послуша? Поваля го нежно, като с перце ли? Или прави някоя глупост, която може да им коства живота с партньора му?
	Кой тъп задник е съчинил тия правила?
	Накратко казано, оня беше хвърлил топа, а малоумните медийни либерали стигнаха до оргазъм. Първа ги емна оная лесбокучка от кабеларката. Обяви Кунц за убиец расист. Ал Шарптън поведе протестните демонстрации. И изобщо всичко се отпочна по реда си. Без нула внимание към факта, че Кунц имаше идеално служебно минало, беше получил куп отличия за храброст и работеше доброволно с чернокожи деца в Харлем. Без да се замислят, че и той, като всички, си имаше и свои, лични проблеми, включително и страдащ от рак на костите десетгодишен син. Изобщо не ги беше еня.
	Набедили го бяха, че е убиец расист — мръсник, неотличаващ се по нищо от гадовете, с които се беше борил.
	Взе асансьора до седмия етаж. Кимна на дежурната сестра и забърза към 715-а стая. Барбара седеше на постоянния си стол. Обърна се и го посрещна с изтощена усмивка. Под очите й се бяха образували черни кръгове. А косата й изглеждаше така, сякаш се беше била с някого в автобуса на път за насам. Усмивката й обаче му стигаше. Заради нея не виждаше нищо друго.
	Синът му спеше.
	— Здравей — прошепна.
	— Здрасти — отвърна му шепнешком Барб.
	— Как е Боби?
	Барб сви рамене. Кунц се приближи към леглото на сина си и се загледа в детето. Сърцето му се късаше. Но и се изпълваше с решимост.
	— Върви у дома да си починеш — каза на жена си. — Отпусни се поне за малко.
	— По някое време и това ще стане — отвърна му Барб. — Седни да си поговорим.
	Често наричат медиите паразит, но рядко толкова оправдано, колкото в случая с Джон Кунц. Навремето му се бяха нахвърлили и оглозгали до кокал. Остана без работа. Без пенсия и осигуровки. Но най-страшното беше, че остана без средства, с които да може да осигури на сина си най-качествените медицински грижи на този свят. Точно това го беше сразило окончателно. Какъвто и да е един баща — ченге, пожарникар, индиански вожд, — първата му задача е да осигурява средства на семейството си. Нещо, което не се постига с безсмислено седене покрай леглото на измъчваното от болки дете, без да прави всичко по силите си да облекчи някак си страданията му.
	И тъкмо когато Джон Кунц стигна до надира, до долната мъртва точка на падението си, намери своето спасение.
	Нима това не се случва винаги?
	Познат на негов приятел свърза Кунц със студент в университет от „Бръшляновата лига“ на име Лари Пауърс — създател на ново приложение за мобилни телефони, което улеснява изнамирането на техници християни за ремонти по домовете. Или нещо от този род. Принципната насока беше „милосърдие и битови услуги“. Ако трябваше да си каже честно, Кунц в нито един момент не се беше вълнувал от деловия аспект на предприятието. От него се искаше да отговаря както за личната, така и за фирмената сигурност — да охранява най-важните служители и фирмените тайни. И той се беше посветил изцяло на тази си функция.
	При това я изпълняваше изключително успешно.
	Още в началото му обясниха, че фирмата съществувала съвсем отскоро, поради което и първоначалната му заплата щяла да е никаква. Но той и на това беше доволен — все пак беше работа, позволяваща му да държи глава над водата. По-важното беше, че към заплатата му даваха и процентно участие, дял във фирмата. Имаше известен риск, но пък всички големи състояния нали точно чрез риск са били натрупани. Стига нещата да потръгнеха, крайният резултат щеше да е изключително благоприятен.
	А те в действителност потръгнаха.
	Успехът на създаденото от тях приложение надмина всичките им очаквания. В момента, три години по-късно, Банк ъф Америка ръководеше първоначалното им публично предлагане, така че, ако нещата се развиваха нормално (не дори супер, просто окей), само след два месеца, щом акциите на компанията им почнеха да се търгуват на борсата, делът на Джон Кунц щеше да се равнява приблизително на седемнайсет милиона долара.
	Повтори си числото наум, за да свиква с него: седемнайсет милиона долара.
	Никакво завръщане, никакво спасение не можеше да се сравнява с тази сума. Само тя щеше да осигури на неговия син достъп до най-добрите лекари на света. И до най-качественото домашно обслужване и всичко останало. Другите му две деца — Кари и Хари — ще получат свястно, качествено образование, а един ден може и да им помогне да направят и първите си стъпки в бизнеса. Ще наеме домашна прислуга на Барб, дори на почивка може да я заведе. На Бахамските острови, да речем. Откога се е вторачила в ония реклами на хотел „Атлантис“, а откакто ходиха преди шест години на оня тридневен круиз с фирмата „Карнивал“, кракът им никъде не е стъпвал.
	Седемнайсет милиона долара. Е, сега вече няма как да не се сбъднат всичките им мечти.
	Само че някой пак се мъчеше да му отнеме бъдещето.
	Неговото и на семейството му.


>	Трийсет и втора глава

	Адам подмина „Мет Лайф“ — стадиона на двата големи нюйоркски отбора по американски футбол — „Джайънтс“ и „Джетс“. След около четиристотин метра паркира пред сграда с офиси. И тя, като всичко останало около нея, беше издигната върху някогашно блато. Точно тукашната миризма на въздуха беше създала до голяма степен лошото име на Ню Джързи. А се дължеше всъщност отчасти (естествено) на блатото, отчасти на химикалите, с чиято помощ го бяха пресушили, и до известна степен на изпражненията от общежитията, които така и не се бяха оттекли.
	С две думи: вонеше яко.
	Архитектът на строената през 1970-те години сграда като да беше черпил вдъхновение от къщата на „Семейство Брейди“ — преобладаващи кафяви тонове и въведено впоследствие гумирано подово покритие. Канцеларията, на чиято врата Адам почука, се намираше на партера и гледаше към товарната рампа.
	Отвори му Трип Еванс.
	— Адам?
	— За какво ти звъня жена ми?
	Необичайна беше гледката на Трип извън нормалната му среда. В града беше известен човек, обичан и значим в малките светове, които обитаваше. На работното си място обаче имаше съвсем обикновен вид. Адам беше много бегло запознат с миналото на Трип. През детството на Корийн в Сидърфийлд бащата на Трип притежавал магазина за спортни стоки „Еванс“ в центъра на града, там, където сега се помещаваше аптеката „Райт Ейд“. В продължение на трийсет години бил единственият източник за спортни артикули, където се предлагали, освен това и якета с цветовете на отборите и тренировъчни екипи за различните спортове, които се практикували в местната гимназия. По някое време клонове на „Еванс“ се появили и в два от съседните градове. След като приключил със следването си, Трип се върнал в Сидърфийлд и поел ръководството на търговския отдел. Организирал неделни разпродажби и разни други събития, чрез които рекламирал марката „Еванс“. Канел срещу заплащане местни професионални спортисти да посрещат клиентите и да им раздават автографи. И бизнесът процъфтявал.
	Но като повечето семейни фирми, и „Еванс“ впоследствие западнала.
	Първо започнала да я изтиква специализираната верига за спортни стоки „Хърманс Уърлд“. А след нея край магистралата изникнали магазини на конкурентните вериги „Модел“, „Дик“ и други. Семейният бизнес залинял и бавно умрял. Трип обаче успял да се приземи на нозете си. Миналите му успехи му помогнали да започне работа в голяма рекламна фирма, чието управление било на Медисън Авеню, но останалите членове на семейството направо се измъчвали. Преди няколко години Трип се беше изнесъл в предградията, с цел да отвори собствен бутик „посред блатата на Ню Джързи“, както пее Брус Спрингстийн.
	— Имаш ли време да седнем и да поговорим? — попита Трип.
	— Разбира се.
	— В съседство има кафене. Дай да се разходим дотам.
	Адам насмалко да се запъне с думите, че не му е до разходки, но Трип вече вървеше нататък.
	Кремавобялата риза на Трип Еванс беше с къс ръкав и достатъчно тънка, че да прозира отдолу тишъртката му с шпиц яка. Панталонът от костюм беше кафяв, като на прогимназиален директор. Обувките му сякаш бяха с един-два номера по-големи, отколкото трябваше, но не бяха ортопедични, а по-скоро от някаква удобна и не скъпо струваща марка, целящи да създават впечатление за псевдоофициалност. В градски условия Адам беше свикнал да вижда Трип най-вече в далеч по-удобния му треньорски екип: блуза поло с емблемата „СИДЪРФИЙЛД ЛАКРОС“, панталон с ръбове в цвят каки, бейзболна шапка с твърда козирка и свирка на шията. Разликата беше поразителна.
	Кафенето беше абсолютно старомодно, в комплект със сервитьорката с пъхнат в кока молив. Поръчаха си по едно кафе. Обикновено кафе. На такива места макиато и лате не се предлагат.
	Трип положи длани върху лепкавата повърхност на масата.
	— Кажи сега какво точно те мъчи.
	— Жена ми ти е звъняла.
	— Откъде знаеш?
	— Проверих телефонната сметка онлайн.
	— Ти си проверил… — Веждите на Трип подскочиха доста нависоко при тази вест. — Сериозно ли говориш?
	— По какъв повод ти се обади?
	— Ти как мислиш? — зададе контравъпрос Трип.
	— Във връзка с ония откраднати пари ли?
	— Разбира се, че беше „във връзка с ония откраднати пари“. Ти друго ли очакваш?
	И Трип зачака да чуе отговора му. Адам обаче мълчеше.
	— И какво ти каза?
	Сервитьорката така тръшна кафетата им, че част от съдържанието се изплиска в чинийките.
	— Помоли ме да я изчакам още малко. Подчертах й, че вече съм проявил достатъчно търпение.
	— В смисъл?
	— Останалите членове на съвета започваха да нервничат. Едни настояваха да й се противопоставим по-агресивно. Имаше дори желаещи да сме се обърнели към полицията по по-официален начин.
	— Откога е всъщност цялата тази работа? — попита Адам.
	— Кое? Разследването ли?
	— Да.
	Трип сипа захар в кафето си.
	— Горе-долу от месец.
	— Цял месец?
	— Да.
	— И ти защо не си ми казал нищо?
	— Опитах се. Онази вечер, когато в залата на Американския легион определяхме отборите. Ама като те чух как яростно се нахвърли на Боб, реших, че вече знаеш.
	— Изобщо нямах представа.
	— Това вече ми е ясно.
	— Можеше поне по някакъв начин да ми намекнеш, Трип.
	— Можех — съгласи се Трип. — Но не го направих по една-единствена причина.
	— Коя?
	— Корийн ме помоли да не ти казвам.
	Адам седеше като истукан. Едва по някое време рече:
	— Не съм убеден, че те разбрах правилно.
	— Ще се опитам да ти обясня в такъв случай. Корийн знаеше, че я подозираме в присвояване, затова изрично помоли да не ти съобщаваме — каза Трип. — Много добре си ме разбрал.
	Адам само се облегна на стола.
	— И какво точно ти каза Корийн през оная сутрин, когато ти се обади?
	— Помоли ме да я изчакам още малко.
	— И ти съгласи ли се?
	— Отказах. Уведомих я, че търпението ни се е изчерпало. Че не мога повече да озаптявам съвета.
	— Като казваш „съвета“, кого точно имаш предвид?
	— Всичките. Но най-вече Боб, Кал и Лен.
	— А Корийн как реагира?
	— Поиска — не, ако трябва да съм точен, тя взе да ме умолява — да изчакам още една седмица. Имало начин да ни докаже, че била абсолютно невинна, но й трябвало още време.
	— Ти повярва ли й?
	— Истината ли държиш да чуеш?
	— За предпочитане.
	— Вече бях престанал да й вярвам.
	— И каква е твоята теория?
	— Според мен тя търсеше начин да възстанови сумата. Много добре знаеше, че не възнамеряваме да предизвикаме официално разследване. Интересуваха ни единствено парите. Затова стигнах до извода, че е тръгнала да събира пари от познати и роднини или нещо от тоя сорт.
	— Защо в такъв случай не се е обърнала към мен?
	Трип мълчеше. Само отпиваше от кафето си.
	— Трип?
	— Не мога да ти отговоря на въпроса.
	— Не съзирам никаква логика.
	Трип продължаваше да обръща внимание единствено на кафето си.
	— Откога всъщност се познавате двамата с жена ми, Трип?
	— Много добре знаеш. И двамата израснахме в Сидърфийлд. Тя беше две години по-малка от мен. Беше в един випуск с моята Беки.
	— В такъв случай би трябвало да знаеш, че тя в никакъв случай не би го извършила.
	Трип не отлепваше поглед от кафето.
	— Дълго време все това си мислих.
	— И кое те накара да промениш мнението си?
	— О, дай да не си чешем езиците, Адам. Ти беше допреди време прокурор. Според мен Корийн първоначално изобщо не е възнамерявала да краде. Но знаеш много добре какво става после. Нали не се заблуждаваш, че сладката бабка, завлякла десятъка на черквата или — хайде, нищо няма да ни стане, ако го кажа, — или че касиерката на спортния съвет, задигнала пари от касата, са имали от самото начало намерение да крадат? Напротив, всичко се почва с най-благородни намерения. Докато постепенно затънеш.
	— При Корийн това е изключено.
	— При всички е изключено. Поне така разсъждаваме масово. И после неизменно се шокираме, нали?
	Адам усети как Трип се отплесва към някаква философщина. Прищя му се за миг да го спре, но после реши, че може би ще е по-добре да го остави да си приказва. Защото колкото повече приказваше Трип, толкова по-вероятно беше Адам да научи нещо ново.
	— Представи си, например че си се застоял до късно вечерта да изготвяш графика за тренировките по лакрос. Главата ти е пламнала, седнал си в кафене като тукашното, поръчваш си кафе като това, което с теб пием в момента, но изведнъж осъзнаваш, че си си забравил портфейла в колата. При което си казваш „О, майната му, ще го мина за сметка на организацията. И без това за нея се блъскам“. От законова гледна точка съвсем нормално решение, нали така?
	Адам не му отвърна.
	— Само няколко седмици по-късно, на мач в Томс Ривър, да кажем, един от реферите не се явява, ти губиш три ча`са от собственото си време да го заместваш, така че организацията би могла поне да ти възстанови разходите за бензина ти за връщане. Като междувременно евентуално спираш някъде да похапнеш, понеже си далеч от дома, а мачът е свършил късно. После заседанието на съвета свършва по никое време, всички сме изпуснали вечерята, така че е редно да платиш поне пиците на треньорите. По някое време ти се налага да наемеш местни младежи да съдийстват на мачовете на дечурлигата и ти успяваш да уредиш собствените си тийнейджъри. Че кой друг би свирил по-точно? А и не е ли сега моментът собственото ти семейство да извлече все някаква полза от цялата ти доброволческа дейност?
	Адам само слушаше.
	— И така започваш да се хлъзгаш по наклонената плоскост. Докато в един прекрасен ден установяваш, че не си платил поредната вноска за колата, но се сещаш, че организацията, в която работиш, има голям излишък от средства. Пак благодарение на личните ти усилия. Което пък е извинение да вземеш малко на заем. Няма страшно — ще ги върнеш. Вредиш ли по този начин някому? Никому. Или поне така си внушаваш.
	Трип млъкна и впери поглед в Адам.
	— Всичко това на сериозно ли го говориш? — зачуди се Адам.
	— Толкова, колкото е сериозен и един инфаркт, приятелю мой. — Трип направи показно заглеждане в часовника си, после остави няколко банкноти върху масата и стана. — Но пък знае ли някой? Току-виж, се окаже, че сме сбъркали в преценката си за Корийн.
	— Гарантирам ви го.
	— Това само би ме зарадвало безкрайно.
	— Тя те е помолила за кратка отсрочка — каза Адам. — Би ли й я дал, ако обичаш?
	Трип въздъхна тихо и подръпна колана на панталоните си.
	— Ще се опитам.


>	Трийсет и трета глава

	Най-после и Одри Файн да каже нещо смислено. И да насочи Джоана по първата й истинска следа.
	В едно обаче се беше оказала права шефката на местната полиция Джоана Грифин по отношение на ония от окръжното управление. Бяха си сложили съпружеските наочници и моментално заподозряха Марти Дан за убийството на жена му Хайди. Не се разубедиха дори пред желязното алиби на горкия Марти за времето, в което е бил отнет животът на жертвата. Досега поне. От самото начало възприеха, че става дума за „професионално поръчково убийство“, и сега се ровеха в разпечатките на телефонните разговори и имейлите на горкия Марти. Разпитваха из офисите на „Ти Ти Ай Флор Кеър“ за поведението му напоследък, за познанствата му, къде ходел да пие и да обядва и така нататък, с надеждата да напипат някоя връзка на Марти с евентуалния поръчков убиец.
	Именно обядът се оказваше ключовият момент.
	Но не къде обядвал Марти. И тук ония от окръжното пак се бяха оплели.
	Ами къде обядвала Хайди.
	Джоана знаеше, че веднъж седмично Хайди се срещаше с момичетата за обяд. Дори самата тя беше присъствала на два-три от тях. В началото реши, че са израз на парвенющина и излишно губене на време. Това беше донякъде така. Но пък, от друга страна, ставаше въпрос за жени, които искаха да контактуват непосредствено с други жени. И тъкмо тези жени си поставяха за цел да се застояват колкото се може по-дълго на обедната маса, за да се наприказват с приятелките си и да внесат поне мъничко разнообразие в обичайния си бит, ограничаващ се със семейството или работата.
	Нима има нещо лошо в това?
	През въпросната седмица обядът им се беше състоял в „Ред Лобстър“, с участието на Одри Файн, Кет Бранъм, Стефани Кайлс и Хайди. Нито една от тях не беше забелязала нещо необичайно. И трите бяха единодушни, че Хайди, на която оставали по-малко от двайсет и четири часа, преди да я убият в дома й, била, както винаги, изключително словоохотлива. Самите разговори на Джоана с тези жени обаче бяха крайно особени. И трите бяха буквално съсипани от загубата на най-близката си приятелка Хайди — единствената, с която можели всичко да споделят и която била най-силната натура сред тях.
	Джоана беше на същото мнение. Да, Хайди в действителност беше вълшебница — от онези хора, които внушават самоувереност на околните.
	И как става така, че дух като нейния бива отнет само с един куршум, питаше се Джоана.
	Тъкмо затова разговаря тя с цялата обедна компания и изслуша най-търпеливо празните им приказки. И тъкмо се канеше да приключи и да продължи търсенето на следа в някоя друга посока, която дори не би хрумнала на ония от окръжното, Одри изведнъж се присети за нещо:
	— На паркинга Хайди се заприказва с млад мъж и жена.
	Джоана беше почнала да се унася в мислите и спомените си. След куп неуспешни опити, преди двайсет години успя най-сетне да забременее инвитро. Двете с Хайди бяха заедно в АГ кабинета, когато й съобщиха новината. А след като пометна, Хайди беше първата, на която Джоана се оплака. И пристигна моментално пред тях. Джоана се намъкна на дясната седалка и й сподели за случилото се. След което останаха за дълго в колата и се нареваха. И досега Джоана помнеше как Хайди положи главата си върху волана, как косите й се разпиляха на ветрило и как плака от съчувствие към Джоана. Понеже и на двете им беше станало съвсем ясно: на повече чудеса нямаше да могат да разчитат. Джоана беше изгубила и последния си шанс с преждевременно прекратилата се бременност. С Рики така си и останаха бездетни.
	— Я повтори — каза Джоана. — Какъв млад мъж и жена?
	— Сбогувахме се и се разотидохме по колите си. Тръгнах да изляза на „Ориндж Плейс“, но един камион така профуча току пред мен, че насмалко да ми отнесе радиатора. Погледнах в огледалото дали идва някой зад мен и видях, че Хайди разговаря с тази млада двойка.
	— Ще можеш ли да ги опишеш?
	— Много смътно си ги спомням. Жената беше руса. Мъжът носеше бейзболна шапка. Предположих, че я питат как да стигнат донякъде.
	Нищо друго не си спомняше Одри. А и нямаше причина да е запомнила. Добре, че по цял свят — особено по паркингите на големите магазини и ресторанти — е пълно с охранителни камери. Нямаше смисъл да губи времето си да иска разрешително от съдия. Джоана реши да направи самосиндикално посещение на „Ред Лобстър“. Шефът на охраната й прехвърли видеозаписа на VHS лента, което й се стори малко старомодно, но настоя тя по някое време да му я върне.
	— Такива са ни правилата — каза й. — Задължително трябва да ни бъде върната.
	— Няма проблем.
	В полицейския участък в Бийчууд имаше видео плейър. Джоана нахълта в офиса си и от вратата напъха касетата в процепа. Екранът оживя. Онзи шеф-охранител наистина си разбираше от работата. Не минаха и две секунди от началото на записа, и от десния ъгъл се появи Хайди, при което Джоана ахна. Трагедията се стовари отгоре й с нова сила при вида на залитащата върху високите си токчета нейна приятелка.
	Няма я вече Хайди. Отиде си завинаги.
	Записът беше без звук. Хайди вървеше. Изведнъж спря и вдигна очи. Пред нея стояха мъж с бейзболна шапка и руса жена. И двамата млади на вид. Джоана се зарече при повторното, третото и четвърто гледане на записа да се опита да опознае по-добре физиономиите им, макар от тази височина и този ъгъл да не се виждаше кой знае колко. Ако се наложеше, щеше да изпрати касетата на ония в окръжното, да видят какво могат да извлекат от записа техните компютърни спецове.
	Но това — по-нататък.
	Засега, при първото гледане на немия запис, и на нея й се стори, че онези двамата я питат за някакъв маршрут. Случайният наблюдател би възприел това за напълно нормално. Но колкото повече време минаваше, толкова по-мразовит ставаше кабинетът на Джоана. Поначало прекалено дълго се проточваше този разговор, ако наистина ставаше дума само за улици и адреси. Но основното беше, че Джоана познаваше много добре приятелката си, включително маниерите й и езика на тялото й по време на разговор. И още отсега, докато гледаше видеото, въпреки липсата на звук, на Джоана й правеше впечатление колко неестествено е държането на Хайди.
	Разговорът продължаваше, а Джоана вече не смееше да помръдне. В един миг дори й се стори, че краката на приятелката й се подгънаха. Само минута по-късно младата двойка се качи на колата си и замина. А Хайди се застоя замаяна и объркана още почти цяла минута на паркинга, преди да влезе в своята. От ъгъла, от който я бяха снимали, Джоана не можеше да я види. Но времето минаваше. Десет секунди. Двайсет. Трийсет. Изведнъж нещо се раздвижи зад предното стъкло. Джоана присви очи и приседна на ръба на стола. Трудно, почти невъзможно й беше да види какво точно става в колата, но изведнъж разпозна гледката.
	Разпилените на ветрило коси на Хайди.
	О, не, Господи…
	Хайди беше отпуснала глава върху волана по точно онзи начин, по който го беше направила двайсет години по-рано — когато Джоана й сподели, че е пометнала.
	И никой не можеше да убеди Джоана, че в момента Хайди не плаче.
	— Какво, по дяволите, ти казаха тия? — попита Джоана на глас.
	Върна лентата назад, там, където младата двойка излизаше от паркинга. Намали оборотите, увеличи изображението и в един момент натисна бутона за пауза. После вдигна телефона и набра номер:
	— Норбърт, искам моментално да ми провериш номера на една кола.


>	Трийсет и четвърта глава

	Томас чакаше баща си в кухнята.
	— Някаква вест от мама?
	Адам се беше надявал да не завари синовете си у дома толкова рано. През целия път се беше чудил какво да предприеме и в главата му се беше зародила идея. Трябваше обаче да се качи веднага горе, да седне на компютъра и да направи няколко справки.
	— Много скоро ще се върне — каза Адам.
	И за да смени веднага темата, попита:
	— Къде е брат ти?
	— На урок по барабани. Обикновено отива дотам пеша след училище, а мама го прибира.
	— В колко?
	— След четирийсет и пет минути.
	— Нали на онова място на Гофъл Роуд? — уточни Адам.
	— Да.
	— Добре. Само че аз имам малко работа. Предлагам да вечеряме в „Кафе Амичи“, след като взема брат ти. Какво ще кажеш?
	— Отивам до фитнеса да вдигам щанги с Джъстин.
	— Сега ли?
	— Ъхъ.
	— Да, ама и да ядеш трябва.
	— Ще направя нещо, като се върна. Татко?
	— Кажи.
	Стояха един срещу друг в кухнята: баща и син, синът и той вече почти мъж, само два сантиметра по-нисък от баща си, но както е почнал да набляга на щангите и тренировките, сигурно скоро ще ме настигне, помисли си Адам. Някъде преди шест месеца двамата с Томас си направиха мачле по баскетбол и Адам за пръв път се поозори, докато го победи — с 11 на 8. Нямаше да се учуди обаче, ако следващия път синът му го биеше със същия резултат и не беше никак убеден с какви точно чувства ще посрещне загубата.
	— Много ми е притеснено — призна Томас.
	— Не се притеснявай.
	Каза го по-скоро от позицията на родител, а не за да сподели някаква истина.
	— Тя, мама, защо така избяга?
	— Обясних ти. Ти си голямо момче и вече трябва да ги разбираш тия работи. Двамата с майка ти много се обичаме. Но и в най-добрите семейства родителите имат нужда понякога да се поусамотят за известно време.
	— Да се отделят един от друг, разбирам — кимна леко Томас. — Но защо и от нас с Райън?
	— И това може да се случи. Понякога на човек му идва да се откъсне от всичко.
	— Татко?
	— Кажи.
	— Не е така — каза Томас. — Не се правя на многознайко и схващам какво ми говориш. Вие сте големи и всеки от вас има свой си живот, който не се ограничава само с нас, децата. Така че донякъде ми е ясно защо на мама може да й се прииска да се махне и да се успокои или нещо такова. Но тя нали ни е и майка? Не знам дали ме разбираш. Тя щеше предварително да ни каже. Или, ако го е решила в последната секунда, щеше да ни се обади след това. Най-малкото, щеше да отговори на есемесите ни. Да ни каже да не се притесняваме. Мама може да е всякаква, но — с извинение — на първо място е нашата майка.
	Адам не намираше подходящ отговор, затова се ограничи с най-баналния:
	— Всичко ще се оправи.
	— Какво искаш да кажеш?
	— Тя ме помоли да се грижа за вас и да я оставя на спокойствие няколко дни. И пожела да не я търся.
	— Защо?
	— Нямам представа.
	— Много ме е страх, да ти кажа честно. — И в гласа на почти-мъжа Томас отново се появиха детските нотки. Адам, в качеството си на баща, беше длъжен да го успокои. В едно отношение поне Томас беше абсолютно прав: Корийн е преди всичко майка, а той, Адам, е бащата. И трябва да закриля синовете си.
	— Всичко ще се оправи — повтори и усети с какъв празен глас го изрече.
	Томас обаче завъртя глава. Зрелостта му се съживи, след като толкова бързо го беше напуснала.
	— Не, татко. Няма да се оправи. — Загърби го, избърса сълзите от лицето си и се отправи към вратата. — Отивам у Джъстин.
	Адам понечи да го извика да се върне, но какъв смисъл имаше? Не можеше да му предложи утеха, а пък покрай приятеля си Томас щеше евентуално да се поразсее. Единственото решение — единствената истинска утеха, която можеше да им осигури — щеше да е да намери Корийн. А за тази цел му трябваше да проучи още по-подробно фактите, да узнае какво в действителност става, да намери убедителни отговори, които да предложи на синовете си. Остави Томас да върви и сам тръгна нагоре по стълбите. Разполагаше с известно време, преди да тръгне да прибира Райън.
	За малко пак му мина мисълта дали да не потърси помощ от полицията. Вече не го беше кой знае колко страх, че ще го заподозрат — да си подозират колкото си искат, — но от личен опит знаеше, че полицията — разбираемо — предпочита да разчита на факти. А факт номер едно гласеше: между Корийн и Адам е имало скандал. Факт номер две: Корийн беше изпратила още в самото начало есемес на Адам да я остави на мира за няколко дни и да не я търси.
	Дали пък на полицията няма да й потрябва и факт номер три?
	Седна пред компютъра. Докато беше у стареца Рински, беше прегледал набързо извлечението за разговорите по мобилния телефон на Корийн. Сега искаше да го проучи по-подробно с надеждата да установи някаква закономерност — с кого е говорила и какви есемеси е получавала и пращала. Дали пък онзи непознат и тази Ингрид Присби не са й звънели или писали? Вероятността да открие нещо му се струваше минимална — нали непознатият му се беше появил без всякакво предупреждение, — но не му се щеше да отпише тази надежда, без да я провери.
	Много малко му беше нужно, за да се убеди, че напразно си хаби усилията. В последните контакти на жена му не личеше нищо извънредно. Повечето номера му бяха познати — неговия, на момчетата, на нейни приятелки, на колеги, на членове на съвета по лакрос. С това, общо взето, списъкът се изчерпваше. Вярно, тук-там имаше и непознати номера, но ставаше дума за запазване на маса в ресторант, проверка дали са готови дрехите от химическото чистене, все неща от този род.
	И нищо, което да го насочи по някаква следа.
	Адам се замисли. Да, Корийн наистина представлява отворена книга. Така поне излиза от последните й есемеси и разговори.
	Ключова дума: последните.
	Сети се как се изненада от плащането на „Novelty Funsy“, появило се преди две години в сметката на кредитната им карта „Виза“.
	„Изненада“ беше дори много слабо казано в светлината на стореното тогава от Корийн.
	Нещо я е предизвикало навремето да направи тази покупка. Кое, пита се. На коя жена ще й хрумне ей така, изведнъж, да се преструва на бременна? Нещо е станало. Звъняла е някому. Или някой на нея й е звънял. Или й е пратил есемес.
	Нещо е станало.
	Нужни му бяха няколко минути, за да стигне до архивите отпреди две години, но накрая успя. До този момент му беше известно, че първата поръчка от „Fake-A-Pregnancy“ е била направена от Корийн през февруари. И това му беше отправната точка. Оттам тръгна, но не към настоящето, а към миналото, към горната част на екрана.
	В началото пред очите му се нижеха обичайните заподозрени — разговори и есемеси с него, с момчетата, с приятелки и колеги…
	Но в един момент Адам видя познат номер и му призля.


>	Трийсет и пета глава

	Сали Периман седеше в края на бара, отпиваше от бирата си и четеше вестник „Ню Йорк Поуст“. Облечена беше в бяла блуза и тясна сива пола. Косата й беше вързана на конска опашка. Палтото й беше върху съседното столче, което пазеше за Адам. Като усети приближаването му, тя вдигна палтото, без да отлепя очи от вестника. Адам се намести на седалката.
	— Отдавна не съм те виждала — каза тя.
	Но все още не откъсваше поглед от вестника.
	— Така е — съгласи се Адам. — Какво ново в работата?
	— Главата ми е бръмнала от клиенти.
	Тя чак сега го погледна в очите. Нещо трепна неочаквано отвътре му и остана да го гложди.
	— Но съм сигурна, че не затова поиска да се видим.
	— Вярно.
	Настъпи един от онези мигове, в които всичкият околен шум утихва, останалият свят се превръща във фон, а в центъра остават той и тя и нищо друго.
	— Адам?
	— Слушам те.
	— Няма да понеса сериозна сцена на това място. Кажи ми направо за какво си дошъл.
	— Жена ми звъняла ли ти е някога по телефона?
	Неин ред беше да примига от изненада, сякаш нещо я порази вътрешно.
	— Кога?
	— Изобщо.
	— Да — премести тя погледа си към чашата. — Веднъж.
	Барът, в който се намираха, беше част от шумен ресторант на известна верига — заведение, чиито специалитети се ограничават с пържени в дълбок тиган предястия, а по хилядата окачени по стените им телевизори текат едновременно две спортни събития. Дойде барманът и им се представи най-подробно и гордо. За да им се махне от главите, Адам моментално си поръча бира.
	— Кога? — попита я.
	— Горе-долу преди две години. По време на онова дело.
	— Не си споменала.
	— Случи се само веднъж.
	— И все пак.
	— Има ли значение след толкова време, Адам?
	— Какво ти каза тя?
	— Знаеше, че си бил у нас.
	Адам насмалко да попита откъде е знаела, но усети, че отговорът всъщност му е пределно известен. Вече е била инсталирала онова приложение на телефоните им. За да проверява по всяко време къде са синовете й.
	Или той къде е.
	— Друго?
	— Искаше да знае за какво си идвал.
	— И ти какво й каза?
	— Че си идвал по работа — отвърна Сали Периман.
	— И че нищо не се е случило, нали?
	— Нима не беше така, Адам? Бяхме се побъркали покрай онова дело. — После добави: — Но почти се случи.
	— „Почти“ не се брои.
	На устните на Сали се появи тъжна усмивчица.
	— Но жена ти може да го брои, да речем.
	— Тя повярва ли ти?
	— Втори път не ми е звъняла — сви рамене Сали.
	Той се вцепени на мястото си. Отвори уста, без да знае какво точно възнамерява да каже, но тя го възпря с отворена длан: „Мълчи“.
	Права беше. Слезе от столчето и излезе от бара.


>	Трийсет и шеста глава

	Както и при всяко предишно свое влизане в гаража, непознатият се сети колко много от прочутите фирми уж били започнали в подобни обстоятелства. Стив Джобс и Стив Возняк създали „Apple“ (що ли не са си кръстили компанията „The Steves“?), след като продали петдесет бройки от новия компютър на Возняк „Apple I“, сглобени в гараж в Купертино, в щата Калифорния. Джеф Безос положил началото на „Amazon“ с продажба на книги онлайн от своя гараж в Белвю, в щата Вашингтон. „Google“, „Disney“, „Mattel“, „Hewlett-Packard“ и „Harley-Davidson“ — всички тези гиганти били тръгнали, ако може да се вярва на легендата, от нищо и никакви си гаражи.
	— Нещо ново около Дан Молино? — попита непознатият.
	Зад огромните монитори на мощните компютри в гаража седяха трима души. На етажерката пък имаше четири безжични рутера в съседство с кофите с боя, оставени там от бащата на Едуардо преди повече от десет години. Едуардо, който беше несравнимо по-добър техничар от останалите, беше настроил системата така, че безжичните рутери излъчваха само изходящи сигнали, които се изгубваха в ефира и им осигуряваха пълна анонимност в мрежата; но дори да успееше някой да се добере до тях, рутерите автоматично се прехвърляха на друг хост. Честно казано, непознатият много слабо ги разбираше тези работи, но и не му трябваше повече.
	— Вече плати — каза Едуардо.
	Дългите му мазни коси плачеха за подстрижка, а небръснатата му физиономия го караше да изглежда по-скоро мазен, отколкото модерен. Беше хакер от старата школа, който изпитваше удоволствие най-вече от играта на криеница, а по-малко — от общественото възмущение и парите.
	До него седеше Габриела — самотна майка на две деца и определено най-възрастната сред присъстващите, четирийсет и четири годишна. Навлязла бе в професията преди две десетилетия като операторка на секс телефон, чието основно занимание беше да говори с клиента колкото се можеше по-дълго, покрай което сметката му нарастваше с $3,99 на минута. В по-ново време Габриела се беше изявявала в сродна професия, представяйки се за различни навити омъжени жени в сайт за запознанства, който не се интересуваше от семейното положение на клиентите. В случая задачата й беше да залъгва новия клиент (тоест, поредния наивник), че работата неминуемо ще стигне до секс веднага след като му изтече пробният срок и плати с кредитната си карта едногодишния абонамент.
	Най-новият им колега, Мертън, беше деветнайсетгодишен, целият в татуси, кльощав, с обръсната глава и ярки сини очи с леко налудничав поглед. Верижките, които се точеха от джобовете на торбестите му джинси, подсказваха, че си пада или по велосипедите, или по садомазохизъм — не ставаше ясно по кое от двете. Чистеше мръсотията под ноктите си с върха на автоматичен нож, а в свободното си време работеше на доброволни начала за някакъв телевизионен евангелист, който проповядваше от спортна арена с дванайсет хиляди места. Ингрид го беше довела от предишната си месторабота — уеб сайт на фирмата „Дъ Файв“.
	— Нещо не си доволен — каза Мертън на непознатия.
	— Сега вече ще му се размине.
	— Кое? Това, че ще играе футбол на високо ниво, докато взема анаболи ли? Голяма работа. Като гледам, поне осемдесет на сто и от другите играчи зобят.
	— Трябва да държим на принципите си, Крис — съгласи се Едуардо.
	— Така е — каза непознатият.
	— Твоите принципи, по-точно.
	Непознатият, който всъщност се казваше Крис Тейлър, кимна. Крис беше и основателят на движението, независимо че то се помещаваше в гаража на Едуардо. Едуардо беше първият му сподвижник. В началото започнаха едва ли не на майтап да се борят срещу неправдите. Но по някое време Крис си даде сметка, че движението им може да бъде едновременно и печелившо предприятие, и източник на добрини. Но че, за да не надделее едното над другото, задължително ще трябва да се придържат към основополагащите му принципи.
	— Какъв е проблемът? — попита го Габриела.
	— Откъде реши, че има проблем?
	— От това, че ти се появяваш тук само когато възникне проблем.
	Което си беше самата истина.
	Едуардо се облегна на стола си.
	— Някакви затруднения ли срещна с Дан Молино и сина му?
	— И да, и не.
	— Нали парите се получиха — отбеляза Мертън. — Значи, не е било толкова страшно.
	— Вярно е. Но ми се наложи сам да се оправям.
	— Е, и?
	— Ингрид също трябваше да дойде.
	Другите трима се спогледаха. Мълчанието им наруши Габриела:
	— Вероятно е решила, че една жена ще бие на очи на чисто мъжки състезания.
	— Възможно е — съгласи се Крис. — Някой чул ли е нещо от нея?
	Едуардо и Габриела завъртяха глави. Мертън се изправи и попита:
	— Чакай. Ти кога за последно разговаря с нея?
	— В Охайо. Когато се срещнахме с Хайди Дан.
	— И казваш, че трябваше да се присъедини към теб и за подборните състезания на футболистите?
	— Така поне ми обеща. Придържахме се стриктно към правилата: пътувахме отделно и не сме контактували по никакъв начин.
	Едуардо почна пак да чука по клавиатурата.
	— Само за секунда, Крис. Искам да проверя нещо.
	Крис. Вече му беше необичайно да чува името си. През последните няколко седмици се беше превърнал в аноним, в безименния Непознат. Дори с Ингрид спазваха уговорения протокол: никакви имена. Аноними. В това им решение се съдържаше и определена ирония, разбира се. Защото към анонимност се стремяха тъкмо онези, с които се захващаше, без да си дават сметка, че те специално в никакъв случай не могат да останат анонимни.
	За него обаче — за Крис, за Непознатия — анонимността беше налице.
	— Според графика — четеше Едуардо от екрана — Ингрид е трябвало да бъде вчера във Филаделфия, за да остави наетата кола. Чакай да проверя сега… — По дяволите! — вдигна очи.
	— Какво?
	— Колата изобщо не е върната.
	Атмосферата в помещението стана ледена.
	— Трябва незабавно да се свържем с нея — предложи Мертън.
	— Прекалено рисковано е — отбеляза Едуардо. — Ако се е компрометирала, телефонът й може да е в чужди ръце.
	— Ще се наложи да пренебрегнем правилата — каза Крис.
	— Но ще внимаваме — обеща Габриела.
	Едуардо кимна.
	— Ще я потърся по „Вайбър“, като ще пренасоча разговора през два български IP адреса. Работа за пет минути.
	Не му отне дори три.
	Телефонът зазвъня. Веднъж, втори път, а на третото иззвъняване някой вдигна. Очакваха да чуят гласа на Ингрид. От отсрещната страна обаче се оказа мъж:
	— Кой се обажда?
	И Едуардо мигновено прекъсна разговора. За момент в гаража настъпи пълно мълчание. А след това Непознатия — Крис Тейлър, изрече на глас мислите им:
	— Компрометирани сме.


>	Трийсет и седма глава

	Нищо лошо не се беше случило помежду им.
	Сали Периман беше младши съдружник във фирмата и я бяха назначили за „първа цигулка“ на Адам във времеемко дело, по което ищец беше семейство имигранти, собственици на гръцки ресторант. Хората от четирийсет години се трудели успешно в град Харисън, но наскоро мощен хедж фонд построил на другия край на улицата им голяма сграда с офиси и увещал местните власти, че трябвало да разширят пътя предвид големия трафик, който щял да привлече. А това означавало да се събори ресторантът. Така че Адам и Сали се бяха изправили срещу управляващите, банкерите и — в крайна сметка — срещу дълбоко вкоренената корупция.
	Човек понякога няма търпение да се захване за работа от ранни зори и го е яд, когато денят му клони към своя край. Работата го поглъща всецяло. И яденето му, и пиенето му, и сънят му протичат покрай съдебното дело. Точно в такъв период се беше озовал и Адам. А покрай работата се сближаваш и с онези, които те подкрепят в твоето славно и изнурително начинание.
	Сближаването бе засегнало и тях двамата със Сали Периман.
	Много близки си станаха.
	До физически интимности изобщо не стигнаха — не бяха се целували дори.
	И граници не преминаха, макар на няколко пъти да се бяха приближили плътно до тях, да ги бяха подлагали на изпитание, дори и стъпваха върху им, но така и не ги прекосиха. От всичко това Адам научи следния урок: докато стоиш на границата и се колебаеш между двата различни живота от двете й страни, ако не я пресечеш в даден момент, нещо неминуемо ще повехне и ще умре. Два месеца след приключването на делото Сали Периман започна работа в друга адвокатска кантора, в Ливингстън.
	Край на близостта им.
	Междувременно обаче Корийн се е обаждала на Сали.
	Защо? Отговорът беше повече от ясен. Адам се постара да го обмисли, да изгради разни теории и хипотези, покрай които евентуално да проумее какво се е случило с Корийн. Някои парчета от пъзела май почваха да се нареждат. Но картината, която се оформяше, не беше никак приятна.
	Полунощ беше отминала. Момчетата спяха. А в къщата се беше настанила скръб. От една страна, на Адам му се щеше синовете му да дават гласност на страховете си, но още повече му се искаше те да блокират опасенията си, да живеят някак си ден за ден до завръщането на Корийн. Защото единствено завръщането й можеше да оправи нещата.
	Длъжен е да открие Корийн.
	Старецът Рински му беше пратил първоначалните сведения за Ингрид Присби. Засега в тях не откриваше нищо забележително. Живеела в Остин, в щата Тексас, преди осем години завършила университета „Райс“ в Хюстън, работила в две новосъздадени интернет компании. Рински беше успял да открие дори домашния й телефон. Но като набра номера, Адам успя да се свърже единствено с механичния глас на телефонния й секретар. Остави съобщение с молба тя да му се обади. Рински му беше дал също така домашния телефонен номер и адреса на майката на Ингрид. Адам се канеше и на нея да звънне, но не му идеше наум как ще й се представи. Пък и вече беше късно. Реши да преспи върху идеята.
	Какво друго му оставаше?
	Ингрид Присби имаше и страница във фейсбук. Дали нямаше оттам да почерпи още нещо? И Адам имаше страница във фейсбук, но много рядко влизаше в нея. С Корийн си бяха създали отделни страници преди няколко години най-вече заради носталгията, която беше обзела Корийн, след като прочете статия как социалните медии давали на човек възможност да преоткрие приятелите си от миналото. Адам й угоди, въпреки слабия си интерес към миналото. Откакто беше качил профилната си снимка, почти не се беше докосвал до страницата си. В началото Корийн прояви известен ентусиазъм към явлението „социални медии“ като цяло, но надали, според него, беше влизала в страницата си повече от два-три пъти седмично.
	Но пък откъде можеше да е сигурен?
	Спомни си как двамата с Корийн седяха в същата тази стая и създаваха профилите си във фейсбук. И как след това почнаха да издирват и да „френдват“ роднини и съседи. Адам разгледа подробно снимките, качени от бившите му приятели състуденти — нахилени семейни снимки на плажа, празнични коледни обеди, спортуващи деца, семейни зимни почивки на ски в Аспен, сдобилата се с тен съпруга, прегърнала засмения си съпруг, и прочие.
	— Всички имат вид на щастливи хора — отбеляза Адам тогава.
	— Ох, и ти ли? — възкликна Корийн.
	— Какво „и аз“?
	— Не усещаш ли, че фейсбук е нещо като сборен албум с най-големите ти хитове? Във фейсбук всички изглеждат щастливи. — Изведнъж в гласа й се прокрадна остра нотка. — Фейсбук не е равносилен на действителността, Адам.
	— Изобщо нямах това предвид. Само отбелязах, че всички имат вид на щастливи хора. Именно това ме учудва. Защото, ако съдиш за света по фейсбук, как ще си обясниш защо толкова много хора вземат антидепресанти от рода на прозак? — Корийн нищо повече не каза тогава. Адам беше видял нещата откъм смешната им страна и въпросът също престана да го занимава. Но сега, поглеждайки назад към миналото през избърсаните напоследък очила, нещата му се явяваха с определен по-мрачен, по-грозен оттенък.
	Посвети близо час на фейсбук страницата на Ингрид Присби. Първо прегледа „Семейство и взаимоотношения“ — току-виж, му излязъл късметът и непознатият се окажеше неин съпруг или годеник. Ингрид обаче се беше писала „неомъжена“. Изкликна целия списък на 188-те й приятели, но надеждата му да открие сред тях непознатия така й не се сбъдна. Разгледа ги внимателно, дали пък няма да мерне някои познати — негови или на Корийн. Нито един. Скролна по страницата на Ингрид какви промени в състоянието си е правила. Не видя нищо, което да съдържа поне намек за непознатия, за фалшиви бременности и други подробности в този дух. Изследва максимално критично всичките й фотографии. И усети как всички излъчваха онова неизменно положително настроение. Ингрид Присби изглеждаше щастлива на всички партита с цялото там пиене и непринуденост и още по-щастлива на снимките, отразяващи доброволната й дейност. А тя беше с широк обхват — столови за бездомници, „Червен кръст“, концерти за повдигане духа на военнослужещите, „Джуниър Ачийвмънт“. Направи му впечатление и друга подробност: всички фотографии бяха групови; на нито една не беше само тя, нямаше нито един портрет или селфи.
	Нито един от тези изводи обаче не го насочваше къде да търси Корийн.
	Явно нещо му убягваше.
	Въпреки късния час Адам отказваше да се предаде. Първото, което го интересуваше, беше връзката между Ингрид и непознатия. Няма начин двамата да не ги свързва някаква обща идея.
	Замисли се за Сюзан Хоуп и опита им да я шантажират във връзка с фалшивата й бременност. Понеже най-вероятно и Корийн бе станала жертва на подобно изнудване. При това нито тя, нито Сюзан им бяха платили исканата сума…
	Ами ако не е така? За Сюзан беше сигурен, че не я е платила. От самата нея го чу. Значи ли това, че и Корийн е отказала? Облегна се на стола и обмисли тази вероятност. Да допусне — колкото и да не му се вярва, — че Корийн в действителност е откраднала парите за лакрос; и че го е направила именно за да си осигури мълчанието им.
	Кое им пречи обаче те, така или иначе, да се разприказват въпреки плащането?
	Доколко е възможно това?
	Няма откъде да знае. Затова реши да се съсредоточи върху основния въпрос: по каква линия се познава Ингрид с непознатия? Няколко обяснения му идваха наум и той ги подреди според степента на вероятност.
	Най-вероятно — по линия на работата. Ингрид е работила в няколко интернет фирми. А човекът, който движи сегашната им дейност, най-вероятно или е работил за „Fake-A-Pregnancy.com“, или е някой хакер — или и двете.
	На второ място — познават се от студентските си години. Възрастта им е горе-долу еднаква, така че нищо не пречи да са се запознали и да поддържат връзката си от времето им в университета. А това ще рече, че отговорът може би се крие в университета „Райс“.
	Трета вероятност — и двамата да са от тексаския град Остин.
	Възможно ли е това да е ключът? Върна се към приятелите й, обръщайки специално внимание на онези от тях, чиято работа е била свързана с интернет. А те не бяха никак малко. Прегледа и техните страници. Част от тях бяха или блокирани, или с ограничен достъп, но все пак повечето хора се включват във фейсбук за всичко друго, но не и за да се крият. Времето напредваше. Зае се да прегледа и приятелите на нейните приятели, които също са работили чрез интернет. Стигна чак до профилите и работата на приятелите на тези приятели. И най-после, в 4:48 ч. сутринта — поне това показваше часовникът на екрана, — Адам напипа златната жила.
	Първата следа дойде от сайта „Fake-A-Pregnancy“. На линка „Контакти“ беше изписан пощенският адрес на фирмата, в Ривиър, в щата Масачусетс. Провери адреса в гугъл и установи, че там се помещава бизнес конгломератът „Downing Place“, специализиращ се в управлението на начинаещи фирми и уеб страници.
	Е, това вече беше нещо.
	Пак прегледа приятелите на Ингрид и попадна на някакъв, който посочваше като свой работодател именно „Даунинг Плейс“. Отиде на профилната му страница. Нищо забележително, като се изключи фактът, че двама от приятелите му също работеха за „Даунинг.“ Кликна и на техните страници и така по някое време стигна до страницата на жена на име Габриела Дънбар.
	Според информацията на страницата Габриела Дънбар била завършила специалността „бизнес“ в колежа „Оушън Каунти“ — Ню Джързи, а преди това учила в гимназията във Феър Лон. Никъде не се споменаваше нито сегашен, нито предишен работодател — нито дума за „Даунинг Плейс“ или друг уеб сайт, — а освен всичко друго жената не беше поствала нищо през последните осем месеца.
	Онова, което беше привлякло вниманието обаче, беше фактът, че работодател на трима от приятелите й беше същата тази „Даунинг Плейс“. И че самата тя живеела в Ривиър, Масачусетс.
	Съсредоточи се върху страницата й. Прегледа всичките й албуми със снимки, докато попадна на една от преди три години — в албума „Качени от мобилния“ под най-невинното заглавие „Отпускарски купон“. Беше типична снимка от парти в офиса, в стил „дай да се щракнем за последно, преди да сме изпопадали под масата“ — групов портрет, чийто автор после го е разпратил по имейлите или го е постнал на собствената си страница. Сбирката се е провела в ресторант или бар с дървена ламперия. На снимката има двайсетина-трийсет души, повечето със зачервени лица и очи, дължащи се не само на светкавицата на фотоапарата, но и на изпития алкохол.
	В самия ляв край на снимката, с чаша бира в ръка и гледащ не в обектива, а в съвсем друга посока — вероятно несъзнаващ, че някой ги снима, — се мъдреше непознатият.


>	Трийсет и осма глава

	Джоана Грифин имаше две хавански болонки, кръстени на телевизионните детективи Старски и Хъч. Първоначално нямаше намерение да се сдобива с тези декоративни кутрета, тъй като беше израсла с немски догове, а дребосъците й напомняха — прости й, Господи — на полугризачи. Рики обаче не отстъпи и се оказа дяволски прав. Джоана, която беше притежавала кучета, откакто се помнеше, накрая реши, че по-сладки от тези две няма на света.
	Обикновено извеждаше Старски и Хъч рано сутрин. Гордееше се със здравия си сън. Оставяше пред вратата на спалнята всички ужаси и проблеми от изминалия ден. Твърдо се придържаше към това си правило. Мислиш до смърт за всичко, но само в кухнята и всекидневната; излезеш ли оттам обаче, изключваш прекъсвача. И край на проблемите.
	Но напоследък две неща я лишаваха от сън. Най-вече Рики. Дали понеже понапълня, или от годините, но поносимото му доскоро хъркане се беше превърнало в дразнещ я банциг. Какво ли не опита — то не бяха лентички, възглавници и отпускани без рецепта лекарства, — нищо не помагаше. Стигнаха дотам, че почнаха да обмислят дали да не спят в отделни стаи, но за Джоана това щеше да е равносилно на бяло знаме. Зарече се да търпи, докато не изнамери решение.
	Второто, разбира се, беше Хайди.
	Приятелката й беше почнала да й се явява насън. Не в кървави сцени, нито под формата на призрак, който да й нашепва „Отмъсти за мен“. Нищо подобно. Но Джоана така и не успяваше да опише какво точно се случваше в хайдицентричните й сънища. Всичките бяха нормални като самото ежедневие — Хайди се смееше, бъбреха си, но в един момент Джоана изведнъж се сещаше, че Хайди всъщност са я убили. И изпадаше в паника. Сънят тръгваше към своя край, а Джоана протягаше отчаяно ръце да задържи приятелката си да не си отива, да остане жива — сякаш, ако не пестеше усилия, щеше да върне времето назад допреди убийството и Хайди щеше да си остане жива и здрава.
	След което Джоана се събуждаше с обляно в сълзи лице.
	Затова напоследък започна да извежда Старски и Хъч на късни нощни разходки. Налагаше си да се радва на самотата, но улиците бяха тъмни и тя се боеше да не би, въпреки всичкото осветление, да се спъне в някоя неравност по тротоара и да се пребие. Баща й беше паднал на седемдесет и четири годишна възраст и още не можеше да се оправи. И за куп други случаи като неговия беше чула. Така че по време на разходките Джоана не отлепяше очи от тротоара. И понеже в момента беше навлязла в особено тъмен участък, извади смартфона си и включи вграденото в него фенерче.
	Телефонът иззвъня в ръката й. Нямаше кой друг да я търси в този късен час, освен Рики. Вероятно се е събудил и или иска да я пита кога смята да се прибере, или е решил да посмъкне някоя тлъстина и ще й предложи да се присъедини към разходката на кучетата. Тя с най-голямо удоволствие щеше да се съгласи. И без това още не беше стигнала далеч и нямаше да е проблем да се върнат със Старски и Хъч да го вземат и него.
	Прехвърли и двата повода в лявата си ръка, а с дясната опря телефона към ухото си. Изобщо не погледна екранчето да види кой я търси. Просто натисна зеления бутон и каза „Ало?“.
	— Шефе?
	По гласа позна, че разговорът ще е спешен. Спря се. Двете кученца спряха до нея.
	— Ти ли си, Норбърт?
	— Аз съм. Извинявай, че толкова късно те безпокоя, обаче…
	— Какво има?
	— Проверих оня регистрационен номер, дето ми го издиктува. Рових сума ти време, но накрая се оказа, че колата е била наета от жена, чието истинско име е Ингрид Присби.
	Мълчание.
	— И? — подсети го тя.
	— И нещата хич не са розови — продължи Норбърт. — Много са кофти. Ама много, ти казвам.


>	Трийсет и девета глава

	Адам се обади на Анди Грибъл рано сутринта. Грибъл успя само да изпъшка „Какво има?“.
	— Извинявай, не исках да те събудя.
	— Още е шест часът само — отбеляза Грибъл.
	— Няма как.
	— Снощи свирихме до никое време. После на купона надойдоха едни страхотни мацета. Представяш си какво стана по-нататък.
	— Ясно. Кажи ми друго: ти разбираш ли от фейсбук?
	— Да не ме будалкаш нещо? Как да не разбирам? Бандата има специална страница за феновете си. Имаме почти осемдесет последователи.
	— Прекрасно. Изпращам ти един линк във фейсбук. На снимката са четирима. Опитай се да ми изровиш адресите им и каквото друго намериш там за нея — кога е правена, кои други са на снимката и изобщо.
	— За кога ти трябва?
	— За вчера.
	— Слушам! Ама ако знаеш какъв кавър убиец направихме снощи на „The Night Chicago Died“! Един нямаше, дето да не се просълзи.
	— Нямаш си представа колко ме вълнува това в момента — каза Адам.
	— Уау! Ама тая информация наистина ли ти е чак толкова спешна?
	— Още повече.
	— Почвам.
	Адам прекъсна разговора и стана. Събуди момчетата в седем и стоя дълго под горещия душ. Настроението му се оправи. Облече се и погледна часовника. Момчетата сигурно вече са слезли.
	— Райън? Томас?
	— Да, станахме — обади се Томас.
	Мобилният телефон на Адам избръмча. Търсеше го Грибъл.
	— Ало?
	— Имаме късмет.
	— В смисъл?
	— Линкът, дето ми го изпрати. Води до профилната страница на жена на име Габриела Дънбар.
	— Е, и?
	— Вече не живее в Ривиър. Върнала се е в родния си град.
	— Феър Лон?
	— Точно там. — Феър Лон беше само на половин час път от Сидърфийлд. — Току-що ти текстнах адреса й.
	— Благодаря, Анди.
	— Няма проблем. Смяташ ли да я търсиш тази сутрин?
	— Да.
	— Обади се, ако ти потрябвам.
	— Ще те имам предвид.
	Прекъсна разговора и излезе в коридора. От стаята на Райън се чуваха особени звуци. Долепи ухо до затворената врата. Дори през дървото успя да чуе приглушените хлипове. Все едно някой раздра с натрошено стъкло сърцето му. Почука, стегна се и отвори.
	Райън седеше в леглото си и ридаеше като детенце, каквото всъщност си и беше. Адам остана на прага. Подклаждана от безпомощността, болката му ставаше все по-силна.
	— Райън?
	Сълзите винаги правят плачещия да изглежда по-малък, по-крехък и съвсем уязвим. Гръдният кош на Райън подскачаше, но детето успя да пророни:
	— Мъчно ми е за мама.
	— Знам, приятелю.
	Изведнъж го прониза гняв — към Корийн, за това, че беше избягала, че беше прекъснала всякакви контакти, че беше се направила на бременна, че откраднала онези пари, и изобщо за всичко. Това, което беше причинила на Адам, нямаше никакво значение. Но болката, която причиняваше на момчетата — нея много по-трудно щяха да й простят.
	— Тя защо не ще да отговаря на есемесите ми? — ридаеше Райън. — Защо не си е у дома при нас?
	Адам насмалко пак да го заутешава, че майка им е заета, че има нужда от още време и прочие. Но усети, че всички тези думи са лъжливи. И увещанията само влошаваха положението. Затова реши този път да заложи на истината:
	— Не знам.
	За най-голяма негова изненада отговорът му сякаш поуспокои Райън. Риданията не секнаха мигновено, но затихнаха към подсмърчания. Адам отиде и приседна на леглото до Райън. Идеше му да прегърне детето през рамо, но нещо му подсказа, че не е сега моментът. Затова просто се заседя, да усети малкият присъствието му. То, изглежда, му стигаше.
	След секунда на вратата се появи и Томас. Ето, и тримата се бяха събрали накуп — „моите момчета“, както ги наричаше Корийн, не пропускайки да добави, че най-голямото й дете е Адам. Поседяха смълчани известно време, при което Адам осъзна нещо съвсем просто, но и някак си проникновено: Корийн обичаше своя живот. И семейството си обичаше. А и света, за който толкова се беше борила да им създаде. Обичаше да живее в своя роден град, в любимия й квартал, в дома, който споделяше с нейните момчета.
	Какво беше объркало този неин свят?
	И тримата чуха как автомобилна врата се захлопна. Райън моментално извърна глава към прозореца. Адам по инстинкт зае закрилническа поза — скочи към прозореца и застана така, че да препречи гледката на момчетата. Но и това не трая кой знае колко. И двамата му синове се присъединиха след секунда, по един от всяка страна, и погледнаха да видят какво става долу. Никой не извика. Никой не ахна. Никой и дума не обели.
	Пред дома им беше спрял полицейски автомобил.
	Един от хората в нея беше Лен Гилман, което беше необяснимо, предвид, че надписът на колата гласеше: „ОКРЪЖНА ПОЛИЦИЯ ЕСЕКС“. А Лен беше от градската полиция в Сидърфийлд.
	От шофьорското място излезе униформен полицай от окръжното управление.
	— Татко? — обади се Райън.
	Корийн е мъртва.
	Мисълта проблесна като светкавица, само за част от секундата. Но какъв друг отговор можеше да има? Жена ти е изчезнала. Не се свързва нито с теб, нито поне с момчетата. А на прага ти стоят двама полицаи с мрачни изражения — единият и семеен приятел, а другият — от окръжното управление. Така че логическото заключение се налагаше от само себе си: намерили са Корийн мъртва в някаква канавка, тези мрачни полицаи са дошли да съобщят ужасната вест, а от него се иска да овладее положението и да прояви смелост заради двамата си синове.
	Обърна се и заслиза по стълбите, следван от двамата си синове — напред Томас, зад него Райън. Някаква неизразена с думи спойка изведнъж се беше оформила помежду им — тримата най-близки, които трябва сплотени да посрещнат наближаващия удар. Лен Гилман едва успя да натисне звънеца, а Адам вече въртеше топката на вратата да я отвори.
	Лен се стресна и замига ситно.
	— Адам?
	Адам стоеше зад полуотворената врата. Лен надзърна зад него и видя момчетата.
	— Те не трябваше ли да са вече на тренировка?
	— Тъкмо тръгваха — отвърна Адам.
	— Най-добре ще е да ги изпратиш и да ни придружиш…
	— Какво се е случило?
	— Предпочитам да разговаряме в управлението. — След което се сети да добави, явно за успокоение на децата: — Всичко е наред, момчета. Просто искаме да му зададем някои въпроси.
	Погледът на Лен се срещна с този на Адам. Адам обаче не се предаваше. Ако ще е лоша новина — такава, която ще ги съсипе, — все едно щеше да е дали ще я чуят сега или след тренировката.
	— Във връзка с Корийн ли нещо? — попита.
	— Според мен не е.
	— В какъв смисъл „според теб“?
	— Моля ти се, Адам. — Гласът на Лен вече съдържаше силна умолителна нотка. — Изпрати момчетата на тренировка и ела с нас.


>	Четирийсета глава

	Кунц прекара нощта в болничната стая при сина си, полуспящ на стол, който се полуразтягаше в нещо, което малцина биха оприличили на легло. На сутринта сестрата го видя как се мъчи да протегне схванатия си гръбнак и отбеляза:
	— Не е от най-удобните, нали?
	— Тия столове да не сте ги поръчали от Гуантанамо?
	Сестрата му пусна усмивка, после записа жизнените показатели на Роби — температура, пулс, кръвно налягане. Това се правеше на всеки четири часа, независимо дали момчето беше будно, или спеше. Роби беше свикнал с този режим и почти не помръдна. Малките момчета не бива да свикват на подобни процедури. Никога.
	Кунц седеше до леглото му и усещаше как го залива познатият ужас на безпомощността. Сестрата забеляза отчаянието в погледа му.
	Всички от персонала познаваха този му поглед, но имаха и благоразумието да не му говорят с покровителствен тон, нито да го утешават с ненужни лъжи. Затова тази си позволи да му каже само „След време пак ще се върна“. А той й благодари за въздържанието й.
	Прегледа получените през нощта есемеси. Няколко бяха от Лари и, както предполагаше Кунц, бяха до един спешни. Изчака да дойде Барб, целуна я по челото и каза:
	— Налага се да изляза. По работа.
	Барб само кимна. Нито го попита, нито се нуждаеше от подробности.
	Кунц скочи в такси и помоли шофьора до го откара до апартамента на Парк Авеню. Отвори му Лори — хубавката съпруга на Лари Пауърс.
	Кунц в никакъв случай не можеше да одобри това някой мъж да изневерява на жена си. Та нали жена ти е тази, която обичаш повече от всичко друго на света — единствената ти спътница в живота, частица от самия теб. Или я обичай с цялото си сърце, или, ако не я обичаш вече — хайде, пътувай, мила моя.
	Лори Пауърс държеше усмивката си в постоянна готовност. Носеше перлена огърлица и семпла черна, но скъпа на вид рокля — освен ако самата Лори не изглеждаше скъпо струваща. Но тя и по робсак да се появеше, пак щеше да й личи, че произхожда от богаташки род, дошъл в Америка от Европа.
	— Той те очаква — каза му. — В кабинета си е.
	— Благодаря.
	— Джон? — Кунц се извъртя към нея. — Нещо лошо ли се е случило?
	— Нищо, според мен, мисис Пауърс.
	— Лори.
	— Окей — съгласи се той. — А ти как я караш, Лори?
	— Какво имаш предвид?
	— Всичко ли е наред при теб?
	Тя напъха косата зад ухото си.
	— Аз съм добре. Обаче Лари… не е на себе си. А знаем, че твоята задача е да го охраняваш.
	— И ще я изпълня, Лори. Забрави всичките си притеснения.
	— Благодаря ти, Джон.
	Ето ви едно просто житейско правило: щом някой те чака „в кабинета си“, значи има пари. Нормалните хора имат домашен офис, семейна стая или мъжка занималня. Богатите обаче имат кабинети. Конкретно този, фрашкан с подвързани в кожа книги, дървени глобуси и персийски килими, излъчваше прекалено охолство. Тъкмо в такава обстановка очакваш да завариш Брус Уейн, преди да се запъти към Батмановата си пещера.
	Лари Пауърс седеше във виненочервен кожен фотьойл и държеше в ръка чаша, пълна с нещо като коняк. Личеше му, че е плакал.
	— Джон?
	Кунц пристъпи напред и му отне чашата. Погледна бутилката и се убеди, че изпитото количество никак не е малко.
	— Не бива толкова да пиеш.
	— Ти къде се изгуби?
	— Работех върху проблема ни.
	А проблемът им беше колкото опустошителен, толкова и елементарен. Поради наличието на определен религиозен аспект на предлагания от тях продукт, ръководещата първичното публично предлагане банка беше настояла в проспекта да се включат и етични клаузи, включително и по отношение на прелюбодейството. Достатъчно щеше да е да се разчуе, че Лари Пауърс е клиент на уеб сайт за шугър-бейбита и че чрез него си е доставял сексуални услуги от студентки, и можеха да се сбогуват с мечтите си за успешно ППП. Съответно, на Кунц щеше да му се наложи да отпише чаканите седемнайсет милиона долара. А оттам — и надеждите за най-доброто медицинско обслужване за Роби. И планираното пътешествие до Бахамските острови с Барб.
	Изобщо — бай-бай на всичките му планове за бъдещето.
	— Получих имейл от Кимбърли — каза Лари.
	И пак се разрида.
	— Какво ти пише?
	— Че убили майка й.
	— Това тя ли ти го съобщи?
	— Защо да не ми го съобщава? Исусе Христе, Джон! Знам, че ти…
	— Млъкни. — Тонът му все едно зашлеви плесница на Лари. — Само чуй какво ще ти кажа.
	— Не трябваше така да стане, Джон. Можеше да започнем отначало. Сигурно щяха да се отворят и други възможности. И всичко щеше да се оправи.
	Кунц го беше приковал с погледа си. Да, бе, да. Други възможности. Колко ти е лесно да го кажеш само. Баща му на Лари бил брокер на ценни книжа, заработвал солидно цял живот, успял да изучи сина си в един от университетите на „Бръшляновата лига.“ Лори пък произхождаше от пребогато семейство. Нито той, нито тя имаха реална представа за живота.
	— Ние можеше да…
	— Млъкни, Лари.
	И Лари млъкна.
	— Какво точно ти каза Кимбърли?
	— Не ми го каза. А ми го писа в имейл. Знаеш, че с нея никога не разговаряме по телефона. А и мейлът й не е до нормалния ми адрес. А през акаунта ми в Sugar Babies.
	— Добре. Разбрах. Та какво пише в имейла й?
	— Че са убили майка й. Според нея е станало при опит да я оберат с взлом.
	— Най-вероятно — каза Кунц.
	Мълчание.
	По някое време Лари изправи гръбнака си и рече:
	— Кимбърли не представлява никаква заплаха за мен. Та тя дори името ми не знае.
	Кунц беше обмислил предварително плюсовете и минусите, ако речеше да затисне устата на дъщерята на Хайди Кимбърли, но в крайна сметка реши, че е прекалено рисковано. На този етап поне полицията няма да има абсолютно никакъв повод да свърже убийството на Хайди Дан с това на Ингрид Присби. Разделяха ги над 650 километра. При това си беше послужил с два различни пистолета. Но ако се случеше нещо и с дъщерята на Хайди, несъмнено щеше да се вдигне голям шум.
	Лари му гарантираше, че пред Кимбърли не бил използвал истинското си име. Уеб сайтът криел, общо взето, успешно самоличността на своите клиенти. Безспорно, ако снимката му се появяла във вестниците, Кимбърли веднага щяла да го разпознае, но нали затова бяха решили от самото начало, че със започването на първоначалното публично предлагане Лари ще поеме ролята на срамежливия изпълнителен директор, а пред медиите ще говори само президентът на фирмата. А пък ако почнеше да им създава неприятности по-нататък, Кунц щеше все нещо да измисли как да се справи с нея.
	Лари стана от фотьойла, закрачи със залитане напред-назад и почна да хленчи:
	— Добре де, откъде тези хора са научили, че съм аз. Нали се предполага сайтът да е анонимен.
	— На теб не ти ли се наложи да платиш за услугите им?
	— Разбира се. С кредитна карта.
	— Някой някъде обработва сметката по картата ти, Лари. Оттам знаят.
	— И после някой е разправил всичко на майка й на Кимбърли?
	— Точно така.
	— А защо?
	— Ти как мислиш, Лари?
	— За да я изнудват ли?
	— Браво! Позна!
	— Ами дай просто да им платим каквото искат.
	Кунц и този вариант беше премислил, но като начало онези още не бяха предявили никакви искания, а второ — прекалено много неизчистени неща щяха да останат. Изнудвачите — и особено фанатиците сред тях — не са никак надеждни и не бива човек да им има доверие. Когато пристигна в Охайо, самият той все още не беше достатъчно добре запознат със заплахата. Известно му беше само, че Хайди Дан е била потресена от вестта за занимаващата се с нещо като проституция нейна дъщеря. Вследствие на увещанията от страна на Кунц, Хайди в крайна сметка му беше разправила за двамата млади, които я заговорили пред „Ред Лобстър“. Кунц на свой ред размаха за миг полицейската си карта пред хлапака, който завари в отдела за охрана към ресторанта, получи от него видеото, на което двамата разговарят с Хайди, и си записа номера на автомобила им.
	Оттам насетне всичко се нареди с особена лекота. От фирмата за даване на коли под наем се сдоби с името Лорен Барна и успя да го свърже с Ингрид Присби. После провери сметката по кредитната й карта и установи, че е отседнала в мотел в близост до природния парк „Делауеър Уотър Гап“.
	— Дотам ли опира работата? — попита Лари. — Значи всичко е приключено, така ли да разбирам?
	— Все още не.
	— Но без повече кръвопролития, умолявам те. Та ако ще и първоначалното публично предлагане да пропадне. Не ме интересува. Не желая никому повече да причиняваш страдания.
	— Ти обаче причини страдания на собствената си съпруга.
	— Моля?
	— С изневярата си. Сериозни страдания. Не съм ли прав?
	Лари отвори уста да каже нещо, затвори я, направи нов опит:
	— Ама тя… тя си е жива. Така че няма никакво място за сравнение.
	— Има, има. Ти причиняваш страдание на обичан от теб човек, а се тревожиш, че някакви непознати се мъчели на теб да ти навредят.
	— Става дума за убийство, Джон.
	— От моя страна за нищо не става дума, Лари. Ти говориш за убийство. А пък аз научавам, че майката на Кимбърли е била убита при опит за обир с взлом. Което само по себе си е положително, защото ако някой наистина й е посегнал — някой твой служител, да речем, — той много лесно може да се спазари с властите и да заяви, че е бил просто нает за тази цел. Следиш ли ми мисълта?
	Лари мълчеше.
	— Имаш ли други неприятности, които желаеш да разчистя от пътя ти, Лари?
	— Не — отговори едва-едва другият. — Никакви.
	— Чудесно. Защото нищо не бива да спре успеха на това първоначално публично предлагане. Разбра ли ме?
	Онзи кимна.
	— А сега престани да пиеш, Лари. Вземи да се стегнеш.


>	Четирийсет и първа глава

	Дори в присъствието на двамата полицаи на вратата Томас и Райън пак успяха да изненадат Адам. Вместо да се оплакват или запънат, грабнаха моментално екипите и се приготвиха да тръгват. После изиграха продължителна сценка с прегръдки и целувки за довиждане с баща им. А когато Лен Гилман плесна Райън с длан по гърба и го успокои, че баща му щял само да им помогне по определени въпроси, Адам успя да се въздържи и да не забели очи. Обеща на момчетата да им се обади веднага щом всичко приключело.
	Изпрати ги, после тръгна по алеята към полицейския патрулен автомобил. Запита се за миг какво ли щяха да си помислят съседите, но реши, че всъщност изобщо не му пука. Само чукна леко Лен Гилман по рамото.
	— Това да не е пак във връзка с оная глупава сума на съвета по лакрос…
	— Не е — отвърна Лен с глас, равносилен за затръшваща се врата.
	Пътуването им премина в пълно мълчание. Адам седеше отзад. Шофираше младият полицай, който така и не му се беше представил, а на дясната седалка отпред се беше настанил Лен Гилман. Адам очакваше да се насочат към управлението в Сидърфийлд на Годуин Роуд и едва след като излязоха на магистралата, осъзна, че се движат по посока на Нюарк. Слязоха от магистрала 280 и спряха пред офиса на окръжния шериф на Уест Маркет Стрийт.
	Пръв слезе Лен Гилман. Адам посегна да отвори, но се сети, че задните врати на полицейските автомобили нямат вътрешни дръжки. Наложи се да изчака Лен да му отвори. Слезе и колата замина.
	— Ти откога си в окръжното? — попита Адам.
	— Помолиха ме да им направя една услуга.
	— Каква е цялата тази работа, Лен?
	— Само няколко въпроса искат да ти зададат, Адам. Повече от това не мога да ти кажа.
	Влезе и го поведе по коридора. Влязоха в стая за разпити.
	— Сядай.
	— Лен?
	— Кажи.
	— Бил съм и на отсрещната страна на такива маси, така че бъди така добър и на мен да ми направиш една услуга. Не ме карайте да чакам прекалено дълго, окей? От това няма да стана по-приказлив.
	— Забележката ти е приета — каза Лен и затвори вратата подире си.
	Но явно не я беше взел предвид. След като преседя повече от час сам в стаята, Адам стана и заблъска по вратата. Отвори му Лен Гилман. Адам разпери ръце.
	— Докога?
	— Не си играем игри с теб — отвърна му Лен. — Чакаме да дойде един човек.
	— Кой?
	— Имай още петнайсетина минути търпение.
	— Добре. Но ще може ли поне да се изпикая?
	— Разбира се. Ще те съпроводя…
	— Чакай малко, Лен. Аз доброволно дойдох. И ще отида и до тоалетната сам като голямо момче.
	Свърши си работата, върна се, седна на стола и се заигра със смартфона си. Прегледа новите есемеси. Анди Грибъл се беше погрижил да отложи всичките му ангажименти за предобеда. Провери адреса на Габриела Дънбар — досами центъра на Феър Лон.
	Дали ще го отведе тя до непознатия?
	Най-после вратата на стаята за разпити се отвори. Пръв влезе Лен Гилман, последван от жена, която на Адам му се стори на петдесет и малко години. Цветът на костюма й с панталон съответстваше най-вече на описанието „учрежденски зелен“. Прическата й беше от типа, който наричат „изпери и носи“ — неподравнено кестеняво кече, каквито носеха хокеистите през седемдесетте години.
	— Извинете ме за закъснението — каза жената.
	Говореше с лек акцент, вероятно от Средния запад, но категорично не беше родом от Ню Джързи. Загарът на костеливото й лице събуждаше асоциации със земеделски работници и селски танци.
	— Казвам се Джоана Грифин — подаде му едрата си длан. Той я пое.
	— Аз съм Адам Прайс, но предполагам, че това вече ви е известно.
	— Седнете, ако обичате. — И тя се настани от другата страна на масата.
	Лен Гилман остана прав в ъгъла, облегнал се на стената в старанието си да се прави на случаен посетител.
	— Благодаря ви, че си направихте труда да дойдете — каза Джоана Грифин.
	— Не разбрах вие каква сте — отговори Адам.
	— Моля?
	— Предполагам, че имате някакво звание или…
	— Шеф съм на полицейско управление — каза тя, после, след като поразмисли, добави: — В Бийчууд.
	— За пръв път го чувам това място.
	— Малък град в Охайо, близо до Кливлънд.
	Информацията озадачи Адам. Зачака да чуе какво още има да му казва тя.
	Джоана Грифин положи куфарчето си върху масата, отвори го, извади оттам снимка и го попита:
	— Познавате ли тази жена?
	Бутна фотографията към него. Портрет без усмивка, на еднообразен фон, вероятно взет от шофьорска книжка. Но на Адам му беше необходимо по-малко от секунда, за да разпознае блондинката. Макар че я беше виждал само веднъж, на почти никакво осветление, отдалеч, когато тя седеше зад волана на кола. Но моментално се сети коя е.
	Въпреки това се поколеба.
	— Мистър Прайс?
	— Допускам, че може би знам коя е.
	— Може би?
	— Да.
	— И коя, може би, е тя?
	Адам не беше сигурен какво следва да отговори.
	— Защо ми задавате този въпрос?
	— Просто питам.
	— Да, а пък аз съм просто юрист. Така че ще трябва да ми кажете какво точно ви интересува.
	— Е, щом искате така да играем — засмя се Джоана.
	— Не става дума за игра. Само държа да знам…
	— Защо ви задаваме този въпрос. И дотам ще стигнем. — Посочи му снимката: — Познавате ли я в крайна сметка, или не?
	— Лично никога не сме се запознавали.
	— Олеле, майко — подметна Джоана.
	— Моля?
	— Сега пък ще си играем на семантика? Питам ви: познавате ли я, или не я познавате?
	— Струва ми се, че да.
	— Браво! Страхотен сте! И коя е тя?
	— Нима вие не знаете?
	— Не става дума за това какво знаем ние, Адам. Освен всичко друго, не разполагам с излишно време, така че дайте да не си го губим взаимно. Името на тази жена е Ингрид Присби. Платили сте двеста долара на пазача на паркинга пред залата на Американския легион Джо Бонър да ви даде номера на колата й. После сте използвали пенсионирания детектив от полицията Майкъл Рински да проучи притежателката на този номер. Настоявате ли да ви кажа защо сте извършили всичко това?
	Адам мълчеше.
	— Каква е връзката ви с Ингрид Присби?
	— Никаква връзка нямам — отвърна внимателно Адам. — Исках само да я питам за нещо.
	— Какво точно да я питате?
	Адам усети, че му се завива свят.
	— Адам? — Не убягна от вниманието му фактът, че тя беше преминала от „мистър Прайс“ на по-неофициалното „Адам“. Погледна с крайчеца на окото към ъгъла. Лен Гилман стоеше със скръстени отпред ръце и безизразно лице.
	— Надявах се тя да ми помогне по определен конфиденциален въпрос.
	— Забравете за всякакви конфиденциалности, Адам. — Бръкна в куфарчето и извади втора снимка.
	— А тази жена познавате ли?
	И положи на масата фотография на смееща се жена, на възраст горе-долу колкото самата Джоана Грифин. Адам завъртя глава.
	— Не съм я виждал.
	— Сигурен ли сте?
	— Не я познавам.
	— Казва се Хайди Дан. — Гласът на Джоана Грифин беше придобил някаква особена нотка. — Името говори ли ви нещо?
	— Не.
	Джоана го прикова с поглед.
	— Обмислете хубаво отговора си, Адам.
	— Обмислил съм го. Не познавам тази жена. Нито името й.
	— Вашата съпруга къде е?
	Внезапната смяна на темата окончателно го обърка.
	— Адам?
	— Какво общо има жена ми с всичко това?
	— Ама и въпросите направо бъкат отвътре ви, нали? — Гласът й вече беше стоманен. — И започвам яко да се дразня. Доколкото ми е известно, жена ви е заподозряна в кражбата на солидна парична сума.
	Адам пак хвърли око на Лен. Онзи продължаваше да е безразличен.
	— За това ли става дума? За някакви непотвърдени измислици?
	— Къде е тя?
	Адам обмисли много внимателно следващия си отговор.
	— Пътува.
	— Къде?
	— Не ми каза. Каква, по дяволите, е цялата тази история?
	— Интересува ме…
	— Изобщо не ме интересува вас какво ви интересува. За арестуван ли да се смятам?
	— Не.
	— Тоест, мога по всяко време да стана и да си взема шапката, така ли?
	Джоана Грифин го гледаше гневно.
	— Да, точно така.
	— Питам, за да сме наясно, госпожо полицейски началник.
	— Вече сме.
	Адам изправи още повече гръбнака си, възнамерявайки да не изпуска инициативата.
	— Бяхте почнали да ме питате за жена ми. Така че или ми кажете за какво изобщо става дума, или…
	Джоана Грифин извади трета снимка.
	Тикна я към него по масата, без дума да каже. Адам се смрази. Очите му се втренчиха във фотографията. Никой от присъстващите не помръдваше. Нито обелваше дума. Адам усети как светът се залюля под нозете му. Напъна се да се изправи, опита се да каже нещо.
	— Това…?
	— Не е ли Ингрид Присби? — довърши въпроса му Джоана. — Да, Адам. Това е същата онази Ингрид Присби, която може би познавате.
	На Адам започна да не му стига кислородът.
	— Според съдебния патоанатом смъртта й е настъпила вследствие куршум в мозъка. Но преди да стигнем до това, какво виждате тук? В случай че не ви е ясно, ще ви кажа, че според нас й е било направено с макетен нож. Нямаме представа колко време са я мъчили.
	Адам не можеше да отлепи очи от снимката.
	А Джоана Грифин извади и четвърта.
	— Хайди Дан е била простреляна първо в капачката на коляното. И за нея не можем да кажем колко дълго я е измъчвал убиецът, но накрая се е стигнало до същото: куршум в мозъка.
	Адам успя да преглътне.
	— И вие смятате…?
	— Не знаем какво да смятаме. Но искаме да знаем вие какво мислите по въпроса.
	— Нищо не мисля — завъртя глава той.
	— Сериозно? Позволете ми, в такъв случай, да ви изложа хронологията на събитията. Ингрид Присби пристига в Нюарк със самолет от Остин, Тексас. Преспива една нощ сама в хотел „Кортярд–Мариот“ до летището. Оттам наема кола и отива с нея до залата на Американския легион в Сидърфийлд. С нея пътува и мъж. Същият този мъж е разговарял с вас в залата на Американския легион. Не знаем какво ви е казал, но знаем, че след известно време сте платили на охранителя на паркинга да ви съобщи номера на колата им, след което, предполагаме, сте влезли в дирите и на двамата. Междувременно Ингрид отива със същата тази взета под наем кола чак в Бийчууд, Охайо, където провежда разговор с ето тази жена.
	С трепереща ръка и нещо, което му заприлича на едва сдържан гняв, Джоана Грифин пъхна показалеца си в снимката с Хайди Дан.
	— По някое време след този им разговор тази жена, Хайди Дан, е простреляна първо в капачката на коляното, а след това — в главата. В собствения й дом. Малко по-късно — все още изясняваме почасово събитията, но предполагаме, че е станало между дванайсет и двайсет и четири часа след това — Ингрид Присби е била обезобразена и убита в стаята й в мотел в Кълъмбия, Ню Джързи, току до „Делауеър Уотър Гап“.
	Джоана се облегна на стола си.
	— Интересува ни вашето място в цялата тази история, Адам.
	— Ама вие наистина ли…
	Да, те наистина.
	Адам имаше нужда от време — да събере мислите си и да прецени какво можеше да предприеме.
	— Има ли това някаква връзка с брака ви? — попита Джоана Грифин.
	— Моля? — вдигна поглед Адам.
	— Според Лен вие двамата с Корийн преди няколко години сте имали известни неприятности помежду си.
	— Лен? — погледна гневно към ъгъла Адам.
	— Така се говореше, Адам.
	— И откога полицията се занимава и с клюки?
	— Не са само клюки — прекъсна го Джоана. — Коя е Кристин Хой?
	— Моля? Близка приятелка е на жена ми.
	— Но и ваша, оказва се. Напоследък доста сте комуникирали с нея.
	— Понеже… — и Адам млъкна.
	— Понеже?
	Прекалено бързо им се разкриваше. Искаше му се да вярва на полицаите, но доверието му просто не достигаше. Полицаите вече си бяха изработили версия, а доколкото знаеше от личен опит, веднъж оформена, версията им пречеше да преценяват трезво фактите и да не ги изопачават, ако не съвпадат с наличното им убеждение. Сети се и за предупреждението на стареца Рински да не разговаря с полицията. Не че залогът не беше нараснал, но това не го разубеждаваше, поне засега, да не търси Корийн със собствени сили.
	Не знаеше какво да й отговори.
	— Адам?
	— Разговаряхме за жена ми.
	— Вие с Кристин Хой?
	— Да.
	— И какво точно си казахте за жена ви?
	— Стана дума за наскорошното й… пътуване.
	— А, за пътуването й, значи. Имате предвид, предполагам, онзи случай, когато тя напуснала работа посред учебния ден, оттогава не се е появявала и отказва да отговаря на всякакви есемеси от вас и от децата ви?
	— Корийн каза, че има нужда от време за размисъл — отвърна Адам. — Предполагам, че след като сте проучили толкова старателно електронната ми кореспонденция — а не забравяйте, че съм юрист и че част от кореспонденцията, която сте засекли, може да се счита за работна, — сте запозната и с този неин текст.
	— Адски удобно.
	— Кое?
	— Текстът, който жена ви ви е изпратила. Че желае известно време да не се виждате и да не я търсите. Ако не друго, поне спокойствие осигурява, нали така?
	— Не ви разбирам.
	— Всеки може да изпрати подобен есемес, не допускате ли? Дори самият вие.
	— За какво ми е притрябвало…? — И пак млъкна.
	— В залата на Американския легион Ингрид Присби е била придружена от мъж — напомни Джоана. — Кой е той?
	— Изобщо не ми спомена как се казва.
	— А какво ви спомена тогава?
	— Няма никаква връзка с това, за което разговаряме в момента.
	— Аз пък смятам, че има. Заплаши ли ви с нещо?
	— Не.
	— А вие двамата с Корийн никога не сте имали брачни проблеми, така ли да разбирам?
	— Не съм казал такова нещо. Подчертах само, че няма…
	— Няма ли да ми разкажете за снощната ви среща със Сали Перимън?
	Мълчание.
	— И Сали Перимън ли е приятелка на жена ви?
	Адам замълча. Пое няколко пъти въздух с пълни гърди. Нещо отвътре го подтикваше да разкаже всичко на Джоана Грифин. И то най-искрено. В момента обаче Джоана Грифин май се беше зарекла да олепи за цялата лудница него или Корийн. Не че не желаеше да й помогне. Но му трябваше да научи повече за всичките тези убийства, а го възпираше най-вече основното правило: няма да ти се наложи да оттегляш онова, което не си казал. За тази сутрин си беше съставил подробен план: да намери къщата на Габриела Дънбар във Феър Лон. Да се сдобие с името на непознатия. Най-добре щеше да е да не се отклонява от плана си. Нямаше да му отнеме кой знае колко време да отбръмчи дотам с колата си.
	И най-важното — по пътя щеше да има време да обмисли всичко.
	Затова стана от стола.
	— Трябва да си вървя.
	— Това, предполагам, го казвате на шега?
	— Ни най-малко. Ако разчитате да ви помогна, ще трябва да ми дадете няколко часа.
	— Говорим за две убити жени.
	— Разбирам ви — насочи се към вратата Адам. — Но търсенето ви е в погрешна посока.
	— А в коя, според вас, следва да вървим?
	— Към мъжа, който е пътувал с Ингрид — отвърна Адам. — Онзи от залата на Американския легион.
	— И защо точно към него?
	— Знаете ли кой е той?
	Тя се извърна да погледне за миг Лен Гилман, после отново обърна очи към Адам.
	— Не.
	— Абсолютно нищичко ли не ви е известно?
	— Абсолютно.
	Адам кимна:
	— Той е ключът към загадката. Него търсете.


>	Четирийсет и втора глава

	Домът на Габриела Дънбар може навремето си да е бил и очарователен, но натрупалите се през годините пристройки, модернизации и така наречените „подобрения“ го бяха превърнали в раздута, безхарактерна резиденция в стил „макманшън“. Най-новите архитектурни измишльотини — френски прозорци и кулички — по-скоро отвличаха вниманието на посетителя, без да добавят нищо към красотата на сградата и само й придаваха още по-изкуствен вид.
	Адам застана пред натруфената входна врата и натисна копчето на звънеца, което му отвърна със сложна електронна мелодия. За да не си губи повече времето с полицаите, вместо да изчака да го върнат у дома му, реши да се възползва от приложението „Юбер“ и си поръча колата, която го откара до Феър Лон. Междувременно се беше разбрал и с Анди Грибъл да дойде да го прибере, за да отидат заедно в офиса. Разчиташе срещата му с Габриела да не му отнеме много време.
	Тя самата дойде да му отвори. Адам я позна веднага от снимките й във фейсбук по гарвановочерните коси — толкова прави, че сигурно с ютия ги гладеше. И приветливата усмивка, която се смъкна от лицето й в мига, в който съзря Адам.
	— С какво мога да съм ви полезна?
	Гласът й леко потреперваше. Отказа да отвори външната врата с противокомарната мрежа.
	Адам пристъпи направо към целта.
	— Извинете ме за неочакваното посещение. Казвам се Адам Прайс. — Понечи да й връчи визитка, но мрежата не му позволи. Затова я пъхна през процепа между вратата и рамката. — Адвокат съм и работя в Парамъс.
	Габриела се беше заковала на мястото си. А кръвта се оттичаше от лицето й.
	— В момента движа дело за наследство и… — Вдигна пред очите й смартфона със снимката на екрана от интернет. Увеличи с пръсти изображението, за да види тя по-ясно лицето на непознатия. — Интересувам се дали познавате този човек.
	Габриела взе с два пръста показалата се отвъд рамката визитка. Огледа я продължително. И чак тогава обърна внимание на образа, който Адам й показваше. След секунди завъртя глава и каза „Не“.
	— Били сте заедно на някакво парти в офис. Убеден съм, че…
	— Трябва да вървя.
	Трепетът в гласа й вече граничеше с паника или ужас. Понечи да затвори дървената врата.
	— Мис Дънбар?
	Тя се поколеба.
	На Адам не му идваха наум никакви подходящи думи. Явно беше успял да я уплаши. А това беше признак, че тя знае нещо.
	— Много ви се моля — рече й. — На всяка цена трябва да открия този човек.
	— Нали ви казах, че не го познавам.
	— Според мен го познавате.
	— Махнете се моментално от личния ми имот.
	— Жена ми изчезна.
	— Моля?
	— Моята съпруга. Този човек направи нещо и тя ме напусна.
	— Не разбирам изобщо за какво става дума. Вървете си, ако обичате.
	— Кой е той? Нищо друго не искам да знам. Само името му.
	— Обясних ви: не го познавам. Оставете ме на мира, умолявам ви. Нищо не знам.
	И пак понечи да затвори вратата.
	— Няма да престана да го търся. Така му предайте. Няма да се предам, докато не открия истината.
	— Махнете се от имота ми, иначе ще извикам полиция.
	И затръшна вратата в лицето му.


	Габриела Дънбар прекара следващите десет минути в ходене напред-назад, като не преставаше да си повтаря „со-хам“ — санскритска мантра, която беше научила на тренировките по йога. В края на всяко занимание учителят ги караше да легнат по гръб в поза труп, да затворят очи и цели пет минути само да повтарят „со-хам“. Първия път, когато им каза да го сторят, Габриела само дето не забели очи, при все че вече ги беше затворила. Но още на втората или третата минута започна да усеща как отровните натрупвания от стреса се заотцеждаха от тялото й.
	— Со… хам…
	Отвори очи. Нещо не се получаваше. А имаше и по-спешни неща за вършене. Разполагаше с няколко часа, докато Миси и Пол се върнат от училище. Слава богу. Времето щеше да й стигне да се приготви и да събере багажа. Грабна телефона, прегледа най-често набираните номера и натисна бутона на контакта, когото беше кръстила „Мухльото“.
	Само след две иззвънявания вдигна бившият й.
	— Кажи, Сладурано?
	Още се дразнеше, като чуеше това обръщение от устата му. След първите им няколко срещи навремето беше започнал да й вика „моята Сладурана“, което в началото й се струваше очарователно, както става при зараждането на всяка нова любов, но само месеци по-късно й идеше да повърне, щом я наречеше така. Всичките й останали приятели вече бяха забравили този й прякор.
	— Ще можеш ли да вземеш временно децата при себе си? — попита го.
	Той дори не се напъна да скрие раздразнението си.
	— Кога?
	— От тази вечер, да кажем.
	— Ти майтап ли си правиш с мен? След всичките ми молби да ми разрешиш повече свиждания…
	— И ето че сега ти изпълнявам желанието. Ще ги вземеш ли довечера?
	— В Чикаго съм по работа и се връщам чак утре сутринта.
	По дяволите!
	— А онази… как й беше името?
	— Много добре знаеш името й, Сладурано. Но и Тами е с мен.
	Никога не беше вземал Габриела със себе си в командировка, вероятно защото използваше случаите, за да се среща с Тами или някоя нейна предшественица.
	— Тами — повтори Габриела. — Тя какво слагаше над i-то — точка или сърчице? Вече не помня.
	— Мнооого смешно. — Хич не беше смешно, а безкрайно глупаво, мина й през ум. Но беше късно да се тръшка заради отдавна умрелия им брак. — Така или иначе, прибираме се утре рано.
	— Добре. Ще ги оставя все пак у вас.
	— За колко време?
	— За няколко дена. Ще ти кажа по-нататък.
	— Да нямаш някакви проблеми, Сладурано?
	— Всичко е мед и масло. Поздрави Тами.
	Прекъсна разговора и се загледа през прозореца. Отдавна имаше усещането, че нещата ще се развият по този начин. Още от момента, в който Крис Тейлър й предложи работата. Въпросът беше само „кога“. Самата дейност й изглеждаше абсолютно привлекателна, гарантирано печеливша — да разкриват на хората истини и да печелят от това пари, — но тя дори за миг не беше забравила очебийното: това, тяхното, си беше жива игра с огъня. Хората са готови на всичко, за да не бъдат разгласени тайните им.
	Дори на убийства.
	— Со… хам…
	Пак не й действаше. Отиде в спалнята. И затвори вратата, независимо че беше съвсем сама в цялата къща. Сви се в ембрионална поза на леглото и засмука палец. Нищо, че беше срамно: когато мантрата откажеше, връщането към този съвсем примитивен и детински навик никога не й изневеряваше.
	Присви още по-силно коленете към гърдите си и ревна. А като се наплака, извади мобилния си телефон. В името на сигурността ползваше услугите на виртуална частна мрежа, която не беше съвсем непробиваема, но засега й вършеше работа. И пак прочете визитката: АДАМ ПРАЙС, АДВОКАТ.
	Открил я беше. А след като я е открил, можеше да се предположи, че преди нея е открил и Ингрид.
	Или, както викаше Джак Никълсън в „Доблестни мъже“, на някои хора истината им идва в повече.
	Габриела бръкна в най-долното чекмедже, извади оттам пистолет Glock 19 Gen4 и го остави върху леглото. Беше й го дал Мертън, убеждавайки я, че бил идеалното дамско оръжие. После я заведе на някакво стрелбище в Рандолф и я научи как да го ползва. Пистолетът беше зареден и готов за път. В началото се страхуваше да държи заредено оръжие у дома заради малките си деца, но заплахите, които все някога щяха да надвиснат отгоре й, се оказаха по-убедителни от изискванията за безопасност.
	Какво друго й оставаше да направи?
	Много просто. Да спази правилата. Направи с айфона си снимка на визитката на Адам Прайс, прикачи снимката към имейл и написа само две думи, преди да го изпрати: ТОЙ ЗНАЕ.


>	Четирийсет и трета глава

	Адам излезе рано от работа и пое с колата към новото затревено игрище на сидърфийлдската гимназия, където в момента тренираше момчешкият отбор по лакрос. Паркира на предишната пряка, за да не го види синът му Томас, и иззад трибуната се загледа в играта. Никога дотогава не беше гледал тренировка, така че не му беше съвсем ясно какво става на терена. Просто му се щеше да понаблюдава известно време сина си. Нищо повече. Сети се и за думите на Трип Еванс, произнесени в залата на Американския легион през онази вечер, от която се започна всичко — как не можел да повярва какъв голям късмет имали всички обитатели на градове като техния.
	„Живеем живот-мечта, не съзнаваш ли?“
	Трип, разбира се, беше прав, но странно защо описваше личния им рай като „мечта“. Мечтата е крехко нещо. Малотрайно. Събуждаш се някой ден и откриваш, че си я сънувал. Размърдваш се и я усещаш как се отдалечава, а на теб не ти остава друго, освен да драпаш безпомощно да задържиш димящите руини. Но няма смисъл. Бленуваната мечта се разтваря и изчезва завинаги. Така, както наблюдаваше играта на сина си, Адам се видя принуден да осъзнае, че откакто му се беше явил непознатият, всички живееха на границата на събуждането.
	Треньорът наду свирката и даде почивка — отпускане на едно коляно. След минути момчетата снеха каските и се повлякоха към съблекалните. Адам се появи иззад трибуната. Като го видя, Томас се закова на място.
	— Татко?
	— Всичко е наред — каза Адам. После усети, че думите му могат да се изтълкуват в смисъл че Корийн се е върнала, затова бързо се поправи: — В смисъл, нищо ново не се е случило.
	— За какво си дошъл?
	— Приключих рано в офиса. И реших да мина да те забера.
	— Трябва първо да се изкъпя.
	— Няма проблем. Ще те изчакам.
	Томас кимна и продължи пътя си към съблекалнята. Адам прати есемес на Райън да го пита къде е. Отишъл от училище право у Макс. Можело ли Адам да го прибере пътьом заедно с Томас, че да си спести повторно излизане? „Нп“, гласеше отговорът на Райън, а на Адам му бяха необходими няколко минути, за да изчисли, че значи „няма проблем“.
	Десет минути по-късно, вече в колата, Томас го попита за какво го беше търсила полицията.
	— Трудно ми е да ти обясня — рече Адам. — И за криене не става дума, но те моля засега да не ме разпитваш по този въпрос.
	— Във връзка с мама ли е нещо?
	— Не мога да кажа.
	Томас реши да не нахалства. Минаха да вземат Райън. Той седна отзад и веднага изкоментира:
	— На какво се е развоняло тука отзад?
	— Екипът ми за лакрос — обясни Томас.
	— Отврат.
	— Прав си — съгласи се Адам и смъкна стъклата. — Как мина училището?
	— Добре — отвърна Райън. — Нещо ново от мама?
	— Засега нищо. — Подвоуми се дали да продължи по темата и накрая реши, че мъничко истина може да им подейства успокоително. — Добрата новина е, че вече и полицията се намеси.
	— Какво?
	— И те ще се заемат с издирването на майка ви.
	— Полицията ли? — повтори Райън. — Ама защо?
	Адам леко повдигна рамене.
	— Онова, което Томас каза снощи, май ще се окаже вярно. Това просто не е в нейния стил. Така че те ще ни помогнат да я намерим. — Момчетата несъмнено щяха да го засипят с още въпроси, но в мига, в който свърнаха по тяхната улица, Райън възкликна:
	— Ей, коя е оная там?
	На предното стъпало седеше Джоана Грифин. Щом видя Адам да влиза в алеята, стана и оглади учрежденско зеления си панталон. Засмя се и дружески помаха с ръка, сякаш беше съседка, дошла да поиска на заем малко захар. А след като Адам паркира, тръгна усмихната към тях, с небрежна походка, в която не се съдържаше никаква заплаха.
	— Здравейте, младежи — провикна се.
	Тримата слязоха. Момчетата я гледаха недоверчиво.
	— Казвам се Джоана — каза и се ръкува с децата.
	И двамата изгледаха баща си в очакване на някакво обяснение.
	— От полицията е — каза баща им.
	— Само че, докато съм тук, не представлявам полицията — поправи го Джоана. — Иначе съм шеф на управлението в Бийчууд, в щата Охайо. И ми викат шефката Грифин. Тук обаче съм извън моята юрисдикция, така че ме наричайте просто Джоана. Приятно ми е да се запознаем, момчета. — Усмивката не слизаше от лицето й. На Адам му беше напълно ясно, че е само за пред момчетата. Но и самите те май го усещаха.
	— Ще ме поканите ли да вляза? — попита тя Адам.
	— Окей.
	Томас отвори задната врата и извади сака си с екипа. Райън нарами абсурдно претъпканата с учебници раница. Тръгнаха към вратата, но Джоана забави крачка и Адам също изостана. Изчака момчетата да се поотдалечат и просто я попита:
	— За какво сте дошли?
	— Намерихме колата на съпругата ви.


>	Четирийсет и четвърта глава

	Адам и Джоана седнаха във всекидневната.
	Момчетата бяха в кухнята. Томас кипна вода за паста. Райън сложи в микровълновата пакет замразени зеленчуци. Това щеше поне временно да позалъже глада им.
	— И къде намерихте колата на Корийн? — попита Адам.
	— Първо искам да си призная.
	— Кое?
	— Онова, за което стана дума отвън. В Ню Джързи аз не съм от полицията. Абе то и у дома съм една полицайка — не е за разправяне. С убийства не ми дават да се занимавам. С тях се заема окръжното управление. А дори и да бяха в ресора ми, тук наистина съм много далеч от юрисдикцията ми.
	— Да, обаче това не им попречи да ви качат на самолета, за да дойдете да ме разпитате.
	— Напротив. Пътувах на собствени разноски. Но познавам един от окръг Бъргън, който има познат в окръг Есекс, и тамошните бяха така любезни да ме посрещнат на летището и да те докарат в управлението.
	— И за какво ми го разправяте всичко това?
	— Защото нашите от окръжието чули за цялата тази работа и вдигнаха голяма патърдия. Така че официално случаят ми е отнет.
	— Нещо изтървах нишката. След като нямате нищо общо със случая, за какво ви е притрябвало да идвате чак дотук?
	— За това, че едната от жертвите беше моя приятелка.
	На Адам започна да му се изяснява.
	— За Хайди ли става дума?
	— Ъхъ.
	— Моите съболезнования.
	— Благодаря.
	— И къде е колата на Корийн?
	— Много мило, че така бързо сменихте темата.
	— Нали това сте дошли да ми съобщите.
	— Така е.
	— Е, и?
	— Пред летищен хотел в Нюарк.
	Адам се намръщи.
	— Какво има?
	— Нещо не се връзва — отвърна й той.
	— Защо?
	Адам й разправи за телефонния локатор на айфона, според който Корийн била в Питсбърг.
	— Нищо не пречи да е наела кола там, закъдето е летяла — възрази Джоана.
	— Не ми ражда акълът закъде може да лети човек, че да му се наложи да вземе кола под наем и да мине през Питсбърг. Освен това казахте, че била на паркинга на някакъв хотел.
	— Да. В близост до летището. Открихме я тъкмо преди да я вдигнат с паяка. Помолих фирмата да я достави тук, между другото. До един час би трябвало да я докарат.
	— Нещо пак ми се губи.
	— И по-точно?
	— Ако й е предстояло да се качи на самолет, Корийн щеше да остави колата на паркинга на самата аерогара. Винаги така сме правили.
	— Може, но в случая е искала никой да не разбере за къде е заминала. И вероятно е предположила, че вие именно там ще търсите първо.
	Той завъртя глава.
	— Аз да седна да търся колата по летищните паркинги? Никога не би й минало през ум.
	— Адам?
	— Слушам ви.
	— Знам, че поначало ми нямате доверие. Дайте обаче да поговорим малко „извън протокола“.
	— Вие да не сте репортерка? Полицайка сте. При вас нищо не е „извън протокола“.
	— Добре. Само ме изслушайте, окей? Загинали са две жени. Няма да ви разправям какъв специален човек беше Хайди, но… Да ви кажа направо, точно сега трябва да ми разкажете всичко, което знаете. — Срещна погледа му и го задържа. — А аз ви обещавам. Кълна се в душата на покойната ми приятелка, че няма нищо от чутото да използвам нито против вас, нито против вашата съпруга. Нищо друго не ме интересува, освен да постигна справедливо възмездие за Хайди. Нищо повече. Разбирате ли ме?
	Адам усети как не може да си намери място върху стола.
	— Ами ако ви задължат да дадете показания?
	— Могат да се опитат, но няма да успеят. — И Джоана се приведе към него. — Помогнете ми. Умолявам ви.
	Адам се позамисли, но не за дълго. Не му оставаше никакъв друг избор. Права е Джоана. Две жени са убити и не се знае колко сериозно може да е закъсала Корийн. Самият той не разполагаше с повече сериозни улики, но това не му пречеше да храни силни подозрения спрямо Габриела Дънбар.
	— Първо — рече Адам, — вие ми кажете какво знаете.
	— Вече ви го описах в основни линии.
	— Обяснете ми каква е връзката между Ингрид Присби и приятелката ви.
	— Много проста — отговори Джоана. — Ингрид и мъжът се появяват пред „Ред Лобстър“. Разговарят. На другия ден Хайди е мъртва. А на следващия е мъртва и Ингрид.
	— И подозирате мъжа, който е придружавал Ингрид?
	— Убедена съм, че той може да хвърли светлина върху случая. Предполагам, че и с вас са разговаряли. В залата на Американския легион.
	— Мъжът, да.
	— Каза ли ви как се казва?
	Адам завъртя глава.
	— Не, само обяви, че бил непознатият.
	— И след като си заминаха, вие се опитахте да го намерите. Да ги намерите вероятно. Получихте номера на колата от охранителя на паркинга. И я изнамерихте.
	— Стигнах само до името й. Нищо повече.
	— И какво ви каза онзи — непознатият — в залата на Американския легион?
	— Че жена ми се е престорила на бременна.
	— Моля? — примига два пъти на ситно Джоана.
	Адам й разправи цялата история. Достатъчно му беше веднъж да отвори уста и всичко заизлиза без запъвания. А след като свърши, Джоана му зададе въпрос, който беше не само абсолютно логичен, но и изненадващ:
	— А вие вярвате ли? В това, че бременността й е била фалшива?
	— Да.
	Каза го направо. Без да се двоуми. Вече не изпитваше това чувство. И вероятно е знаел от самото начало — от момента, в който непознатият му я съобщи, — но беше изчакал парченцата от пъзела да се наместят, преди да го признае на глас.
	— А защо? — попита Джоана.
	— Защо смятам, че е вярно ли?
	— Не, защо според вас е избрала да постъпи по този начин?
	— Защото съм я карал да се чувства несигурна.
	Тя кимна.
	— Покрай онази Сали Перимън ли?
	— Най-вече, да. Но с Корийн бяхме взели да се откъсваме един от друг. Тя се боеше да не ме изгуби, аз пък се боях да не изгубя всичко това, което виждате. Но няма значение.
	— Не бих се изненадала, ако се окаже, че има.
	— В смисъл?
	— Имам лична молба към вас — рече Джоана. — Да ми опишете какво точно се случваше в живота ви, когато тя е прибягнала към онзи уеб сайт за фалшивите бременности.
	На Адам не му стана ясна целта на въпроса й, но и не виждаше причина да не й разкаже.
	— Както ви споменах, бяхме взели да се отчуждаваме. Нищо ново под слънцето, нали? Всичко започна да се свежда само до момчетата и до семейните задължения — кой ще пазарува за ядене, кой ще мие чините, кой ще има грижата да плаща сметките. Най-обикновени неща, като се замисли човек. Но, изглежда, и аз съм преживявал точно тогава кризата на средната възраст.
	— И се чувствахте недооценен?
	— Не знам и аз как да го опиша. Но най-вече престанах да се чувствам истински мъж. Знам, че звучи глупаво — все пак съм баща и глава на семейство…
	Джоана Грифин кимна.
	— Тогава изневиделица се появява въпросната Сали Перимън и се залавя да ви обсипва с внимание.
	— Не беше изневиделица, но е вярно, че започнахме заедно работата по едно трудно дело, а тя е красива, всеотдайна, и почна да ме гледа така, както навремето ме гледаше Корийн. Много добре си давам сметка колко глупаво звучи в моите уста.
	— Нормално, а не глупаво — поправи го Джоана.
	Адам се зачуди дали тя искрено мисли така, или го казва, с цел да не спори.
	— Така или иначе, Корийн, изглежда, се е притеснявала, че ще я оставя. А пък аз не съм я усетил, или пък ми е било безразлично, де да знам. Но точно тогава тя е инсталирала на айфона ми онова приложение за следене.
	— Същото, което ви показа, че се намирала в Питсбърг ли?
	— Да.
	— Но го е направила тайно, така ли?
	— Нямах представа, докато Томас не ми го демонстрира.
	— Уау — възкликна Джоана. — Значи жена ви ви е шпионирала.
	— Не знам. Допускам, че може и да го е правила. И според мен точно от там са тръгнали нещата. Редовно й казвах, че ще работя до късно. А тя сигурно е пускала приложението и е установявала, че ходя у Сали по-често, отколкото би трябвало.
	— Вие не й ли казвахте къде ходите?
	— Ами ставаше въпрос само за работа — завъртя глава Адам.
	— Именно. Кое ви възпираше да й кажете?
	— Най-смешното е, че го правех от съображения да не я притеснявам. Знаех как щеше да реагира. А може и някъде подсъзнателно да съм усещал, че върша нещо нередно. Нищо не ни пречеше да оставаме да работим в офиса, но ми беше приятно да съм у тях.
	— Обаче Корийн научава.
	— Да.
	— А между вас и Сали Перимън нищо не се е случило?
	— Абсолютно. — После поразмисли и добави: — Но нещо беше може би на път да се случи.
	— Това пък какво ще рече?
	— И аз не знам.
	— До физически ласки стигнахте ли? До крайната граница?
	— Моля? Изобщо не.
	— Не сте я целували дори?
	— Никога.
	— Откъде това ваше чувство за вина в такъв случай?
	— Защото ми се искаше.
	— И таз добра! Да не би на мен да не ми се иска да сапунисам с гъба гърба на Хю Джакман? И какво от това? Човек не може да контролира мисловните си желания. Съвсем човешко е. Не им обръщайте внимание.
	Нищо не й отговори.
	— След което съпругата ви предизвиква конфронтация със Сали Перимън.
	— За конфронтацията не съм убеден. Знам само, че я е търсила по телефона.
	— Разговор, за който Корийн не ви е споменала.
	— Изобщо.
	— Попитала Сали какво става, но на вас не е гласувала подобно доверие. Така май излиза.
	— Общо взето.
	— После?
	— После Корийн забременя — каза Адам.
	— Тоест, престори се, че е бременна, нали така?
	— Както искате го наричайте.
	— Уау — повтори Джоана и завъртя глава.
	— Не е това, което си представяте.
	— Напротив, съвсем точно си го представям.
	— А мен, честно казано, бременността ме изненада. В положителен смисъл. Върна ми разсъдъка. Припомни ми кои са важните неща в живота. И точно в това се състои и другата ирония: Корийн е постигнала целта си. И е имала пълното основание да го направи.
	— Не, Адам, не е била права.
	— Но нали ме върна тогава към действителността?
	— Нищо подобно. Просто ви е манипулирала. Вие най-вероятно и сам сте щели да се върнете. Освен ако не ви е било писано да не се връщате. Неприятно ми е да го кажа, но Корийн е извършила тогава нещо лошо. Много лошо.
	— Може да го е направила от отчаяние.
	— Това не я оправдава.
	— Борела се е за своя свят. За семейството. За целия си живот. Толкова труд е хвърлила да го изгради, а сега го заплашвала гибел.
	— Но пък вие не сте прибягнали към същите средства, които тя е приложила, Адам — завъртя глава Джоана.
	— За което и аз съм виновен.
	— Тук не става дума за вина. Изпитали сте известно колебание. Главата ви се е замаяла. Почнали сте да се питате „ами ако?“. Не сте първият, който се е измъчвал с такива мисли. В подобни случаи човек може и да намери правилния ориентир, а може и да не успее. В крайна сметка Корийн не ви е дала такава възможност. Предпочела е да ви измами и да изживее една лъжа. Нито ви оправдавам, нито ви осъждам. Всеки брак е различен. Но вие така и не сте видели светлината. Просто някой ви е светнал с фенерче в очите.
	— Вероятно от това съм се нуждаел.
	— Не, не по този начин — пак завъртя глава Джоана. — На всяка цена следва да го осъзнаете.
	Адам се замисли.
	— Обичам Корийн. И не виждам фалшивата бременност да е променила с нещо живота ни.
	— Но така и няма да се доберете до истината.
	— Не сте права — възрази Адам. — Знаете ли колко пъти съм си мислил за тези неща.
	— И сте сигурен, че щяхте да останете?
	— Да.
	— Заради децата ли?
	— Отчасти.
	— За какво друго?
	Адам се приведе напред и се загледа в килима — персийски килим в синьо и жълто, на който двамата с Корийн попаднаха в магазин за антики в Уоруик. Тръгнали бяха през октомврийския ден да берат ябълки, но в крайна сметка се заплеснаха да пият сайдер, ябълките макинтош ги купиха и оттам забиха към магазина за антики.
	— Заради това, че каквито и гадости да си погаждаме взаимно с Корийн — подхвана Адам, — каквито и недоволства, разочарования и лоши чувства да произтичат от тях, аз, така или иначе, не мога да си представя как бих живял без нея. Как ще остарея, ако я нямам. Не мога изобщо да си се представя другояче, освен като част от нейния свят.
	— Разбирам ви — потърка брадичка Джоана и кимна. — Моят мъж Рики така яко хърка, че все едно в леглото ми има хеликоптер. Но и аз го възприемам по същия начин.
	Поседяха известно време смълчани, да могат чувствата да се уталожат.
	После Джоана попита:
	— Защо, според вас, непознатият ви е съобщил за фалшивата бременност?
	— Нямам представа.
	— Не ви е изнудвал за пари, така ли?
	— Изобщо. Напротив, каза, че го правел заради самия мен. Държеше се като участник в кръстоносен поход. А вашата приятелка Хайди — тя също ли се е правила на бременна?
	— Не.
	— Интересно какво тогава й е казал непознатият.
	— И аз не знам — призна Джоана. — Но каквото и да й е казал, именно то е довело до смъртта й.
	— Никакви идеи ли нямате?
	— Никакви — отвърна Джоана. — Но затова пък ми идва наум, че познавам човек, който може и да има.


>	Четирийсет и пета глава

	„ТОЙ ЗНАЕ“
	Крис Тейлър прочете есемеса и за сетен път се запита как точно и къде се бяха пропукали нещата. Срещата с Прайс я беше извършил по външна поръчка. Нищо чудно там да е станал провалът, макар в повечето отношения тъкмо външните поръчки — а те не бяха кой знае колко — да се оказваха най-безопасни. Плащанията идваха от лишена от емоции трета страна — реномирана частна детективска фирма. В едно определено отношение можеше да се каже дори, че са и по-законосъобразна дейност, тъй като не включваха — не, Крис никак не се бои да използва точно тази дума, — не включваха изнудване.
	Иначе обичайният протокол беше съвсем елементарен: в интернет откриваш нечия ужасна тайна. И човекът тогава има два избора: да плати, за да не се разчуе тайната му, или да не плати и тайната му да бъде разгласена. И в двата случая Крис оставаше доволен. Крайният резултат беше или печалба (човекът се съгласяваше да бъде изнуден и плащаше), или катарзис (човекът се отърсваше от своята тайна). Реално погледнато, за тях беше най-изгодно хората да не се ограничават само с единия вариант. Парите им бяха нужни, за да поддържат дейността си. Но и от разгласяването на истини се нуждаеха, защото по този начин предприятието им ставаше източник на справедливост и добро.
	Споделената тайна вече не е тайна.
	Именно тук, може би, се коренеше проблемът с външните поръчки, разсъждаваше Крис. Едуардо най-много настояваше да ги поемат. Убеждаваше ги, че щели да работят само с подбрани реномирани охранителни фирми. А това гарантирало сигурност, леснота и постоянни печалби. Привидно всичко трябваше да е много опростено: фирмата им изпраща име. Едуардо го проверява в базите данни дали няма да се появи отнякъде. В случая с Корийн Прайс името й фигурираше на сайта „Fake-A-Pregnancy.com“. Следваше изплащането на дадена сума или оповестяването на тайната.
	Вярно, Корийн Прайс така и не получи възможност да избира. Както е вярно и това, че в крайна сметка тайната й беше оповестена — нали той лично съобщи истината на Адам Прайс. Извърши го обаче най-праволинейно — срещу заплащане в брой. На съдържателя на тайната дори не беше дадена възможността да предпочете изкуплението.
	А това беше лошо.
	Крис използваше всеобхватното понятие „тайни“, но всъщност за чисти тайни изобщо не можеше да става и дума. По-скоро бяха лъжи, измами, че и по-лоши деяния. Корийн Прайс излъгала съпруга си с фалшивата си бременност. Кимбърли Дан лъжела работливите си родители как точно изкарвала парите за следването си. Кени Молино мамел с помощта на анаболните стероиди. Маркъс — годеникът на Михаела — пък постъпил още по-гадно, след като измамил и съквартиранта си, и бъдещата му жена с порно отмъщението.
	Според Крис между тайната и метастазата нямаше никаква разлика. Тайните разлагат плътта, разяждат вътрешностите ти и оставят подире си само някаква негодна черупка. Лично той беше станал непосредствен свидетел на щетите, причинявани от тайните. Когато Крис стана на шестнайсет, любимият му татко — човекът, който го беше научил как се кара колело, водеше го на училище и тренираше детския им бейзболен отбор — извади наяве ужасна, гнояла дълги години тайна.
	Не бил биологичният баща на Крис.
	Няколко седмици преди сватбата им майка му се събрала за последно със старо нейно гадже, от което забременяла. Самата тя от самото начало подозирала каква е истината, но всичко лъснало окончателно едва тогава, когато се наложило Крис да влезе в болница след автомобилна катастрофа и баща му — обичаният му татко — пожелал да дари кръв.
	— Целият ми живот — сподели тогава баща му — премина в една голяма лъжа.
	Когато научил истината, бащата на Крис положил усилия да постъпи „както си му е редът“. Убедил себе си, че бащата не е просто дарител на сперма, а е длъжен да се грижи постоянно за своето дете, да му осигурява дом, обич, възпитание и образование. Но така и не успял да се пребори с прекалено дълго гноилата рана.
	Три години бяха минали, откак Крис го видя за последно. Ето как тайните променят хора, семейства, човешкия живот.
	След като завърши университета, Крис се хвана на работа в наскоро създадената интернет фирма „Даунинг Плейс“. И усети, че буквално е открил своя дом. Независимо от предвзетите претенции на фирмата, тя всъщност се занимаваше с разпространението на тайни, и то от най-гадните. По едно време Крис се зае изключително с дейността на конкретен сайт — „Fake-A-Pregnancy.com“. Компанията залъгваше и себе си, и клиентите, че силиконовите кореми се купували предимно на шега, за подаръци, партита с маски или други подобни „необичайни забавления“. Това, разбира се, не им пречеше да съзнават истината. Защото на теория човек може да си представи как жена отива на парти, направила се на бременна. Но чак пък ехографии? Фалшиви тестове за бременност? Няма какво да се самозалъгват.
	Това, което вършат, е зло.
	Крис обаче от самото начало беше наясно, че ще е безсмислено да разкрива публично фирмата. Първо, прекалено амбициозна задача беше за сам човек, и второ, колкото и невероятно да му се струваше, „Fake-A-Pregnancy“ имаше дори конкуренция. Нямаше област без конкурентни фирми. Така че събарянето на една от тях само щеше да подсили останалите. И тогава Крис се сети за урока, който, като малък, беше научил не от друг, а от „баща“ си: правиш каквото можеш. Света можеш да спасиш и човек по човек.
	Огледа се и намери в сходни фирми неколцина на неговия акъл и със същия достъп до тайни. Някои държаха повече на паричната страна на нещата. Други смятаха, че вършат достойни и справедливи дела, но дори и на самия Крис, който нямаше никакви намерения да води религиозен кръстоносен поход, му се наложи да признае, че новата му дейност в действителност съдържа и нещо като морална мисия.
	Така постепенно се оформи основната им петорка — Едуардо, Габриела, Мертън, Ингрид и Крис. Едуардо настояваше да вършели всичко онлайн. Отправяш заплахата онлайн. Разгласяваш тайната в имейл с недоказуем произход. Всичко става при пълна анонимност. Крис обаче не се съгласи. Без значение дали им харесваше или не, тяхното беше съсипване на хора. Внасяш светкавична промяна в живота им. Колкото и да я гримираш, истината си оставаше една: човекът, при когото отиваш, след посещението ти става съвсем друг човек. Такива неща задължително се правят лице в лице. И то със съчувствие и човещина. Тайните пазители са все безлични уеб сайтове, машини, роботи.
	Те обаче ще са нещо коренно различно.
	Крис прочете отново надписа върху визитката на Адам Прайс и краткия текст от Габриела: ТОЙ ЗНАЕ.
	В известен смисъл беше се получила размяна на ролите. Този път самият Крис е човекът, който си има тайна. Но не, неговото е по-друго. Неговата тайна не цели да измамва когото и да било, а да опазва — или той сам в действителност се заблуждава? Дали пък, подобно на онези, срещу които се изправяше, и той да се мъчи просто да намери рационално обяснение за собствената си тайна?
	Винаги отчиташе факта, че са се захванали с опасна дейност, че си създават врагове, че има хора, които няма да оценят доброто, ами ще искат да си отмъстят и да си останат в мехура на своята „тайна“.
	Ингрид не е вече между живите. Убили са я.
	„ТОЙ ЗНАЕ“
	Реакцията трябваше да последва от само себе си: да го спрат.


>	Четирийсет и шеста глава

	Общежитието на Кимбърли Дан се намираше в привидно суперавангардна част на нюйоркския квартал Гринуич Вилидж. То и Джоаниният Бийчууд не беше някое затънтено село, напротив: много от жителите му бяха дошли от Ню Йорк Сити в желанието си да избягат от лудницата и да не претоварват финансите си, а да живеят в удобство в район с по-ниски цени на недвижимите имоти и общинските данъци. Но и с Манхатън не можеше да се сравнява Бийчууд. Джоана беше идвала тук цели шест пъти и си даваше прекрасно сметка, че като този остров друг няма на света. Градът и спи понякога, и си почива, но стъпиш ли в него, сетивата ти са вечно будни. Все едно по тялото ти тече непрестанно ток. И чуваш по всяко време как напрежението нараства и пращят искри.
	Вратата се отвори със замах в мига, в който Джоана почука, все едно Кимбърли я беше чакала с ръка върху дръжката.
	— О, лельо Джоана!
	По лицето на Кимбърли се застичаха сълзи. Тръшна се върху Джоана и се разрида. По-възрастната жена я придържаше и чакаше да се нареве. Галеше косите й чак до гърба, както беше виждала десетки пъти Хайди да ги гали: и в онзи случай, когато Кимбърли падна в зоопарка и си охлузи коляното, или когато онзи простак Франк Вели от съседната кооперация си оттегли поканата за абитуриентския бал, понеже успял да се „ъпгрейдне“ до Никол Шиндлър.
	Джоана държеше в обятията си дъщерята на своята отколешна приятелка и усещаше как сърцето й наново се къса. Затвори очи и се опита да издаде утешителни звуци. Нямаше в никакъв случай да прибегне до „Всичко ще се оправи“ или други фалшиви приказки от този род. Достатъчно щеше да е да я прегръща и да я чака да се наплаче. После и Джоана ревна. Защо пък не? Да не би и тя да не беше съсипана от случая?
	Вярно, и по работа беше дошла, но тя можеше да почака малко. Нека първо се нареват и двете.
	По някое време Кимбърли отстъпи крачка назад.
	— Пътната ми чанта е готова — рече. — В колко часа ни е полетът?
	— Дай първо да поседнем и да си поприказваме, окей?
	Огледаха се на какво могат да седнат, но тъй като стаята беше в общежитие, Джоана приседна на ъгъла на леглото, а Кимбърли се тръшна върху скъпа на вид отоманка. Вярно е, че беше отишла на собствени разноски да разпита Адам Прайс, но тук задачата й беше далеч по-обширна. Първо, обещала беше на Марти да придружи Кимбърли до дома за погребението на Хайди.
	— Безкрайно разстроена е — каза й Марти — и никак не ми се ще да пътува сама, нали разбираш?
	Джоана беше проявила необходимото разбиране.
	— Искам да те попитам за нещо — каза Джоана.
	— Окей — продължаваше да бърше сълзите си Кимбърли.
	— Вечерта, преди да убият майка ти, вие двете сте разговаряли по телефона. Така ли е?
	Кимбърли пак се разрида.
	— Кимбърли?
	— Много ми е мъчно за нея.
	— Знам, миличка. На всички ни е мъчно. Но искам сега да се стегнеш за малко. Окей?
	Кимбърли кимна през сълзи.
	— За какво си говорихте с майка ти?
	— Има ли значение?
	— Тръгнала съм да издиря убиеца й.
	Кимбърли отново се разплака.
	— Кимбърли?
	— Нали мама е заварила някакви крадци?
	Така гласеше една от версиите на момчетата от окръжното управление. Изпаднали в безпаричие наркомани влезли с взлом, но докато открият нещо ценно, се появила Хайди, а те взели, че я гръмнали.
	— Не, миличка. Изобщо няма такова нещо.
	— Какво се е случило тогава?
	— Точно това се мъча и аз да установя. Чуй какво ще ти кажа, Кимбърли. Същият човек е убил и друга жена.
	Кимбърли запримигва така, сякаш някой я беше изтресъл по главата с бичме.
	— Какво?
	— Затова настоявам да ми кажеш за какво си говорихте двете с майка ти.
	Погледът на Кимбърли затанцува из стаята.
	— За нищо особено.
	— Това не е истината, Кимбърли.
	Момичето пак ревна.
	— Проверих телефонната ти сметка. През целия изминал семестър с майка ти сте си разменили доста на брой есемеси, но по телефона сте разговаряли само три пъти. Първият ви разговор е продължил шест минути. Вторият — само четири. Но вечерта, преди да я убият, сте разговаряли повече от два часа. На каква тема беше разговорът ви?
	— Моля ти се, лельо Джоана, вече няма значение.
	— Ти ще кажеш, че няма! — придоби стоманената си нотка Джоаниният глас. — Говори.
	— Не мога…
	Джоана се смъкна на колене пред Кимбърли. Хвана с две ръце лицето й и я принуди да я погледне в очите.
	— Гледай ме!
	Наложи се да я поизчака, но накрая Кимбърли изпълни заповедта.
	— Каквото и да е станало с майка ти, не е било по твоя вина. Чуваш ли ме? Тя те обичаше и би желала да продължиш да живееш колкото се може по-добре. И на мен ще можеш да разчиташ. Винаги. Защото и това майка ти би го пожелала. Чуваш ли какво ти говоря?
	Момичето кимна.
	— Добре — каза Джоана. — А сега ми разправи как точно мина последният ви телефонен разговор.


>	Четирийсет и седма глава

	Застанал на безопасно според него разстояние, Адам наблюдаваше как Габриела Дънбар набута набързо куфара си в багажника на колата.
	Половин час по-рано, на път към офиса, беше решил да направи нов опит с нея. Но в мига, в който свърна по нейната улица, я видя да слага куфар в багажника. Двете й деца — едното му се стори накъм дванайсет, а другото десетгодишно — мъкнеха по-малки пътни чанти. Той паркира плътно до бордюра, достатъчно далеч, и продължи да наблюдава.
	Какво следва да предприеме по-нататък?
	Предишната вечер Адам се беше опитал да се свърже с другите трима, които Грибъл беше идентифицирал на снимката от страницата на Габриела Дънбар и чиито адреси беше успял да установи. Нито един не му спомена нищо съществено за непознатия. Че какво друго можеше да очаква? Нали самият той за тях беше „непознат“, мъчещ се с тяхна помощ да идентифицира техен приятел или колега на групова снимка. За разлика от Габриела, и тримата живееха доста далеч, така че не можеше и дума да става за среща на четири очи.
	Мислите му неминуемо се върнаха към Габриела Дънбар.
	Тази жена очевидно крие нещо. Още от вчера му стана ясно — а ето че тя вече тичаше откъм къщата с трети куфар.
	Случайно съвпадение?
	Надали. Остана да я наблюдава от колата. Габриела тръшна куфара в багажника и едва го затвори. Напъха и двете деца на задната седалка и им сложи коланите. Отвори шофьорската врата, спря се и го фиксира с поглед отдалеч.
	По дяволите.
	Адам се плъзна надолу по седалката. Дали го видя тя? Надали. А и да беше успяла, как щеше да го разпознае от толкова далеч? Добре де, дори да го беше разпознала, какво толкова? Нали именно затова беше дошъл — да се конфронтира с нея? Надигна се бавно, но Габриела беше престанала да гледа насам. Нещо повече: вече се отдалечаваше с колата си.
	Ох, ама и той е един преследвач!
	Адам се замисли какво да предприеме оттук нататък, но за много кратко, понеже колата на Габриела наближаваше кръстовището. Като ще е гарга, да е рошава. Включи на скорост и тръгна подире й.
	Нямаше представа каква дистанция му е необходимо да спазва, че хем тя да не го разпознае, хем да не му се изплъзне. Единствения опит в това отношение беше насъбрал от гледането цял живот на телевизия. Изобщо, щяха ли да знаят хората какво значи някой да те следи, ако нямаше телевизия? Тя сви надясно, Адам — след нея. Излязоха на шосе 208, а оттам — на междущатска магистрала 287. Адам хвърли поглед на бензиномера. Почти пълен резервоар. Много добре. Но докъде всъщност се кани да я следва? И какво смята да направи, като я застигне?
	Ще решава проблемите един по един.
	Клетъчният му телефон иззвъня. Погледна екранчето, на което беше изписано „Джоана“.
	Беше запаметил номера й на смартфона си след снощното й посещение. Напълно ли й се доверяваше? Общо взето, да. Нейната цел беше проста и ясна: да издири убиеца на приятелката си. Доколкото не ставаше дума за Корийн, Джоана можеше дори да мине за актив, дори за съюзник. А окажеше ли се, че убийството е извършила Корийн, проблемът му щеше да е несъизмерим със сегашните му терзания дали да се довери на някаква полицайка от Охайо.
	— Ало?
	— След малко вземам самолета — каза Джоана.
	— До вкъщи ли?
	— Аз вече съм у дома.
	— В Охайо ли си?
	— Да, на кливлъндското летище съм. Наложи ми се да заведа до тях дъщерята на Хайди, но след някоя и друга минута ще летя за Нюарк. Ти какво правиш?
	— Следя Габриела Дънбар.
	— Как така следиш?
	— Не се ли казва така на полицейски език, когато караш подир някого? — И й обясни накратко как е отивал към тях и я е заварил да си товари багажа.
	— И каква е всъщност крайната ти цел, Адам?
	— И аз не знам. Но не мога да седя безучастен и да чакам.
	— И това е вярно.
	— За какво си ме търсила?
	— Снощи научих нещо.
	— Казвай.
	— Независимо за какво става дума — рече тя, — работата опира не само до един уеб сайт.
	— Не те разбирам.
	— Онзи, непознатият. Той не съобщава само на разни съпрузи, че жените им се преструват на бременни. А има достъп и до други сайтове. Най-малкото — до още един.
	— Откъде разбра?
	— Разговарях с дъщерята на Хайди.
	— Нейната тайна каква е била?
	— Обещах никому да не казвам… А пък и не ти е нужно да знаеш, повярвай ми. Основното тук е, че твоят непознат вероятно шантажира куп народ по най-различни причини, не само във връзка с фалшиви бременности.
	— И до какъв извод стигаш в такъв случай? — попита Адам. — Че непознатият и Ингрид изнудват хората заради действията им онлайн ли?
	— Ъхъ. Нещо от този сорт.
	— Добре. Защо тогава жена ми изчезна?
	— Не мога да кажа.
	— И кой е убил твоята приятелка? Кой е убил Ингрид?
	— И на двата въпроса отговорът е „не знам“. Може изнудването да не е потръгнало. Тя, Хайди, беше адски печена. Нищо чудно да им се е опънала. А що се касае до Ингрид, може двамата с непознатия да са се скарали.
	Пред него Габриела вече отбиваше към изхода, извеждащ на шосе 23. Адам включи мигача и я последва.
	— Кое в такъв случай е общото между твоята приятелка и моята жена?
	— Нищо друго не виждам, освен непознатия.
	— Един момент — прекъсна я Адам.
	— Какво става?
	— Габриела спира пред гаража на някаква къща.
	— Къде?
	— На Локууд Авеню в Пекуанок.
	— Това не е ли в Ню Джързи?
	— Ъхъ.
	Адам се подвоуми дали да набие спирачки и да запази дистанцията помежду им, или да подмине и да спре някъде по-надолу по улицата. Предпочете втория вариант и мина покрай жълтата двуетажна къща с алуминиева облицовка и червени кепенци. На входната врата се появи мъж, усмихна се и се насочи към колата на Габриела. Адам не го познаваше. Задните врати на колата се отвориха. Първо слезе момичето и мъжът я прегърна неловко.
	— Какво става в крайна сметка? — заинтересува се Джоана.
	— Фалшива тревога. Тя май оставя децата у бившия си съпруг.
	— Добре. Викат ни за качване в самолета. Ще ти се обадя веднага щом кацнем. А ти гледай да не направиш някоя глупост.
	Джоана прекъсна разговора. Сега от колата слезе синът на Габриела. И пак неловка прегръдка. Предполагаемият бивш на Габриела й помаха с ръка. Вероятно и тя му махна, но от тук не успя да види добре. На вратата се показа и жена. По-млада. Далеч по-млада. Вечната история, помисли си Адам. Габриела остана в колата, докато предполагаемият бивш вдигна капака на багажника. Извади куфарите и го захлопна. Заобиколи с озадачен вид към шофьорската врата.
	Преди да стигне дотам, Габриела вече беше включила на заден ход и натисна педала на газта. Излезе на улицата и тръгна в посоката, откъдето беше дошла.
	А в колата й беше останал доста багаж.
	Закъде може да е тръгнала?
	Ако ще е гарга…
	Не успя да изтъкне пред себе си причина да не я следва по-нататък.


>	Четирийсет и осма глава

	Колата на Габриела се заизкачва по Скайлайн Драйв, водеща във вътрешността на планината Рамапо. Макар и само на четирийсет и пет минути път от Манхатън, шосето спокойно можеше да води към някой друг свят. Какви ли не легенди продължаваха да се носят за обитаващите района племена. Едни ги наричаха „планинските индианци рамапо“, „нацията ленапе“ или „нацията лунапе-делауеър“. Някои ги смятаха за потомци на червенокожите. Други им приписваха потекло от първите холандски заселници. Трети твърдяха, че били наследници на немските наемници хесианци, били се на страната на англичаните по време на Американската революция, и освободени или избягали роби (jacks), намерили убежище в пустеещите гори в северната част на Ню Джързи. Оттам и обидното название „Джаксън уайтс“ — вероятно произлязло от „Jacks and Whites“.
	И както обикновено става с подобни народи, за тях се носеха страховити предания. Тийнейджърите умираха да се качват с колите си по Скайлайн Драйв и после да се плашат взаимно с описания на разни приключения — отвличания, отмъквания в гората, зовящи към мъст призраци. Митове, митове — но и митовете упражняват могъщо влияние.
	Закъде, по дяволите, беше тръгнала Габриела?
	Навлязоха в залесената част на планината. От редкия въздух на Адам започнаха да му пукат ушите. По някое време тя се върна на шосе 23. Адам кара след нея в продължение на близо час, през което време тя мина по тесния мост „Дингманс Фери“ и навлезе на територията на щата Пенсилвания. Тук пътищата не бяха толкова оживени и Адам се зачуди колко още да изостане, че тя да не го забележи. Накрая реши да рискува: по-добре тя да го види и евентуално да се конфронтира с него, отколкото в някой момент да я изгуби окончателно.
	Погледна телефона си. Батерията съвсем беше спаднала. Включи го да се зарежда от извода в жабката. След около километър и половина изкачване Габриела зави надясно. Гората се сгъсти. Тя съвсем намали ход и свърна по нещо като неасфалтирана алея. Върху скала видя избелял надпис „Лейк Шармейн — частен имот“. Адам сви рязко надясно и паркира зад някакво иглолистно дърво. Оставаше и да паркира на самата алея, ако наистина беше алея.
	Дотук добре. Ами по-нататък?
	Извади телефона от жабката и провери в какво състояние е. Не беше оставил кой знае колко време на батерията да се зареди — все още показваше някъде около десет на сто. Току-виж, му стигнало. Пъхна го в джоба и слезе от колата. Сега какво? Има ли друг избор, освен да отиде пеш до тази вила „Лейк Шармейн“ и да позвъни на вратата? В гората обрасла пътека вървеше успоредно на алеята. Точно като за него. Небето над главата му синееше като яйце на червеношийка. Пред лицето му се изпречваха клони, но той ги отместваше настрана. Единствените шумове в притихналата гора се дължаха на самия Адам. Спираше се през някой и друг метър да се ослуша… за каквото и да било, беше навлязъл в гората толкова дълбоко, че вече не се чуваха и минаващите по шосето коли.
	Излизайки на поляна, Адам забеляза предъвкващия листа елен. Животното го изгледа, реши, че Адам не представлява опасност, и продължи да хрупа листата. Адам продължи напред и след малко пред очите му се появи езерото. В нормални обстоятелства щеше да спре да се наслади на пейзажа. Езерото беше неподвижно като огледало и отразяваше зеленината на дърветата и синевата на небосвода. Гледката беше омайваща и тъй дяволски успокояваща, че му идеше да седне на земята и да гледа, да гледа. Корийн страшно си падаше по езера. Океанът пък я плашеше. Според нея вълните поначало били мощни и непредсказуеми. А езерата били раят на спокойствието. Преди да се родят момчетата, двамата с Корийн наеха крайезерна къща в северната част на окръг Пасаик. Намързелуваха се тогава, споделящи общ хамак, той с вестник в ръце, тя с книга. И досега помнеше как я наблюдаваше, докато тя чете; как присвитите й от съсредоточаване очи следяха печатните редове… и как от време на време Корийн откъсваше поглед от книгата, усмихваше му се, той отвръщаше на усмивката й, след което очите им се преместваха полека върху езерото.
	Езеро като тукашното.
	Откъм дясната му страна се появи къща, запустяла на вид, но с паркирана отпред кола.
	Колата на Габриела.
	Къщата или беше построена от дървени трупи, или от сполучлива имитация на такива, каквито продават в разглобен вид. Така, отдалеч, му беше трудно да прецени. Спусна се внимателно по хълма, криейки се зад дърветата и храсталаците. Почувства се глупав, като дете, тръгнало да си играе на стражари и апаши, на пейнтбол или нещо от този род. Напъна се да се сети кога за последен път се беше крил така, за да следи някого, и му се наложи да се върне чак до детския летен лагер, на който ходи, когато беше осемгодишен.
	Все още не беше решил какво да направи, като се приближи до къщата, но за част от секундата съжали, че е невъоръжен. Никога не беше притежавал пистолет. И може би там му беше грешката. Когато беше на двайсет и няколко години, чичо му Грег го беше водил няколко пъти на стрелбище. Хареса му да стреля и се научи как да борави с оръжието. Сега, като се замислеше, трябваше да прояви благоразумие и да се снабди с оръжие. Работата му го поставяше в постоянен допир с опасни хора, включително и убийци. Бръкна в джоба и затърси телефона си. Дали да не се обади някому? Не му идваше наум нито на кого, нито какво да му каже. Джоана вероятно още е във въздуха. А на Анди Грибъл и стареца Рински дори да звънне или да им пише, какво ще им съобщи?
	Първо, къде се намира.
	Понечи да извади телефона, но в този миг съзря нещо, което го накара да замръзне.
	Насред поляната стоеше сам-сама Габриела Дънбар и го фиксира с погледа си. Той усети как яростта се натрупа в гърдите му. Направи крачка към нея, очаквайки тя или да побегне, или да каже нещо.
	Но тя просто стоеше и го наблюдаваше.
	— Къде е жена ми? — провикна се той към нея.
	Очите на Габриела не помръдваха.
	Адам направи втора крачка през поляната.
	— Питам…
	Нещо го изтресе в тила с такава сила, че Адам направо усети как мозъкът му се отдели от черепа. Свлече се на колене, а пред очите му изплаваха звезди. Някакъв много дълбоко заложен инстинкт го накара да извърне глава и да погледне нагоре. Към черепа му падаше като брадва бейзболна бухалка. Опита се да се свие, да извърти глава или поне да вдигне ръка да се предпази.
	Прекалено късно беше.
	Бухалката се стовари отгоре му с глух тътен и настъпи пълен мрак.


>	Четирийсет и девета глава

	Джоана Грифин по природа беше изпълнителен човек, затова изключи смартфона си от самолетен режим чак след като самолетът излезе от пистата за излитане и кацане. Стюардесата произнесе стандартното приветствие „Добре дошли в Нюарк, където температурата на въздуха е…“, а Джоана изчака да се заредят получените по време на полета есемеси и имейли.
	От Адам Прайс нямаше нищо.
	Последните двайсет и четири часа направо я изцедиха. Кимбърли изпадна в истерия. Сума ти време и усилия й костваше да накара момичето да извади на бял свят ужасната си история. Джоана се опита да прояви разбиране, но така и не проумяваше какво, за бога, е очаквала тази хлапачка. Горката Хайди. Как ли е приела вестта за връзката на дъщеря й с този отвратителен уеб сайт? И изведнъж Джоана съзря убедително обяснение за езика на тялото на Хайди във видеозаписа на паркинга пред „Ред Лобстър“. Джоана беше станала всъщност свидетел на брутално нападение: онзи проклет непознат налага приятелката й с думи, разбива сърцето й с разкритията си.
	Дали си е давал сметка за пораженията, които й е нанасял?
	Сега вече й беше ясно, че от паркинга Хайди си е отишла право у дома. Обадила се на Кимбърли и с ченгел измъкнала истината от дъщеря си. Но успяла някак си да запази спокойствие и разсъдък, независимо че вътрешно изгаряла. Ами ако не е изгаряла вътрешно Хайди? След като беше най-малко предубеденият човек, когото Джоана познаваше, нищо чудно да е била готова да възприеме лошата вест и да й се противопостави. Нямаше откъде да разбере така ли е станало. По телефона Хайди направила усилие да успокои дъщеря си. После, изглежда, седнала да обмисля как да я измъкне от отвратителната история, в която се била забъркала.
	И най-вероятно точно затова я бяха убили.
	Джоана и досега не знаеше какво точно се е случило с Хайди, но едно поне й беше ясно: свързано е по някакъв начин с разкритието, че дъщеря й е станала курва — дай да си спестим купешките лафове от рода на шугър-бейби, — обслужваща трима мъже. Джоана беше почнала да рови вече в тази насока, но това щеше да й отнеме време. Кимбърли нямаше представа какви са истинските имена на мъжете — то пък оставаше и да ги знае! — понеже всички й бяха известни с един и същ псевдоним — „Джон“. Джоана проведе продължителен разговор с президентката на уеб сайта за шугър-бейбита, изслуша витиеватите й доводи и когато приключиха, изпита силното желание да се напъха под горещия душ и дълго да не излиза от там. Въпросната ръководителка на сайта — като феминистки ход това беше доста добра находка — напълно оправдаваше „деловите отношения“, към които фирмата й строго се придържала, държеше категорично на поверителността по отношение на клиентите и обяви, че било изключено да разкрие каквато и да било информация без заповед от съда.
	И тъй като компанията беше регистрирана в щата Масачусетс, това щеше да отнеме доста време.
	А след като приключи с тези гадости, раздразнените ченгета по убийствата от окръжното управление я натиснаха да им снесе най-подробно какво е правила по време на нерегламентираното си пътуване до Ню Джързи. От нейна гледна точка тук изобщо не можеше да става дума за его. Напротив — държеше да хванат копелето, което беше убило приятелката й. Точка. Именно затова им разправи всичко от „а“ до „я“, включително и казаното от Кимбърли, и ето че юнаците бяха потърсили разрешение от съда и ангажираха допълнително хора, за да разгадаят кой точно е този непознат и каква връзка може да има с убийствата.
	Всичко това само` по себе си беше хубаво. Но то ни най-малко не означаваше, че Джоана се е самоотстранила от разследването.
	Клетъчният й телефон иззвъня. Номерът не й беше познат, но междуградският код беше 216, а това означаваше, че я търси някой от сравнително наблизо. Натисна зеления бутон и каза „ало“.
	— Обажда се Дароу Фонтера.
	— Кой?
	— Началникът на охраната в „Ред Лобстър“. Запознахме се при идването ви за онзи запис от охранителната камера.
	— А, да. Сещам се. С какво мога да съм ви полезна?
	— Тогава ви помолих да ни върнете касетата, след като приключите с нея.
	Този човек майтап ли си прави с нея? Джоана понечи да го прати да дроби зеле, но после размисли.
	— Следствието още не е приключило.
	— Ще ви бъде ли удобно в такъв случай да си я презапишете и да ни върнете оригинала?
	— Какъв е тоя зор?
	— Така изисква правилникът — отвърна онзи с безупречно бюрократичен тон. — При поискване предоставяме само по едно копие. При необходимост…
	— Но аз взех само едно копие.
	— Не. Вашето беше второто.
	— Моля?
	— Другият офицер от полицията ви изпревари.
	— Един момент! Какъв друг офицер от полицията?
	— Сега ще ви кажа. Сканирахме му картата за самоличност. Напуснал бил нюйоркското управление, обаче… а, ето го. Казва се Кунц. Джон Кунц.


>	Петдесета глава

	Първо усети болката.
	В продължение на няколко секунди тя блокираше всичко останало. Толкова всезавладяваща беше, че не даваше на Адам възможност да прецени къде е и какво му се е случило. Усещаше, че черепът му вероятно е натрошен на парченца и че острите костици сега се реят из главата му и раздират мозъчната му тъкан. Адам не отваряше нарочно очи, с надеждата болката да поотмине.
	След нея се появиха и гласовете.
	— Кога ще дойде в съзнание?…
	— Не беше нужно толкова силно да удряш…
	— Не желаех да рискувам…
	— Пистолетът нали е у теб?…
	— Ами ако не дойде в съзнание?…
	— Ей, не забравяй, че целта на идването му е да ни убие нас…
	— Задръж! Имам чувството, че помръдна…
	И други мисли започнаха да се прокрадват покрай болката и вкочанеността. Усети, че лежи върху мокра повърхност, опрял дясна буза в грапав, твърд под, вероятно цимент. Опита се да отвори очи, но изглежда, паяци бяха плели мрежи пред тях. А щом понечи да мигне силно, изстена от новопоявилата се болка.
	Когато най-сетне успя да ги отвори, първото нещо, което видя, беше чифт маратонки „Адидас“. Напъна се да се сети какво му се беше случило. Беше тръгнал да следи Габриела. Сега се сещаше. Проследи я до някакво езеро, а след това…
	— Адам?
	Познаваше този глас. Чул го беше само веднъж, но оттогава кънтеше в съзнанието му. Опита се да вдигне поглед, без да отлепя бузата си от цимента.
	Непознатият.
	— Защо ти беше да го правиш? — попита го непознатият. — Защо трябваше да убиваш Ингрид?


	Телефонът в класната стая иззвъня точно когато Томас Прайс правеше AP* тест по английски. Учителят, мистър Ронковиц, вдигна, изслуша за миг насрещната страна, след което каза:
	[* Съкр. от Advanced Placement (англ.) — високите резултати от този вид изпити по различни предмети обикновено се признават от колежите и университетите в САЩ и могат да освободят студента изцяло или частично от съответния курс през първата година на висшето образование. — Б.пр.]
	— Томас Прайс, отиди, ако обичаш, в директорския кабинет.
	И както съученици по цял свят са реагирали милиони пъти, и неговите изстенаха в смисъл „охо, да видим сега кой е загазил“, а Томас събра учебниците си, напъха ги в раницата и излезе. По това време коридорът беше безлюден и, както друг път в подобни случаи, заприлича на Томас на призрачен град или на обитавана от духове къща. Крачеше с кънтящи стъпки към директорския кабинет. Нямаше представа за добро ли го викат или за лошо. Знаеше само, че в директорския кабинет не те викат току-така, за нищо, а когато майка ти е избягала, а баща ти е изперколясал, мозъкът ти започва да превърта безброй ужасни сценарии.
	Така и не беше успял да изчисли докрай какъв точно е проблемът между родителите му. Знаеше само, че е много сериозен. Мега сериозен. И че баща му засега не му е казал цялата истина. Те, родителите, все си мислят, че по този начин те предвардват, макар цялото им „предвардване“ да се равнява ефективно на най-обикновена лъжа. Заблуждават се, че по този начин ти спестяват куп неприятности, но в крайна сметка това не води до нищо добро. Също като приказките за Дядо Мраз. В мига, в който Томас осъзна, че няма Дядо Мраз, той изобщо не си помисли „Вече пораствам“ или „Това са бебешки глупости“ и прочие. Първата му мисъл беше много по-прозаична: „Значи, родителите ми са ме лъгали. Гледали са ме и двамата в очите толкова години и са ме лъгали“.
	Какво да говорим в такъв случай за по-дългосрочно доверие?
	Не че той, откакто се помнеше, не беше ненавиждал цялата тази идея за Дядо Мраз. Що за глупост? За какво ти е да убеждаваш децата си, че на Северния полюс живее шишкав ненормалник и ги държи под постоянно наблюдение? Извинявайте, ама това е абсолютно гадно. Помнеше как още като малък беше седял в мола в скута на някакъв Дядо Мраз, който намирисваше на пикня, и се беше запитал: „Точно тоя ли ми носи играчките?“. И защо изобщо трябва да се разправят такива глупости на децата? Няма ли да е по-добре те да знаят, че не някакъв гаден непознат, а собствените им родители са се трудили неуморно, за да им осигурят тези подаръци?
	Но каквото и да ставаше в момента, Томас щеше страшно да се радва, ако баща му им признаеше всичко. Надали щеше да е по-лошо от нещата, които Томас и Райън си представяха. Двамата с брат му хич не бяха глупави. Томас беше започнал да забелязва някаква напрегнатост у баща си още преди майка им да избяга. Не можеше да си обясни защо, но му беше направило впечатление, че нещата никак не вървяха, откакто майка му се върна от онази учителска конференция. Домът им се беше превърнал в жив организъм, не по-различен от крайно чувствителните екосистеми, дето ги учеха по биология, и ето че някакъв новопоявил се външен организъм объркваше цялата вътрешна организация.
	Още с влизането си в директорския кабинет Томас отбеляза присъствието на полицайката Джоана.
	— Томас, познаваш ли тази жена? — попита го директорът мистър Гормън.
	— Позната е на баща ми — кимна Томас. — И е офицер в полицията.
	— Да, тя вече се идентифицира. Но нямам право да те оставям насаме с нея.
	— Няма да ми пречите — каза Джоана, после пристъпи към момчето. — Имаш ли представа къде се намира баща ти, Томас?
	— Предполагам, че е на работа.
	— Днес не се е явявал в офиса. Търсих го на клетъчния. Веднага ме праща в гласовата поща.
	Зародишът на паника в гърдите му започна да се разраства.
	— Това става само когато човек си изключи телефона — каза Томас. — А татко никога не изключва своя.
	Джоана Грифин дойде още по-близо. Томас прочете загрижеността в погледа й. Това го плашеше, но нали точно това му беше желанието — да получава честни отговори вместо предвардване?
	— Томас, вече знам от баща ти за приложението за следене, което майка ти била инсталирала на неговия телефон.
	— Но и то не работи при умрял телефон.
	— Поне показва къде е бил баща ти, когато телефонът му се е изключил, нали така?
	Томас започна да схваща накъде бият нещата.
	— Така е.
	— Трябва ли ти компютър, за да влезеш в приложението?
	Той завъртя глава и бръкна в джоба си.
	— Ще го открия по моя телефон. Дайте ми две минути, ако обичате.


>	Петдесет и първа глава

	Ти защо уби Ингрид?
	Някакъв писък на протест се разнесе из главата на Адам в мига, в който се опита да се изправи, или поне да отлепи буза от цимента. Но къде изобщо се намира в момента? В оная колиба от трупи ли? Напъна се да пипне главата си с ръце, но те отказваха да помръднат. Нищо неразбиращият Адам направи и втори опит, и тогава чу дрънченето.
	Успя да мерне зад себе си веригата за привързване на велосипед, с която бяха омотани китките му, а оттам минаваше зад вертикалната тръба, която излизаше от пода и влизаше в тавана. Полека-лека започна да добива представа за положението, в което се беше озовал. Намира се в мазе. Пред него е непознатият с вечната му бейзболна шапка. Вдясно от непознатия стои Габриела, а отляво — младеж, вероятно връстник на Томас, с обръсната глава, татуси и куп пиърсинги.
	Но и с пистолет в ръка.
	Зад тримата стоеше друг мъж, накъм трийсет и нещо, с дълги коси и наченки на брада.
	— Вие кои сте? — попита Адам.
	— Вече ти казах. Не помниш ли? — пое инициативата непознатият.
	Адам пак понечи да седне. Болките едва не го парализираха, но успя да ги преодолее. Да се изправи обаче беше изключено. А и с тези цепещи болки в главата и омотани с верига китки нямаше да стигне далеч. Задоволи се с това да седне и да опре гръб в тръбата.
	— Ти си непознатият — каза Адам.
	— Да.
	— Какво искате от мен?
	Младежът с пистолета пристъпи и насочи дулото в Адам. Държеше пищова хоризонтално — явно се беше нагледал на гангста филми.
	— Ако не почнеш да говориш, ще ти пръсна черепа.
	— Мертън — възпря го непознатият.
	— Няма за кога да го чакаме, пич. Да почва да разправя.
	Адам изгледа пистолета. После погледна в очите на Мертън. Като нищо ще го направи, мина му през ум. Няма и да се замисли, преди да натисне спусъка.
	— Махни този пистолет — обади се на свой ред Габриела.
	Мертън не я удостои с внимание, а остана с вперен в Адам поглед.
	— Тя ми беше приятелка. — Насочи дулото в лицето на Адам. — Защо уби Ингрид?
	— Никого не съм убивал.
	— Мръсник!
	Ръката на Мертън се разтрепери.
	Габриела:
	— Не, Мертън.
	Без да отмества пистолета от лицето на Адам, Мертън се засили с крачка назад и нанесе на Адам шут, достоен за професионален футболист.
	Стоманеният връх на високата му обувка нацели слънчевия сплит под гръдния кош на Адам, който изпъшка и се строполи на една страна.
	— Престани! — сряза го непознатият.
	— Трябва да ни каже какво знае!
	— И това ще стане.
	— И какво ще правим сега? — запита паникьосалата се Габриела. — Нали уж щяха да са лесно спечелени пари?
	— Те пак са лесно спечелени. И всичко е наред. Успокой се.
	— Тая работа хич не ми харесва — обади се дългокосият. — Ама никак.
	Габриела:
	— Не съм се съгласявала да участвам в отвличане.
	— Абе вие няма ли да се овладеете най-после — започна да се изнервя и непознатият. — Изчакайте да разберем първо какво е станало с Ингрид.
	Адам изсъска от болка и каза:
	— Нямам представа какво е станало с Ингрид.
	Всички се извърнаха към него.
	— Лъжеш — каза Мертън.
	— Вземи да изслушаш…
	Мертън го прекъсна с нов ритник в ребрата. Лицето на Адам пак се приземи върху твърдия цимент. Направи нов опит да се свие на кълбо и да отвърже ръцете си, че да обхване с тях цепещата се от болки глава.
	— Стига вече, Мертън!
	— Никого не съм убивал — успя да промълви Адам.
	— О, да, разбира се — озъби се Мертън, а Адам стегна защитната си кълбовидна поза срещу следващия ритник. — И Габриела не си я питал за Крис, нали?
	„Крис“. Поне знаеше вече първото име на онзи.
	— Чакайте — каза Крис — непознатият.
	Приближи се към Адам и попита:
	— Тръгнал си да ни откриеш нас двамата с Ингрид, така ли?
	Адам кимна.
	— И първо стигна до Ингрид.
	— Само научих как се казва.
	— Какво?
	— Името й научих.
	— Как?
	— Къде е жена ми?
	— Моля? — намръщи се Крис.
	— Питам…
	— Чух какво ме питаш. — И погледна нагоре към Габриела. — Защо сме длъжни да знаем къде е жена ти?
	— Защото от теб тръгна всичко — отвърна Адам. Успя със сетни сили да седне. Вече му беше ясно, че е закъсал здравата, че и над жена му е надвиснала опасност, но в същото време си даваше сметка, че онези насреща му не са никакви професионалисти. Въздухът беше изпълнен с вонята на страха им. Веригата за привързване на велосипед беше почнала да се охлабва около китките му, а това можеше да му е от полза, ако успееше да прекара по-близо към себе си Мертън с пистолета. — Ти дойде пръв при мен.
	— И ти какво? Тръгна да си отмъщаваш ли?
	— Не — каза Адам. — Но вече знам с какво се занимавате.
	— Нима?
	— Откривате някаква компрометираща човека информация. После го изнудвате.
	— Тука бъркаш — възрази Крис.
	— Нали и Сюзан Хоуп сте я шантажирали заради фалшивата й бременност? А като отказала да ви плати, сте съобщили на мъжа й по същия начин, по който съобщихте и на мен.
	— Ти откъде знаеш за Сюзан Хоуп?
	Най-уплашеният и следователно най-опасният от цялата група — Мертън — се провикна:
	— Ама той всичките ни е шпионирал!
	— Тя беше приятелка на жена ми — отвърна Адам.
	— Ох, трябваше и сам да се сетя — призна си Крис. — Значи, точно Сюзан Хоуп е насочила Корийн към онзи сайт?
	— Да.
	— А ти не смяташ ли, че онова, което и Сюзан, и жена ти са направили, е ужасно? Не си ли даваш сметка колко е лесно човек да излъже с помощта на интернет? Да запази своята анонимност, да лъже и да крие ужасни, разрушителни тайни от близките си? Ние — посочи със замах групата си — просто изравняваме поне донякъде игралния терен.
	— Така ли се самозалъгвате? — едва не се изсмя Адам.
	— Това е живата истина, ти казвам. Да разгледаме случая с жена ти например. Сайтът „Fake-A-Pregnancy“, като всички подобни сайтове, й е обещал дискретност и тя е повярвала, понеже контактувала със сайта онлайн, а не физически. Нима и ти вярваш в съществуването на истинска анонимност? Нямам предвид разните шпионски изпълнения на властите от рода на НСА. Говоря ти за обикновените хора. Смяташ ли автоматизацията за толкова напреднала, че да не позволява нито един служител да се добере до данните по кредитната ти карта или историята на интернет браузъра ти? Да не би в действителност да вярваш, че хорските тайни са недостъпни? — засмя се Крис.
	— Крис? Нали така се казваш?
	— Да.
	— Пет пари не давам за всичко това, което ми наговори. Интересува ме единствено жена ми.
	— А пък аз те осведомих за истината около нея. Отворих ти очите. А ти, вместо да си ми благодарен, тръгна да ни преследваш. Докато в един момент не попадаш на Ингрид…
	— Казах ти вече. Изобщо не съм я намирал. Само теб исках да открия.
	— Защо? Не провери ли линка, който ти дадох?
	— Проверих го.
	— Не провери ли след това сметката по кредитната ви карта? Не се ли убеди, че съм ти казал самата истина?
	— Убедих се.
	— Е, и?
	— Тя изчезна.
	— Кой? Жена ти ли? — намръщи се Крис.
	— Тя.
	— Момент. Като казваш, че е изчезнала, това кога стана? След като я изправи пред онова, което научи от мен ли?
	Адам мълчеше.
	— И тя чак след това избяга, така ли да разбирам?
	— Нейното не беше обикновено бягство.
	— Хайде стига сме си губили времето — намеси се Мертън. — Не го ли виждаш, че ни баламосва?
	— Ти прибра ли колата му да не се вижда? — изгледа го Крис.
	Мертън кимна.
	— А пък ние извадихме батерията на телефона му. Така че запази спокойствие. Време имаме — каза Крис и пак се обърна към Адам: — Нали ме разбираш, Адам? Жена ти те е измамила. А ти си в правото си да бъдеш осведомен.
	— Може — отвърна Адам. — Но не и от теб. — Усети как дясната му китка се заизмъква от веригата. — А приятелката ти Ингрид е мъртва заради теб.
	— Ти я уби! — провикна се Мертън.
	— Не. Убил я е друг. И не само нея.
	— Я разкажи по-подробно.
	— Онзи, който е убил приятелката ти, е убил и Хайди Дан.
	Сега вече всички се втрещиха. Габриела само промълви:
	— Боже мили!
	Крис присви очи.
	— Повтори пак, ако обичаш!
	— На вас това не ви беше известно, така ли? Ингрид не е единствената убита. Застреляли са и Хайди Дан.
	— Крис? — прекъсна го Габриела.
	— Остави ме да мисля.
	— Първо била убита Хайди — продължи Адам. — След нея и Ингрид. А на всичко отгоре и моята жена изчезна. Разбирате ли докъде води вашето разкриване на тайни?
	— Млъкни! — сряза го Крис. — Трябва да осмисля всичко.
	— Според мен той казва истината — допълни дългокосият.
	— Лъже! — кресна Мертън и пак насочи пистолета към Адам. — Но дори и да казва истината, той си остава заплаха за нас. И не ни оставя избор. Разпитвал е, докато е вървял по следите ни.
	Адам се постара да запази тона си равномерен:
	— Търся единствено жена си.
	— Но ние нямаме представа къде може да е тя — рече Габриела.
	— И какво ще рече това?
	Крис стоеше и гледаше замаяно.
	— И Хайди Дан убита?
	— Точно така. Нищо чудно моята жена да е следващата. Длъжни сте да ми кажете какво сте й направили.
	— Нищо не сме й правили — отговори Крис.
	Ръката му беше почти свободна.
	— Както казваш и ти самият, дай да почнем от началото — предложи Адам. — След като се опитахте да я шантажирате, как реагира жена ми? С отказ да ви плати ли?
	Крис се извърна и изгледа дългокосия зад гърба си. После коленичи пред Адам. Адам беше почти извадил китката си. Но като я извадеше докрай, какво можеше да направи? Мертън беше отстъпил крачка назад. Дори да сграбчеше Крис, Мертън щеше да разполага с достатъчно време, за да се прицели.
	— Адам?
	— Кажи.
	— Ние изобщо не сме шантажирали жена ти. Дори не сме разговаряли с нея.
	Адам се обърка напълно.
	— Но нали сте изнудвали Сюзан.
	— Да.
	— И Хайди?
	— Да. Но вашият случай беше по-друг.
	— По-друг ли?
	— Беше ни възложен отвън.
	Пълното объркване мигновено изхвърли всичката болка от главата му.
	— Наели са ви да ми съобщите онова?
	— Поръчката беше да открием свързани с жена ти лъжи и тайни и да ги огласим.
	— Кой ви нае?
	— Не знам самият клиент как се казва — отвърна Крис, — но поръчката дойде от частната детективска фирма „Си Би Дъбълю“.
	Адам усети как върху сърцето му се стовари огромна оловна тежест.
	— Какво има? — попита Крис.
	— Отвържете ме.
	— В никакъв случай — изстъпи се напред Мертън. — Няма да…
	В този момент в помещението проехтя гръм. И главата на Мертън експлодира, опръсквайки всичко наоколо с кръв.


>	Петдесет и втора глава

	Кунц се беше сдобил от Ингрид с адреса на Едуардовия гараж.
	Зае изчаквателна позиция и се приготви да прояви търпение. Но не му се наложи да чака дълго. Едуардо пристигна през планините и мина с колата си по моста „Дингманс Фери“. Кунц тръгна подире му. С пристигането си Едуардо завари там кандидат-скинхеда. Този трябва да е Мертън Сулез, реши Кунц. След тях се появи жената, която трябваше да е Габриела Дънбар.
	Остава само още един.
	Кунц остана в прикритието си. И в този момент забеляза и друг мъж да се прокрадва през гората. Този пък кой ще е? Възможно ли е Ингрид да беше пропуснала да го спомене? Надали. Към края на разпита Ингрид му беше казала всичко. И не само му беше казала всичко, ами го и умоляваше да сложи край на живота й.
	Добре де, кой тогава ще да е тоя?
	Кунц остана притаен да види как ще се развият нещата. Видя как Мертън се скри с бухалката за бейзбол зад дървото. Видя и как Габриела се изтъпани на поляната, за да примами онзи да излезе. За една бройка щеше да го предупреди с вик, когато Мертън се приближи отдире му с вдигната във въздуха бухалка. Успя обаче да преглътне вика. Длъжен беше да изчака. За да е сигурен, че всички са се събрали.
	Наложи му се да гледа как Мертън стовари бухалката върху тила на другия. Мъжът рухна на земята. А Мертън го изтресе повторно, макар и без нужда. За миг на Кунц му се стори, че целта на Мертън е да убие другия. Това пък щеше да е хептен интересно. Според Ингрид групата им категорично била противник на насилието.
	Но промъкналият се през гората, изглежда, я е смятал за заплаха.
	Освен ако… не са решили, че той е самият Кунц.
	Обмисли това свое предположение. Възможно ли беше групата да е осъзнала, че над тях е надвиснала някаква опасност? Несъмнено вече знаят за смъртта на Ингрид. Той точно на това и разчиташе: вестта да ги принуди да се съберат. Ефектът се беше получил. Но освен всичко друго, беше разчитал и на пълната липса на професионализъм у тях: нима не са пълни аматьори хората, тръгнали да оправят света посредством оповестяването на хорските тайни и тям подобни глупости?
	Но пък какво им пречеше да осъзнаят, че са в опасност, предвид гибелта на Ингрид?
	Но това не хвърля никаква светлина върху нападението с бухалката.
	Няма значение. Предимството на изненадата все още е на страната на Кунц. Просто трябва да прояви още малко търпение. Зачака. Видя как завлякоха вътре пребития. След още пет минути пристигна нова кола.
	Караше я Крис Тейлър. Водачът им.
	Най-после се събраха всичките. Беше обмислял дали да не ликвидира първо Крис Тейлър, но тогава можеше да подплаши останалите. Търпение му е майката. По-добре да поизчака да види няма ли още някой да цъфне. А освен това да уточни за какво им беше да пребиват другия и какво възнамеряват да му направят по-нататък.
	Обиколи безшумно къщата, надничайки през всички прозорци. Не видя никого. Странно. Вътре трябваше да са най-малко петима. Дали пък не се бяха качили на горния етаж или…?
	Надникна през прозорчето към мазето от задната страна.
	Ето ги!
	Нападнатият продължаваше да лежи в безсъзнание на пода. Около едната му китка беше омотана верига за завързване на велосипед, която оттам беше прекарана зад тръба, а после увита и около другата му китка. Останалите — Едуардо, Габриела, Мертън и присъединилият се впоследствие Крис — крачеха нервно като очакващи заколението си животни в клетка. В известен смисъл те точно това и бяха.
	Мина час, подир него и втори.
	Онзи изобщо не помръдваше. И тъкмо когато Кунц се зачуди дали пък добрият стар Мертън не е успял все пак да го пречука, онзи се размърда върху цимента. Кунц провери полуавтоматичния си деветмилиметров Sig Sauer P239. Всичките осем патрона бяха в пълнителя, в джоба си имаше още няколко — за всеки случай.
	Промъкна се с оръжие в ръка към предната врата. Оказа се отключена. Идеално. Мушна се през нея и заслиза на пръсти към мазето.
	На горния край на стълбите се спря и се ослуша.
	До ушите му достигнаха предимно хубави новини. Най-накратко казано, Крис Тейлър и колегите му нямаха никаква представа кой може да е убил приятелката им Ингрид. Единствената отрицателна вест беше, че пребитият беше напипал връзка между двата смъртни случая — на Ингрид и на Хайди. Кунц поначало беше очаквал някой да стигне до този извод, макар и не толкова бързо.
	Няма страшно. Ще се наложи просто освен всички тях да очука и бития. За да се стегне, пак се замисли за Роби в болницата. Така или иначе, всичко правеше заради него. Ще остави ли в такъв случай тези тук да нарушават и в бъдеще законите и да изнудват хората? Или като истински баща ще направи всичко необходимо да облекчи страданията на собственото си семейство?
	Изборът не беше чак толкова труден.
	Кунц стоеше полуприклекнал на горния край на стълбите, замислил се само за миг за Барб и Роби, когато Едуардо се извърна и го забеляза.
	При което Кунц не се поколеба дори за миг.
	И тъй като пистолет държеше само Мертън, Кунц застреля първо него в главата. И чак тогава насочи оръжието към Едуардо, който вдигна длан, като да спре куршума.
	Така и не успя.
	Габриела се разпищя. Кунц обърна дулото към нея и изстреля третия си куршум. Писъците престанаха.
	Оставаха още двама.
	И Кунц се заспуска чевръсто по стълбите да довърши онова, за което беше дошъл.


	С помощта на телефонния локатор Томас установи, че в момента, в който телефонът му е умрял, баща му се е намирал в района на езерото Шармейн в Дингман, щата Пенсилвания. След което Джоана настоя той да се върне в час и да не се тревожи. В нейна подкрепа се изказа и директорът, който, така или иначе, нямаше да й позволи да отведе момчето със себе си.
	Джоана проведе няколко телефонни разговора, докато накрая се свърза с диспечера на полицейското управление на община Шохола, към която се водеше Дингман. Изпрати му указаните от телефонния локатор координати и се помъчи да му разясни ситуацията. Онзи или трудно схващаше, или не виждаше кое му е спешното.
	— Че какво толкова е станало?
	— Моля ви просто да пратите някого до там.
	— Окей. Шерифът Лоуъл обеща да намине.
	Джоана скочи в колата си и натисна газта до дупка. Значката й беше подръка, да я показва на колегите, които евентуално щяха да поискат да я спрат. Щеше само да им даде знак да се изравнят с нейната кола и да им я размаха. Половин час по-късно онзи диспечер й позвъни. Колата на Адам така и не видели, а дадените им координати не им позволявали да конкретизират в коя къща може да е — край езерото имало няколко, — а и какво точно искала тя от тях?
	— Започнете проверка от врата на врата.
	— Съжалявам. От кого е разрешителното за подобен обиск?
	— От мен. От вас. От който искате. Дотук са убити две жени. Съпругата на този човек е изчезнала. И той я издирва.
	— Ще направим всичко по силите си.


>	Петдесет и трета глава

	Невероятно беше колко много неща се събраха в един-единствен миг.
	Когато изтрещя първият изстрел, мисълта и тялото на Адам сякаш се разлетяха във всички възможни посоки. Успял беше вече да измъкне дясната си ръка от веригата. Това му стигаше. Макар и омотана с веригата, лявата му ръка си беше на практика свободна. Така че щом чу куршума, Адам се изтъркаля настрана, независимо от болката в главата и ребрата му и потърси къде да се скрие.
	Нещо мокро го плисна в лицето. През мъглата от болката Адам си даде сметка, че е мозъкът на Мертън.
	В същото време из главата му не спираха да рикошират и най-различни обяснения за стрелбата. Първото беше положително: възможно ли е стрелящият да е изпратен да го спасява полицай?
	На тази възможност беше нанесен мощен удар още с рухването на дългокосия. И бе отвята само след секунда с падането на Габриела.
	Това си беше живо клане.
	Движи се! Не спирай!…
	Накъде, по дяволите? Колко места за криене може да има в едно мазе. Залази надясно по войнишки, на колене и лакти. С ъгъла на окото забеляза как Крис Тейлър се хвърля нагоре към прозореца. Стрелецът слезе по стъпалата и гръмна. Крис ритна с невероятна пъргавина с двата си крака и успя да се измъкне през прозореца.
	Но в същото време Адам го чу как извика.
	Дали онзи с пистолета го беше уцелил?
	Нищо чудно. Трудно му беше да каже.
	А онзи с оръжието слезе чак до долу.
	Край. Вече е в клопка.
	На Адам му мина мисълта дали да не се предаде. Току-виж, онзи се оказал, в определен смисъл, на негова страна. Нищо чудно и той да е бил жертва на групата на Крис. Това обаче в никакъв случай не означаваше, че онзи е готов да остави след себе си живи очевидци. А и най-вероятно тъкмо той е бил и убиецът на Ингрид и Хайди. Тук вече беше убил Мертън и дългокосия. Габриела май още беше жива. Чуваше я как стене на пода.
	А онзи вече беше слязъл. Адам се претърколи отново надясно и се озова под същите стълби, по които онзи току-що слезе. Стрелецът се насочи към прозореца, сигурно за да провери дали Крис Тейлър още не е там, но се спря, като чу стенанието на Габриела. Хвърли й бегъл поглед и дори не забави крачка.
	— Недей — вдигна окървавена ръка Габриела.
	Онзи я простреля.
	Адам едва се удържа да не изкрещи. Стрелецът вървеше непоколебимо към прозореца, през който бе избягал Крис Тейлър.
	В същата секунда Адам зърна и пистолета на Мертън.
	Само дето беше на противоположния край на стаята, близо до прозореца. Стрелецът стоеше с гръб към него. Пред Адам имаше две възможности. Едната — да побегне нагоре по стълбите. Но тогава щеше да е на прицел прекалено за дълго. Като пате на панаирджийско стрелбище. Но ако успееше да се добере с рязко движение до оръжието и да протегне ръка да го грабне, докато на онзи вниманието е другаде…
	Опа! Има и трети вариант. Защо пък да не остане скрит тук, под стълбите?
	Ами да. Тук ще е най-добре. Може онзи изобщо да не го е забелязал. И дори да не подозира за присъствието му.
	Не!
	Онзи първо застреля Мертън. А Мертън беше току до Адам. Няма начин да е видял само Мертън, а него да го е пропуснал. Явно основната му грижа е да не позволи никому да избяга. Да ги очука до един.
	На всяка цена трябва да се добере до пистолета.
	Всички тези изчисления му отнеха по-малко от секунда. Само няколко наносекунди, ако трябва да сме точни. И прегледът на трите варианта, и преценките, и отхвърлянето им, и планирането — всичко това стана за нула време, сякаш самият свят замръзна, за да му даде възможност да реши как да действа.
	Пистолетът. Добери се до пистолета.
	Ясно му беше, че в него е единствената му надежда. Използва това, че онзи е с гръб към него, и плонжира току над самия под към оръжието. Сантиметри оставаха на пръстите му да се вкопчат около него, когато черната обувка на другия долетя изневиделица и изрита пистолета настрани.
	Тялото на Адам се приземи с удар върху цимента, а очите му останаха да гледат безпомощно как пистолетът се изпързаля под някаква ракла с чекмеджета в ъгъла.
	Стрелецът погледна надолу и, както в случая с Габриела, се прицели.
	Край.
	В мига, в който Адам осъзна това, мозъкът му пак прехвърли наличните му варианти — да се изтъркаля настрана, да събори онзи за крака, да го нападне — и се убеди, че не му остава време за нито един. Затова само стисна очи.
	В същия момент от прозореца се подаде крак и изрита стрелеца в главата.
	Кракът на Крис Тейлър.
	Стрелецът залитна на една страна, но бързо възстанови равновесието си. Насочи пистолета към прозореца и стреля двукратно. Нямаше начин да се разбере дали беше уцелил някого. После погледът му затърси отново Адам.
	Само че този път завари Адам подготвен.
	Той скочи на нозе. Веригата все още беше омотана около китката му. Адам замахна напосоки с нея, сякаш държеше камшик. Прекият силен удар улучи другия право в лицето и той изви от болка.
	Сирени. На полицейски коли.
	Адам не се предаваше. Дръпна назад лявата ръка с веригата, а с десния си юмрук нанесе мощен удар в лицето на стрелеца. От носа му шурна кръв. Онзи се напъна да отблъсне Адам, да се освободи.
	Но Адам не го пускаше от обятията си. Награби стрелеца в мечешка прегръдка. Инерцията на тялото му ги събори и двамата на цимента и Адам неволно го пусна. Стрелецът се възползва и моментално натресе лакът в главата на Адам.
	Пак се появиха звездите. И почти парализиращата болка.
	Почти парализираща.
	Стрелецът понечи да се претърколи настрана, за да има място да освободи ръката си за стрелба…
	А единствената мисъл в главата на Адам беше „Пистолета. Само в пистолета ми е спасението“.
	Сирените приближаваха.
	На Адам му беше ясно, че единственият му шанс да оцелее, е като не даде на онзи възможност да използва оръжието. Оставй болката. Оставй разните там удари по торса, главата или където и да било. Само едно трябваше да направи: да грабне онзи за китката и да не му даде да стреля.
	Мъжът направи опит да се освободи с ритници. Адам не го пускаше. Но при следващия си ритник онзи усети как хватката на Адам се охлаби. И го остави почти свободен. Стрелецът лежеше по корем и се изплъзваше от захвата на Адам.
	Дръж китката.
	Неочаквано Адам престана да го държи. Решил, че е свободен, онзи понечи да излази настрана. Адам обаче беше готов. Нахвърли се към ръката с оръжието. Грабна китката с двете си ръце и я прикова към цимента, но по този начин се разкри целият.
	Другият моментално се възползва от новата възможност.
	Удари с всичка сила Адам по бъбрека. От удара на Адам му секна дъхът. Нажежени стрели от болка пронизаха всичките му нервни окончания. Но не пусна ръката на другия. Онзи го заудря още по-яко, Адам стискаше зъби, но по някое време започна да усеща как и последните сили се изцеждат от тялото му.
	Още един удар му стигаше, за да пусне ръката на противника.
	Останал беше вече без избор. Налагаше се да прояви инициатива.
	Поднесе уста към чуждата ръка. Отвори я широко и захапа като бясно куче меката страна на китката. Стрелецът изви от болка. Адам стискаше, отметна глава и разкъса тънката кожа.
	Пистолетът падна от ръката на другия.
	Адам се метна отгоре му като удавник към спасителен пояс. Усети как пръстите му обхванаха пистолета и как онзи му нанесе нов удар с юмрук.
	Ударът му обаче беше закъснял, макар и с малко. Оръжието беше вече в ръката на Адам.
	Стрелецът скочи върху гърба на Адам. Адам се изтъркаля обратно към него и описа с ръка широка арка, при която ръкохватката на Sig Sauer-а се приземи върху вече счупения му нос.
	Адам се изправи на крака, насочи пистолета надолу към другия и попита:
	— Какво направи с жена ми?


>	Петдесет и четвърта глава

	Полицаите пристигнаха след по-малко от трийсет секунди.
	Бяха от местното управление. Но и Джоана дойде по петите им.
	Тя ги била повикала, след като Томас установил местонахождението му. Адам изпита неимоверна гордост по адрес на сина си. Каза, че ще му се обади по-късно да му го предаде лично.
	Засега обаче имаше по-спешни неща.
	Остави се да го разпита полицията. Доста време им потрябва. Но и това не го притесняваше. Спокойно можеше да крои планове, докато разговарят. Стараеше се да им говори с равномерен тон. Отговаряше на всичките им въпроси. За целта използваше тренирания си адвокатски глас. И следваше собствения си адвокатски съвет: отговаряш само на онова, което те питат.
	Нито повече, нито по-малко.
	Джоана му съобщи и името на стрелеца: Джон Кунц — бивш полицай, когото принудили да напусне. Все още не го била проучила докрай, но се оказваше, че Кунц работел в момента като охранител към поредната нова интернет фирма, на която предстояло да пусне в продажба свои акции в първоначално публично предлагане. Явно подбудите му били финансови и били свързани с болния му син.
	Адам я слушаше и кимаше. Прие да го превърже фелдшерът от линейката, но отказа да го откарат в болница. Фелдшерът никак не одобри намеренията му, но и нищо не можеше да направи по въпроса. Към края на разговора им Джоана положи ръка върху рамото на Адам.
	— Трябва да те прегледа лекар.
	— Нищо ми няма. Най-сериозно.
	— Полицаите искат утре сутринта да продължат разпита.
	— Знам.
	— Ще има и силно медийно присъствие. При наличието на три трупа…
	— И за това си давам сметка — каза Адам и погледна часовника си. — Но мисля да си вървя у дома. Вече говорих с момчетата, а те ще се побъркат от притеснение, докато не се прибера.
	— Ще те закарам, ако искаш. Освен ако не предпочиташ да те откара полицията.
	— Няма нужда — каза Адам. — Колата ми е тук.
	— Няма да ти я дадат, тя се явява веществено доказателство.
	За това не се беше сетил.
	— Качвай се — подкани го Джоана. — Ще те откарам.
	Известно време пътуваха в мълчание. Адам почовърка по телефона в опита си да изпрати есемес. После се облегна на седалката. Фелдшерът му беше дал някакво болкоуспокояващо, от което се чувстваше гроги. Затвори очи.
	— Отпусни се — каза му Джоана.
	За отпускане — щеше да се отпусне, но сънят все още беше много далеч.
	— Та кога смяташ да летиш обратно към вас? — попита я.
	— Нямам представа — отвърна Джоана. — Вероятно ще поостана още някой и друг ден.
	— Защо? — успя да отлепи клепачите си той и да я погледне в профил. — Нали хвана онзи, дето е убил приятелката ти?
	— Хванах го.
	— Не ти ли стига?
	— Може и да е достатъчно — килна глава Джоана, — но историята изобщо не е приключила. Не съм ли права, Адам?
	— Горе-долу вече е към своя край.
	— Но има няколко недовършени нишки, които продължават да висят.
	— Нали и самата ти казваш, че историята се е превърнала в сензация. Все по някое време ще заловят и непознатия.
	— Не ти говоря за него.
	Дотолкова и на него му беше ясно.
	— Тревожиш се за Корийн.
	— Нима ти не се тревожиш?
	— Не до такава степен — отвърна той.
	— Би ли ми споделил защо?
	Адам заговори бавно, обмисляйки всяка своя дума:
	— Както вече отбеляза, ще има масивен медиен интерес. И понеже всички ще я търсят, тя най-вероятно сама ще се прибере у дома. Но колкото повече си мисля, толкова повече се убеждавам, че отговорът е бил очевиден от самото начало.
	— Да чуем — вдигна вежда Джоана.
	— Аз все си втълпявах, че вината не е била у мен, нали разбираш? И че за изчезването й е имало далеч по-важна причина, отколкото изглежда на пръв поглед. Така че наличието на голямата конспирация в лицето на групата на Крис Тейлър ми дойде идеално.
	— Но вече не вярваш на това обяснение, така ли?
	— Не вярвам.
	— А твоето мнение какво е?
	— Крис Тейлър извади на бял свят най-съкровената и най-болезнена тайна на жена ми. На всекиго е ясно какво влияние оказва такова нещо върху човека.
	— Обърква го тотално — отчете Джоана.
	— Да. Но и нещо още по-важно. Подобно разгласяване направо те разсъблича пред хорските очи. Съсипва те и ти отнема гледната точка към собствения ти живот. — И Адам пак притвори очи. — Така че след такова нещо имаш нужда от време. За да изградиш отново живота си. Да решиш какво ще правиш оттам нататък.
	— И ти смяташ, че Корийн…
	— Бръсначът на Окам — подсети я Адам. — Най-простият отговор обикновено се оказва и верният. В есемеса си Корийн ми писа, че искала известно време да не сме се виждали. А оттогава не са изминали кой знае колко много дни. Според мен тя ще се върне тогава, когато се почувства готова.
	— Много убедено говориш.
	Адам не реагира на забележката й.
	— Не искаш ли да отбия някъде да се поизмиеш, преди да те оставя у вас? — попита го Джоана. — Целият си оцапан с кръв.
	— Няма проблем.
	— Ще уплашиш децата.
	— Ами. Нямаш представа какви твърди мъже са.
	След няколко минути Джоана го остави пред дома му. Адам й махна за довиждане и я изчака да се отдалечи. Но така и не влезе у дома си. И да влезеше, момчетата нямаше да са вътре. Още докато беше сам на езерото, се беше обадил на Кристин Хой да я помоли да прибере момчетата да пренощуват у тях след училище.
	— Разбира се — съгласи се Кристин Хой. — Какво става с теб, Адам?
	— Всичко е наред. Много съм ти благодарен за отзивчивостта.
	На алеята пред гаража го чакаше миниванът, който Корийн зарязала на паркинга пред хотела. Адам седна зад волана. Дори ароматът от шофьорската седалка му навяваше мили спомени от Корийн. Ефектът от обезболяващите лекарства намаляваше и болката се връщаше с пълна сила. Голяма работа. Ще я понесе някак си. Но трябва да е нащрек. Айфонът беше в ръката му. Полицаите му разрешиха да си го прибере от мястото на престъплението. Каза им, че Крис Тейлър май го е ритнал под старата ракла. Оставиха го да се навре отдолу и да го прибере, но апаратът, естествено, изобщо не беше там.
	Затова пък под раклата го чакаше пистолетът на Мертън.
	Някакъв полицай се провикна отгоре, че са намерили телефона му на втория етаж. С извадена батерия. Адам я сложи обратно и му благодари. А пистолетът на Мертън вече беше пъхнат под колана му. Полицаите не си направиха труда втори път да го опипат. От какъв зор?
	През целия път в колата на Джоана оръжието му убиваше, но не посмя да го премести.
	Имаше сериозна нужда от него.
	Изпрати на Анди Грибъл имейла, който беше написал в колата на Джоана. Редът „Тема“ имаше следното съдържание: Прочети утре сутринта.
	Ако станеше някой провал — а вероятността да стане беше много голяма, — Грибъл щеше да прочете имейла сутринта и да го препрати както на Джоана Грифин, така и на стареца Рински. Много му се щеше отсега да предупреди двамата за намеренията си, но беше сигурен, че ще се опитат да го възпрат. Сега, след като полицейските служби бяха уведомени, заподозрените щяха да заемат отбранителна позиция и да се изпокрият. Щяха, освен това да си наемат адвокати като него и истината нямаше никога да излезе наяве.
	Нямаше друг избор, освен да действа самостоятелно.
	Подкара по посока на лутеранската черква „Бет“. Паркира пред изхода на физкултурния салон и зачака. Имаше усещането, че вече му е ясно какво всъщност е станало, но нещо се беше загнездило в подсъзнанието му и не го оставяше на мира. Нещо не беше съвсем нормално — и го глождеше от самото начало.
	Извади телефона, намери отново есемеса от Корийн и за кой ли път го прочете:
	По-добре известно време да не се виждаме. Грижи се за децата. Не ме търси. Всичко ще е наред.
	И тъкмо се канеше да го прочете все пак още веднъж, когато Боб Бейм — Гастон, излезе с провлачена походка. Сбогува се с останалите играчи с пляскане на високо вдигнати длани или допиране на юмруци. Гащетата му бяха възкъси. Около шията му висеше пешкир. Адам изчака търпеливо Боб да стигне до колата си. След това излезе от своята.
	— Здравей, Боб.
	— Ей, Адам — извърна се към него Боб. — Що трябваше да ме стряскаш, бе човек. Какво…
	Адам го изтресе по брадата с такава сила, че събори едрия мъж на шофьорската седалка. Очите на Боб се разшириха от шока. Адам пристъпи към вратата и навря пистолета в лицето му.
	— Не мърдай.
	Ръката на Боб беше върху устата му, да спре кръвотечението. Адам отвори лявата задна врата и се пъхна на задната седалка. И пак опря дулото в тила на Боб.
	— Какво, по дяволите, си замислил, Адам?
	— Искам да ми кажеш къде е жена ми.
	— Моля?
	Адам навря съвсем плътно пистолета в тила му.
	— Не ме предизвиквай.
	— Нямам представа къде може да е жена ти.
	— А „Си Би Дъбълю“, Боб?
	Мълчание.
	— Ти ги нае, нали?
	— Изобщо не разбирам…
	Адам го халоса с ръкохватката по раменната кост.
	— Ау!
	— Казвай какво става със „Си Би Дъбълю“.
	— По-полека, бе. Знаеш ли как боли?
	— „Си Би Дъбълю“ е детективската агенция на твоя братовчед Даз. И си я наел да изрови някоя гадост за Корийн.
	Боб затвори очи и изстена.
	— Така ли е?
	И Адам пак го удари с пистолета.
	— Казвай истината, или ще те убия, кълна ти се.
	— Прости ми, Адам — сведе глава Боб.
	— Кажи ми какво си направил.
	— Нищо лошо не исках да направя. Просто… Имах нужда от нещо, нали разбираш?
	Адам пак притисна дулото в тила му.
	— От какво нещо?
	— Което да злепостави Корийн.
	— Защо?
	Едрият мъж млъкна.
	— Защо ти трябваше да злепоставяш жена ми?
	— Давай.
	— Какво да давам?
	Боб се извърна да го погледне в очите.
	— Хайде, дръпни спусъка. Моля ти се. И без това вече нищо не ми остана. Не мога да си намеря работа. Банката започна процедурата да ни отнеме къщата. Мелани се кани да ме остави. Давай. Много те моля. Сключил съм изгодна застраховка „живот“. Поне бъдещето на момчетата да осигуря.
	Онова нещо пак го зачовърка отвътре.
	Момчетата…
	Адам се смрази, като се сети за есемеса от Корийн.
	Момчетата…
	— Не се бави, Адам. Дръпни спусъка.
	Адам завъртя глава.
	— Защо причини зло на жена ми?
	— Защото тя искаше на мен да ми причини зло.
	— Какви ги приказваш?
	— За откраднатите пари говоря, Адам.
	— По-точно?
	— Тя, Корийн, възнамеряваше мен да олепи. Какви шансове имах срещу нейните? Дай да си говорим сериозно. Тя е добра учителка, всеобща любимка. А аз кой съм? Безработен тип, чийто дом предстои да бъде секвестиран. На кого очакваш да повярват — на нея или на мен?
	— И ти какво намисли? Да я прецакаш, преди тя теб да е прецакала, така ли?
	— Трябваше да отбия атаката. Затова и се свързах с Даз. Само ми намери нещо за нея, викам му. Но той нищо не успя да изрови. Че как иначе? Нали Корийн е абсолютно безупречна. При което Даз ми обеща да пусне името й сред своите така наречени „нестандартни източници“ — и Боб направи знак за кавички с пръстите на двете си ръце. — Добрал се до някаква група ненормалници, но те пък имали свои си правила, държали те самите да огласяват нелицеприятните факти.
	— Ти ли открадна парите, Боб?
	— Не. Но кой би ми повярвал? Обаче по някое време Трип ме светна, че Корийн търсела начин да ми припише цялата кражба.
	И онова нещо престана да човърка съзнанието на Адам.
	Момчетата…
	Гърлото на Адам пресъхна.
	— „Трип“ ли каза?
	— Ъхъ.
	— Трип те предупреди, че Корийн искала теб да обвини за присвояването?
	— Точно така. Каза, че трябвало да изнамерим някакъв компромат против нея. Нищо повече.
	Трип Еванс. Бащата на пет деца. Три момчета. Две момичета.
	Децата…
	Момчетата…
	Припомни си есемеса:
	По-добре известно време да не се виждаме. Грижи се за децата. Не ме търси. Всичко ще е наред.
	Корийн през живота си не беше наричала Томас и Райън „децата“. За нея те винаги бяха „момчетата“ или „синовете“.


>	Петдесет и пета глава

	Агонията в главата му беше станала чудовищна, гротескна.
	Всяка стъпка причиняваше нова мълния в главата му. Фелдшерът му беше дал няколко допълнителни таблетки за всеки случай. Изкушаваше се да ги глътне. Нищо, че ще му се приспи.
	Но беше длъжен да изтърпи.
	Мина пак, както преди само два дни, покрай стадиона „Мет Лайф“ и спря пред сградата с евтини офиси под наем. Вонята на някогашното блато отново го удари право в лицето. Гумираното подово покритие заскърца пак под подметките му. Почука на същата врата към канцеларията на партера.
	А след като му отвори, Трип пак каза:
	— Адам?
	И Адам пак попита:
	— За какво ти звъня жена ми?
	— Моля? Божичко, ама видът ти е ужасен. Какво ти се е случило?
	— За какво ти звъня жена ми?
	— Казах ти вече. — Трип отстъпи. — Влез, седни. Това по ризата ти кръв ли е?
	Адам влезе в офиса. За разлика от предишния път, когато Трип беше направил всичко по силите си да го държи навън. Нищо чудно. Вътре беше жива дупка. Една-единствена стая. С отлепващи се тапети. И вехт компютър.
	Животът в град от рода на Сидърфийлд изисква много разходи. Как е могъл да не обърне толкова време внимание на тази истина, чудеше си се сам Адам.
	— Вече знам, Трип.
	— Какво знаеш? — впери поглед в лицето на Адам Трип. — Трябва да отидеш на лекар.
	— Ти си откраднал парите на съвета по лакрос, а не Корийн.
	— Исусе, та ти си целият в кръв.
	— Онова, което ми разправи, е точно обратното на истината. Ти си молил Корийн да те изчака, а не тя теб. И си използвал дадената ти отсрочка, за да накиснеш нея. Нямам представа какво точно си направил. Предполагам, че си фалшифицирал отчетите. И си скрил откраднатите суми вероятно. Както и да е. Успял си да настроиш целия съвет срещу нея. Дори си казал на Боб, че тя възнамерява него да олепи.
	— Чакай малко, Адам. Дай да поседнем. Да си поговорим като мъже.
	— Постоянно ми е в акъла реакцията на Корийн, когато я заразпитвах за фалшивата й бременност. Тя изобщо не си направи труда да ме опровергае. Но държеше категорично да разбере откъде знам. И е решила, че по един или друг начин всичко е тръгнало от теб. Че си искал по този начин да я предупредиш. И затова ти се е обадила тогава. Да ти каже, че й е писнало. И ти какво й отговори, Трип? — Онзи дори не понечи да му отвърне. — Взе да я молиш да ти даде последна възможност ли? Или й предложи да се срещнете, за да й обясниш как стоят нещата?
	— Страхотно въображение притежаваш, Адам.
	Адам завъртя глава и се опита да възпре разпадането й.
	— И цялото онова философстване как сладката бабка или касиерката на спортния съвет завлякла парите от касата. И как всичко започвало от дреболии. От пари за бензина, както се изрази тогава. И от кафето в попътното кафене. — Адам направи крачка напред. — И при теб ли така се развиха нещата?
	— Изобщо не разбирам за какво ми говориш.
	Адам преглътна и усети как сълзите му взеха да напират.
	— Тя вече не е жива, нали?
	Мълчание.
	— Ти си убил жена ми.
	— Нима наистина можеш да си помислиш такова нещо?
	Но Адам целият се разтрепери от осъзнатата истина.
	— Изживявали сме мечта, разправяше, нали? Не са ли това дежурните ти приказки, Трип? Какъв голям късмет сме били извадили и как трябвало да сме безкрайно благодарни. Женен си за Беки, гимназиалната ти любов. И имате пет прекрасни дечица. Пред нищо не би се спрял, за да ги закриляш, нали? Защото какво би станало със скъпоценната ти мечта, ако се разчуе, че си най-обикновен крадец?
	Трип Еванс се изправи и посочи вратата.
	— Махай се от моя офис.
	— Така че нещата са опрели дотам: или ти, или Корийн. Ти поне така си гледал на тях. Или твоето семейство ще рухне, или моето. И ти изобщо не си се поколебал.
	— Махай се — изсъска Трип със съвсем вледенил се тон.
	— Онзи есемес, който ми изпрати уж от нейно име. Трябваше моментално да се досетя.
	— За какво говориш?
	— Ти си я убил. Но за да спечелиш време, ми изпрати онзи есемес. С надеждата, че като го прочета, ще реша, че е заминала нанякъде да си овладее нервите, а ако не се вържа и усетя, че нещо й се е случило, полицията няма да ми обърне внимание. Ще видят текста. Ще разберат, че помежду ни е възникнал сериозен скандал. И дори рапорт няма да пуснат. Много добре си си направил сметката.
	— Коренно грешиш — завъртя глава Трип.
	— Де да беше така.
	— Но и нищо не можеш да докажеш. Нищичко.
	— За доказване, може и да не мога. Но пък съм убеден, че така е станало. — Адам му показа телефона си. — „Грижи се за децата.“
	— Какво?
	— Така пише в есемеса: „Грижи се за децата“.
	— Е, и?
	— Ами това, че Корийн никога не е наричала Томас и Райън „децата“. — Усмихна се, колкото и да се късаше сърцето му. — За нея те открай време са си „момчетата, синовете“. Не „нейните деца“, а „нейните момчета, нейните синове“. Корийн изобщо не е писала този есемес. От теб е. Убил си я, а после си ми пратил текста, та никой да не тръгне веднага да я търси.
	— И това ли ти е всичкото доказателство? — едва не се изсмя Трип. — Наистина ли разчиташ някой да повярва на тази шантава история?
	— Съмнявам се.
	Адам извади пистолета от джоба си и се прицели.
	Очите на Трип се облещиха.
	— Опа! Чакай. Успокой се и ме чуй.
	— Не се нуждая повече от лъжите ти, Трип.
	— Само… Беки ще дойде всеки момент.
	— Чудесно. — Адам съвсем приближи пистолета до лицето му. — Да имаш някоя и друга философска мъдрост по въпроса? От рода на „око за око“, да кажем?
	За пръв път маската се смъкна от лицето на Трип Еванс и Адам мярна сатанинската й подплата.
	— Да не си посмял да я пипнеш.
	Адам не снемаше погледа си от него. Трип му отвръщаше със същото. Цяла секунда останаха неподвижни. После нещо в Трип се промени. Адам го долови на мига. Трип започна да кима сам на себе си. Протегна ръка зад гърба си и напипа ключовете от колата си.
	— Да вървим — каза.
	— Моля?
	— Не искам Беки да те завари тук. Тръгвай.
	— Къде отиваме?
	— Нали искаше да научиш истината?
	— Слушай, ако това е някакъв евтин номер…
	— Не е. С очите си ще видиш истината, Адам. После постъпи както намериш за добре. Така се договаряме. Но трябва веднага да тръгнем. Не желая на Беки да й се случи нищо лошо, нали разбираш?
	Излязоха от офиса. Адам вървеше на крачка зад Трип. За секунда-две държа пистолета насочен в гърба му, но после си представи как би изглеждал в очите на случаен минувач и го върна в джоба си. Продължи да го държи прицелен в Трип като участник в долнопробна кримка, който се прави, че е въоръжен.
	Още с излизането си навън видяха как в паркинга влезе познатият им додж дюранго. Замръзнаха и двамата на място. Трип процеди:
	— Само косъм да й падне от главата и…
	— Намери начин да я разкараш — отвърна Адам.
	Беки Еванс пристигна с дежурната усмивка върху лицето си. Размаха прекалено ентусиазирано ръка и закова пред тях.
	— Здравей, Адам — провикна се Беки с проклетата й неизменна веселост. — Какво те носи насам?
	Адам погледна изкосо Трип, а Трип каза:
	— Във връзка с мача на шестокласниците.
	— Той не е ли утре вечер?
	— Точно там е работата. Станал е някакъв гаф с регистрацията и има опасност изобщо да ни изхвърлят от турнира. Затова сме тръгнали с Адам да видим как можем да оправим нещата.
	— Жалко. Нали щяхме да излизаме на вечеря.
	— И това ще стане, любов моя. Няма да се забавим повече от час-два. А като се прибера, ще отидем в „Баумгарт“, окей? Само двамцата.
	Беки кимна, но за пръв път в усмивката й се появи неувереност.
	— Разбира се. — После се обърна към Адам. — Всичко хубаво, Адам.
	— И на теб.
	— Поздрави от мен Корийн. Някой ден обезателно трябва да излезем четиримата.
	Адам успя само да отвърне:
	— На всяка цена.
	Беки пак помаха щастливо и отпраши. Трип остана да я гледа просълзен. Тръгна чак когато тя се изгуби от погледите им. Адам го последва. Трип извади ключовете и отключи колата. Настани се зад волана, а Адам — на съседната седалка. Извади пистолета от джоба си и пак го насочи към Трип. Но самият Трип беше успял да се овладее донякъде. Даде газ и пое по шосе номер 3.
	— Накъде отиваме? — попита Адам.
	— Към резервата „Малон Дикерсън“.
	— Онзи до езерото Покатхонг ли?
	— Същият.
	— Родителите на Корийн някога имали къща там. През ранното й детство.
	— Знам. Беки ходила веднъж, когато били в трети клас. Затова избрах точно това място.
	Адреналинът на Адам започна да спада. Тъпата пулсираща болка се завръщаше с удвоена енергия. Световъртежът и изтощението му надвиваха. Трип се прехвърли на междущатска магистрала номер 80. Адам примигваше и стискаше оръжието да не го изпусне. Пътят му беше познат. Оставаше им не повече от половин час до резервата. Слънцето клонеше на запад, но можеха да разчитат поне на още час дневна светлина.
	Клетъчният му телефон иззвъня. Погледна екранчето. Търсеше го Джоана Грифин. Не й отговори. Пътуваха още известно време в пълно мълчание. Но при изхода към шосе номер 15 Трип каза:
	— Адам?
	— Слушам те.
	— Никога повече не прави така.
	— Какво да не правя?
	— Не смей да заплашваш човек от семейството ми.
	— Най-малко от теб очаквах да чуя подобно нещо.
	Трип се обърна, пресрещна погледа му и повтори:
	— Не смей да заплашваш никого от семейството ми.
	От тона му по гръбнака на Адам пропълзя мраз.
	Трип обърна поглед напред да следи пътя. Държеше волана с две ръце. Пое по Уелдън Роуд, после свърна по черен горски път. Спря под някакви дървета и изключи двигателя. Адам държеше пистолета в готовност.
	— Слизай — отвори вратата си Трип. — Да приключваме с тая работа.
	Слезе от колата. Адам също, но държейки го на прицел през цялото време. Ако Трип се канеше да му излезе с някоя изненада, точно тук, в гората, един на един, щеше да има най-големи шансове. Трип обаче не прояви и капка колебание, ами тръгна през гората. Пътека нямаше, но и така успяваха да напредват. Трип се движеше равномерно, целенасочено. Адам гледаше да не изостава, но в това негово състояние не му беше никак лесно. По някое време се запита дали пък точно това не си е наумил Трип — да увеличава постоянно дистанцията помежду им и внезапно да побегне, а после, като притъмнее, да му се нахвърли изневиделица.
	— Намали темпото — каза Адам.
	— Ти нали си тръгнал подир истината? — отвърна с почти напевен тон Трип. — Не изоставай тогава.
	— Офисът ти — рече Адам.
	— Какво „офисът ми“? А, имаш предвид, че е отвратителна дупка, нали така?
	— Бях останал с убеждението, че преуспяваш в голяма фирма на Медисън Авеню.
	— Работех там, но само пет минути, след което ме уволниха. Понеже винаги съм разчитал да си устроя живота чрез фирмата за спортни стоки на баща ми. И слагах всичките си яйца в една кошница. Но магазинът фалира и аз останах без пукнат цент. Е, опитах се и аз да почна отначало, ама виждаш докъде съм я докарал.
	— Парите ти свършиха, така ли?
	— Ъхъ.
	— И сумата в сметката за лакроса ти се стори достатъчна.
	— Предостатъчна дори. Помниш ли го Сидни Галонд? Моя богат съученик от сидърфийлдската гимназия? Пълна трагедия в лакроса. Строши се да трие резервната скамейка. Но ни направи дарение от сто хилядарки, понеже го обработих яко. И други дарители се явиха. Когато започнах дейността си, организацията нямаше пари дори да подмени вратите на игрището. А виж сега с какво разполага: и затревените му терени, и униформите му, и… — Трип изведнъж млъкна. — Ти сигурно пак ще решиш, че си търся оправдания.
	— Че какво друго?
	— Възможно е, Адам. Но ти не си толкова наивен, че да си представяш целия свят в черно и бяло.
	— Далеч съм от тази мисъл.
	— Цял живот сме „ние“ срещу „другите“. Няма друг начин. Цели войни се водят по тази причина. И ежедневно ни се налага да се заричаме да браним семействата си, дори с цената на чужди лишения. Купуваш, да речем, нов чифт шпайкове за лакрос на сина си. А си можел да използваш същите пари, за да нахраниш гладуващо дете в Африка. Ти обаче обричаш въпросното дете на гладна смърт. Пак „ние“ срещу „другите“. Така е за всички ни.
	— Трип?
	— Казвай.
	— Не е точно сега моментът да ми разправяш всичките тези глупости.
	— Да. Май си прав. — Трип спря насред гората, коленичи и започна да опипва почвата. С ръка размиташе клонки и листа. Адам се отдръпна на две крачки и насочи пистолета.
	— Нямам намерение да те нападам, Адам. Не се налага.
	— Какво правиш тогава?
	— Търся едно нещо… А, намерих го. — И се изправи.
	С лопата в ръце.
	Краката на Адам се подкосиха.
	— Само това не…
	Трип не помръдваше от мястото си.
	— Ти всъщност много точно го каза. В крайна сметка всичко опира до въпроса: моето семейство или твоето? Само едното може да оцелее. Така че аз теб те питам, Адам: ти как щеше да постъпиш?
	Адам продължаваше да върти глава.
	— Не…
	— Ти почти всичко си си изяснил. Да, аз взех парите, но с намерението да ги възстановя. Да не ти обяснявам пак защо го направих. Корийн разбра. Молих й се нищо да не казва, за да не ми съсипе живота. Борех се да спечеля време. Но, реално погледнато, нямаше начин да върна тези пари. Поне на този етап. И понеже разбирам малко или повече от счетоводство, след като години наред бях водил сметките в магазина на баща ми, почнах да подменям счетоводните документи така, че съмненията да паднат най-вече върху нея. Корийн, естествено, дори не подозираше. Напротив, изслушваше ме и си мълчеше. Доколкото усещам, и на теб не ти беше казала, нали?
	— Нищо не ми казваше — призна Адам.
	— А аз се обърнах към Боб и Кал, а след това, с престорено огромно съжаление, и към Лен. Казах им, че Корийн е задигнала средствата за лакрос. За мое най-голямо учудване, тъкмо Боб не повярва докрай. И се принудих да го излъжа, че когато съм поставил Корийн натясно, тя обвинила него.
	— При което Боб се е обърнал към своя братовчед.
	— Нямах намерението да доведа нещата дотам.
	— И къде е сега Корийн?
	— Застанал си точно там, където я погребах.
	Адам се принуди да погледне надолу. Зави му се свят. Не направи и най-малкия опит да се задържи на крака. Забеляза, че е стъпил върху рохкава почва. Залитна настрани, опря се на някакво дърво, а дъхът му замря в гърдите.
	— Лошо ли ти стана, Адам?
	Адам преглътна и вдигна пистолета. Стегни се, стегни се, стегни се…
	— Копай — заповяда му Адам.
	— Какъв смисъл има? Нали ти казах, че е отдолу?
	Все още замаяният Адам направи две несигурни крачки напред и навря дулото в лицето му.
	— Веднага почвай да копаеш.
	Трип вдигна рамене и го подмина. Адам държеше пистолета насочен право в него и се мъчеше да не мигне дори. Трип заби лопатата в земята, напълни я с пръст и я хвърли настрана.
	— Разкажи ми сега и останалото — каза Адам.
	— Останалото ти е известно, доколкото разбирам. След като си я притиснал за фалшивата бременност, Корийн беше бясна. Писнало й било. Щяла да разкрие какво съм направил. Хубаво, рекох й, влизам ти в положението. Всичко ще си призная. Но дай да се срещнем за обяд и да уточним какво точно ще разправяме. На нея никак не й се искаше, но пък аз умея да съм безкрайно убедителен.
	Лопатата се заби в земята втори път. После трети.
	— Къде се срещнахте? — попита Адам.
	Трип хвърли пръстта настрана.
	— У вас. Влязох през гаража. Корийн излезе да ме посрещне. Не желаеше да ме пусне вътре в дома ви, нали разбираш? Явно искаше да разбера, че не ме допуска до семейното ви огнище.
	— И ти какво направи?
	— Какво смяташ, че направих?
	Трип сведе поглед и се усмихна към земята. После отстъпи назад, че Адам да може да види.
	— Застрелях я.
	Адам погледна в земята зад гърба му. И сърцето му се разпадна на прах. Там, сред пръстта, лежеше Корийн.
	— Не… — Краката му се подсякоха. Свлече се до Корийн и започна да отмита пръстта от лицето й. — Не… — Очите й бяха затворени, но беше запазила проклетата си хубост. — Не… Корийн… О, Божичко…
	И напълно загуби контрол върху себе си. Опря буза в нейната студена, безжизнена буза и се разрида.
	Някъде в дъното на подсъзнанието му нещо го подсети за Трип, който все още държеше лопатата и можеше всеки миг да я стовари отгоре му. Вдигна очи, готов да натисне спусъка.
	Но Трип не беше помръднал от мястото си.
	Стоеше неподвижен, със слаба усмивка на физиономията.
	— Готов ли си да си вървим, Адам?
	— Какво?
	— Готов ли си да те върна у вас?
	— Какво, по дяволите, искаш да кажеш?
	— Нали това ти обещах в офиса? Вече знаеш истината. Всичко свърши. Трябва пак да я заровим.
	На Адам отново му се зави свят.
	— Ти да не си луд?
	— Аз не, приятелю, но ти вероятно си.
	— Какво, по дяволите, искаш да кажеш?
	— Съжалявам, че я убих. Най-искрено ти говоря. Но нямаше друг начин. Най-сериозно. Както споменах одеве, убиваме заради нашето си семейство. Жена ти заплашваше моето семейство. Ти на мое място как щеше да постъпиш?
	— Нямаше да открадна парите.
	— Стореното — сторено, Адам. — Гласът му прозвуча с категоричността на затръшната желязна врата. — На нас двамата не ни остава друго, освен да продължим да живеем.
	— Ти си ненормален.
	— А пък ти не си дообмислил положението. — Усмивката се завърна бавно на лицето му. — Счетоводството на съвета по лакрос е пълна бъркотия. До такава степен, че никой никога няма да може да го оправи. Тогава какво остава за пред полицията? Ти си научил, че Корийн те е измамила с фалшивата си бременност. Получил се е страхотен скандал. На другия ден някой я е застрелял в гаража ви. Аз попочистих криво-ляво кръвта, но полицията и така ще намери доста следи. Използвах течността за миене на чинии в кухнята ви. Напоените с кръв парцали изхвърлих във вашата кофа за боклук. Почва ли да ти се изяснява кондиката, Адам?
	Той сведе поглед към красивото лице на Корийн.
	— Трупа й натоварих в багажника на собствената й кола. А тая лопата, дето я държа, не ти ли е позната? Би трябвало. Понеже е от вашия гараж.
	Адам не можеше да откъсне погледа си от своята красива жена.
	— А ако и това не е достатъчно, охранителните камери в коридора на моя офис са записали как с пистолет в ръка си ме принудил да се кача в колата ми. Ако случайно открият по трупа мои влакна или ДНК, то е, понеже си ме принудил да я изровя. Убил си я, заровил си я на това място, паркирал си колата й в близост до аерогарата, но не си се появил на самото летище, понеже всички са наясно колко много охранителни камери работят там. После си си осигурил време за действие, като си си изпратил есемес, че уж била избягала. И за да объркаш още повече следите, най-вероятно — тук само изразявам предположение, — най-вероятно си запокитил клетъчния й телефон в някой минаващ камион на „Бест Бай“, да кажем. Така че, ако някой случайно я търси, ще стигне до извода, че тя пътува нанякъде. И илюзията ще трае поне дотогава, докато батерията му съвсем не падне. А това постоянно нейно движение още повече ще обърка следствието.
	— В никакъв случай няма да се вържат на тази история — завъртя глава Адам.
	— Гарантирам ти, че така ще стане. Пък и дай да си говорим откровено: ти си съпругът. Много по-логично е ти да си я убил, а не аз, не смяташ ли?
	Адам се извърна назад да погледне пак жена си. Устните й бяха станали лилави. Но нямаше вид да е намерила покой в смъртта. Напротив — изглеждаше изгубена, уплашена и изоставена. Погали я с длан по лицето. В едно беше прав Трип: независимо от това какво щеше да последва, всичко беше приключило. Корийн беше мъртва. Завинаги му бе отнета спътницата в живота. Синовете му Райън и Томас никога няма да са такива, каквито бяха. Момчетата му — не, нейните момчета — нямаше повече да усетят майчина ласка и любов.
	— Каквото било, било, Адам. Време е за помирение. Недей превръща лошото в още по-лошо.
	Едва сега Адам забеляза нещо, което наново сломи сърцето му.
	Ушите й. В дупките на ушите й… нямаше нищо. И в съзнанието му изплува споменът за онази бижутерия на Четирийсет и седма улица, за китайския ресторант, където сервитьорът й ги поднесе на захлупената чиния, за усмивката на лицето й, за това как преди лягане Корийн старателно ги махаше и ги оставяше върху нощното си шкафче.
	Трип не само я беше убил, ами беше откраднал и диамантените обеци от мъртвото й тяло.
	— И още нещо — рече Трип.
	Адам вдигна поглед.
	— Само да си посмял да се доближиш до семейството ми или да заплашваш някой от тях. Видя вече на какво съм способен.
	— Да. Видях.
	При което Адам вдигна пистолета, прицели се в центъра на гръдния кош на Трип и натисна трикратно спусъка.



>	Петдесет и шеста глава

	_Шест месеца по-късно_
	Мачът по лакрос се играеше в оптимистично наречения „Супердоум“ — арена с надуваем покрив от мек материал. През зимата Томас играеше в лига на закрито. Сред публиката беше и Райън. Вниманието му беше раздвоено: хем наблюдаваше играта на брат си, хем си играеше на гоненица с други хлапета в ъгъла на залата. Но периодически хвърляше и по някое око на баща си. Напоследък много често търсеше с погледа си Адам, сякаш се боеше баща му да не изчезне внезапно нанякъде. Адам напълно го разбираше, но не му идваше наум какво да му каже. Опитваше се, доколкото можеше, да му създава чувство за сигурност.
	Не искаше да заблуждава синовете си. Но пък държеше да се чувстват щастливи и в безопасност.
	На всеки родител му се налага да поддържа подобно равновесие. В това отношение и след смъртта на Корийн нищо не се беше променило, освен дето на Адам му ставаше все по-ясно, че основаното на неистини щастие е — в най-добрия случай — мимолетно.
	Видя как в залата влезе Джоана Грифин, която заобиколи зад едната врата и застана редом с него, с лице към игрището.
	— Томас нали е единайсетицата?
	— Да.
	— Как му върви играта?
	— Прекрасно. Треньорът на колежа „Боуден“ си го е харесал и му иска съгласието да следва там.
	— Уау! Много добър колеж е. А той иска ли?
	Адам сви рамене.
	— На шест часа път е. Навремето щеше да е съгласен. Но след всичко, което стана…
	— Предпочита да си е по-близо до дома.
	— Точно така. Не че нещо ни пречи ние да се преместим. Вече нищо не ни задържа в този град.
	— Защо изобщо си още тук?
	— И аз не знам. Момчетата обаче преживяха голяма загуба. И поначало тук израснаха. Тук са им съучениците, приятелите. — На терена Томас се добра до изпусната от противника топка, грабна я с мрежичката на стика и се понесе към противниковата врата. — А и майка им си остава тук. В този дом. В този град.
	Джоана кимна.
	Адам се обърна към нея.
	— Много се радвам да те видя.
	— Аз също.
	— Кога пристигна?
	— Преди няколко часа — каза Джоана. — Утре ще обявят присъдата на Кунц.
	— Е, ти вече знаеш, че е доживотен затвор.
	— Ъхъ. Но искам да видя всичко с очите си. А и да чуя, че си официално оневинен.
	— Това го знам от миналата седмица.
	— И аз. Но исках да се убедя с очите и ушите си.
	Адам кимна. Джоана погледна към трибуната, където седеше Боб Бейм с други родители.
	— Ти защо си винаги сам на тъч линията?
	— И аз не знам — отговори Адам. — Не че лично ме засяга нещо. Но нали ти разправих как сме били изживявали някаква мечта?
	— Да.
	— Ами аз съм живото доказателство, че мечтата е нещо мимолетно. И те го съзнават, но никому не е приятно да седи редом до човек, който постоянно им го припомня.
	Погледаха мълчаливо играта още известно време.
	— Около Крис Тейлър засега няма нищо ново. Още се крие. Но в края на краищата, той не е и обществен враг номер едно. Просто е изнудвал хора, които сега не възнамеряват да го съдят, тъй като покрай процеса тайните им ще получат гласност. Дори да го хванат, надали ще му дадат нещо повече от условна присъда. Теб това не те притеснява, нали?
	— И да, и не. И аз не знам още какво искам — сви рамене Адам.
	— В смисъл?
	— В смисъл че ако беше оставил Корийн на мира с тайната й, нищо от сполетялото ни нямаше да се случи. Затова все се питам: непознатият ли всъщност уби жена ми? Или тя загина заради собственото си решение да се прави на бременна? Или я убих аз, понеже не съзнавах какво усещане за несигурност й бях създал? Такива мисли направо влудяват човека. Непрестанно го връщат назад, да се взира във вълничките по повърхността. В крайна сметка, обаче, виновният е само един. И той е мъртъв. Аз го убих.
	Томас подаде топката и се затича към зоната зад вратата, така наречената на жаргона на лакрос „зона Х“. Според заключението на съдебния лекар смъртта настъпила още с първия изстрел. Куршумът пронизал сърцето на Трип Еванс и го убил на място. Адам и досега усещаше пистолета в дланта си. И отката на оръжието, след като дръпна спусъка. И помнеше как тялото на Трип Еванс рухна, а ехото от изстрелите отекна продължително сред смълчаната гора.
	През първите няколко секунди, след като беше стрелял, Адам остана неподвижен, вкочанен. Изобщо не беше обмислял последствията. Просто искаше да остане при жена си. Отново склони глава към Корийн. Целуна я по бузата, затвори очите си и се остави на плача.
	Миг по-късно обаче чу гласа на Джоана:
	— Трябва да действаме бързо, Адам.
	Оказа се, че е вървяла подире му. Тя бавно измъкна пистолета от ръката му и го постави в дланта на Трип Еванс. Пъхна показалеца си върху неговия и произведе три изстрела, за да останат барутни следи по дланта му. После хвана другата му ръка и с нея одра Адам, така че под ноктите да остане ДНК от Адам. Замаяният Адам послушно изпълняваше заповедите й. Впоследствие изградиха защитата му около неизбежната самоотбрана. Не беше от най-изпипаните. Изобилстваше от слаби пунктове и съмнителни положения, но в крайна сметка физическите улики и показанията на Джоана, която беше чула самопризнанието на Трип Еванс, изключиха възможността за осъдителна присъда.
	Адам се озова на свобода.
	Но човек остава да живее с постъпките си. Беше убил човек. А такова нещо ти остава за цял живот. Мисълта тревожеше съня му по цели нощи. Самоубеждаваше се, че не е имал друг избор. Ако Трип Еванс останеше жив, щеше да е вечна заплаха за семейството на Адам. Да не говорим, че и някакво примитивно кътче в душата му дори се радваше на стореното — че е отмъстил за жена си и закриля своите момчета.
	— Мога ли да те попитам нещо? — каза Адам.
	— Питай.
	— Спиш ли спокойно?
	— Не бих казала — засмя се Джоана.
	— Извинявай за въпроса.
	Джоана вдигна рамене.
	— Не спя спокойно, но пък щях още по-неспокойно да спя, ако те бяха пъхнали в затвора за цял живот. Когато те настигнах в гората, се изправих пред избор. И смятам, че избрах онова, което ще ми осигури най-спокойния сън.
	— Благодаря ти — каза той.
	— Не се тревожи.
	И още нещо притесняваше Адам, макар да не отваряше дума по въпроса. Накрая, дали Трип Еванс наистина разчиташе планът му да сполучи? Очакваше ли в действителност Адам да остави без последствия факта, че е убил жена му? Беше ли приел за благоразумно това да заплашва семейството на Адам в момент, в който Адам беше коленичил край мъртвата си жена с пистолет в ръка?
	След смъртта на Трип семейството му беше получило огромната му застраховка и остана да живее в града, радвайки се на всеобща подкрепа от жителите на Сидърфийлд; дори онези, които допускаха, че Трип е бил убиец, застанаха на страната на Беки и децата.
	Предполагал ли е Трип, че точно така ще стане?
	Искал ли е, в крайна сметка, Трип Адам да го убие? Резултатът беше равен само минута преди края на мача.
	— Любопитно все пак — каза Джоана Грифин.
	— Кое?
	— Това, че всичко се въртеше около някакви тайни. И точно на тази тема се е бил вманиачил Крис Тейлър с групата му. Искали са да изчистят света от тайните му. А ето че сега ние двамата с теб сме принудени да пазим най-голямата възможна тайна.
	Стояха и гледаха как игровото време изтича. Трийсет секунди преди края Томас вкара победния гол. Публиката изпадна във възторг. Но Адам не скочи от радост. Само се усмихна. И се извърна да намери Райън. Райън също се смееше. И сто на сто, засмян под каската си беше и Томас.
	— Аз май най-вече заради това дойдох — каза Джоана.
	— За кое?
	— Да ви видя и тримата засмени.
	— Може — кимна Адам.
	— Ти вярващ ли си, Адам?
	— Не съвсем.
	— Няма значение. Не е нужно да вярваш, че тя сега наистина вижда усмивките на момчетата си. — Джоана го целуна по бузата и тръгна да си върви. — Достатъчно е да вярваш, че тя би го желала.


>	Благодарности

	Авторът желае да благодари на следните лица, изброени в произволен ред, тъй като не може да си спомни кой точно с какво му е помогнал: Антъни Делапел, Том Гормън, Кристи Судло, Джо и Нанси Сканлън, Бен Севиър, Брайън Тарт, Кристин Бол, Джейми Нап, Даян Диссеполо, Лиза Ербак Ванс и Рита Уилсън. За всички грешки те са виновни. Че иначе какви специалисти ще са! Защо трябва аз да бера срам заради тях?
	Ако случайно съм пропуснал вашето име в горния списък, обадете ми се и ще ви включа в „Благодарностите“ към следващата ми книга. Нали ме знаете какъв съм разсеян.
	Освен това ми се ще да спомена набързо и на висок глас и следните имена: Джон Бонър, Фреди Фриднаш, Ленърд Гилман, Анди Грибъл, Джоана Грифин, Рик Гъшеровски, Хедър и Чарлс Хауъл III, Кристин Хой, Джон Кунц, Норбърт Пендергаст, Сали Периман и Пол Уилямс младши. Всички те (или техни близки) направиха щедри дарения на посочени от мен благотворителни дружества заради това, че използвам имената им в книгата ми. Ако желаете да участвате в бъдеще, посетете сайта ми www.HarlanCoben.com или ми изпратете имейл на адрес giving@harlancoben.com.
