	Много отдавна, още през XIX век, в Дания се родил великият писател Ханс Кристиан Андерсен. Първата му книга със заглавие „Приказки, разказани на децата“ излязла от печат през 1835 година.
	След това той написал още много приказки, които с удоволствие четем и препрочитаме и днес. Сред тях са „Малката русалка“, „Храбрият оловен войник“ и „Огнивото“.
	Приказките на Андерсен били необичайно явление за своето време поради няколко причини. Първо, те били написани на достъпен език, разбираем за всички — млади и стари, бедни и богати, образовани и неуки. Второ, писателят подробно разяснявал постъпките на своите герои — както на добрите, така и на лошите. И трето, много от сюжетите му били тъжни и не завършвали щастливо. А хората били свикнали всяка вълшебна приказка да има щастлив край…
	Затова съвременниците на писателя го считали за особняк. Но всъщност разказвачите на приказки обикновено са точно такива!
