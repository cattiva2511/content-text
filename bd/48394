>	1

	Едно време са бесели престъпниците на кръстопътя Фор Търнингс. Вече не е така. Сега си плащаш за престъпленията според справедливата присъда, издадена от съда. Освен ако преди това не те погуби съвестта. Така е за предпочитане. Като хирургическа операция. И те погребват подобаващо, пък било то и в общ гроб. Когато бях малък, беше различно. Помня как в невръстните си години съм виждал на кръстопътя обесник, окован във вериги. Лицето и тялото му бяха покрити с катран — да не се разлагат. Вися там пет седмици, преди да го свалят, а аз го зърнах на четвъртата. Люшкаше се на бесилото между небето и земята, или, както каза братовчед ми Амброуз, между рая и ада. Никога нямаше да попадне в рая, а беше изгубил и ада, в който бе живял. Амброуз побутна с бастуна си тялото. И досега го виждам как се клати от вятъра досущ ветропоказател на ръждива ос, жалко плашило, а не човек. От дъжда панталонът му беше прогнил, макар и тялото още да не се беше разложило, и от издутите крайници като подгизнала хартия висяха ивици опърпано сукно.
	Беше през зимата и някой шегобиец беше пъхнал пътьом в дрипавата връхна дреха стрък зеленика — колкото да се позабавлява. Тогава бях на седем години и това ми се стори до немай-къде възмутително, но не казах нищо. Амброуз явно ме беше довел нарочно, може би за да подложи на изпитание самообладанието ми, да види какво ще направя, дали ще избягам, дали ще се засмея, или ще се разплача. Като мой настойник, баща, брат, наставник — с него всъщност се ограничаваше целият ми свят — постоянно ме проверяваше. Помня, обиколихме бесилото, Амброуз все почукваше по него с бастуна, побутваше го, сетне спря и след като запали лулата си, ме хвана за рамото.
	— Виж, Филип — рече, — ето какво ни очаква всички накрая. Кого на бойното поле, кого в леглото, на всекиго според съдбата му. Няма спасение. Няма и как да усвоиш поуката, малък си. Но ето как издъхват злодеите. Предупреждение и към теб, и към мен да живеем благоразумно. — Стояхме там един до друг и гледахме как тялото се клатушка, сякаш бяхме на Бодминския панаир, а трупът беше фигурка на стрелбище и ако я улучиш, получаваш за награда кокосов орех. — Виж какво те сполита, ако се оставиш на страстите — каза Амброуз. — Този тук е Том Дженкин, честен и невъзмутим, освен ако не прекали с пиенето. Вярно, жена му не беше цвете за мирисане, но това не е оправдание да я убива. Ако убивахме жените заради езика им, всички мъже щяхме да бъдем убийци.
	Съжалих, че ми е посочил името на обесника. До този миг това бе тялото на незнаен мъртвец. Щях да го сънувам, безжизнен и ужасен, в кошмарите си. Знаех го прекрасно още от мига, в който го зърнах. Сега вече той бе свързан с реалността и с мъжа с воднисти очи, който продаваше омари на пристанището в града. През летните месеци стоеше при стъпалата с коша до него и пускаше живите омари да пълзят във фантастична надпревара — за смях на децата. Бях го виждал съвсем наскоро.
	— Е, какво ще кажеш за него? — попита Амброуз, като се взря в лицето ми.
	Свих рамене и изритах в долния край бесилото. Амброуз не биваше да узнава, че съм ужасен и ми е призляло. Щеше да ме презре. На двайсет и седем години той бе бог на цялото творение, поне в моя мъничък свят, и аз живеех само за едно — да приличам на него.
	— Последния път, когато видях Том, лицето му бе по-весело — отвърнах аз. — А сега от него не е останало почти нищо, не става за стръв и на собствените си омари.
	Амброуз се засмя и ми издърпа ушите.
	— Браво на теб, момчето ми — рече. — Говориш като истински философ. — После явно се досети внезапно какво изпитвам и добави: — Ако ти е зле, иди повърни ей там, зад живия плет — и не забравяй, не съм те видял.
	Обърна гръб на бесилото и на кръстопътя и тръгна по новия път през гората, който бе възложил да прокарат, за да се стига и по него в къщата. Зарадвах се, че се е насочил натам, понеже не успях да отида навреме зад плета. После ми олекна, въпреки че зъбите ми тракаха и ме тресеше. Том Дженкин отново се превърна в безимен мъртвец, наподобяващ стар чувал. Дори се прицелих и метнах по него камък. Престраших се да проверя дали тялото ще помръдне. Но не се случи нищо. Камъкът се удари с глух звук в подгизналите дрехи, после отскочи. Засрамен от постъпката си, забързах по новия път, за да догоня Амброуз.
	Е, това се случи преди цели осемнайсет години и ако не ме лъже паметта, оттогава не съм мислил за него. Спомних си преди няколко дни. Странно — в мигове на големи изпитания мислите ни връщат към детството. Кой знае защо, често се сещам за клетия Том и как е висял там с оковите. Никога не съм чувал да разказват за него, пък и сега едва ли го помнят много хора. Бил убил жена си — поне така каза Амброуз. И нищо повече. Не била цвете за мирисане, но това не било оправдание да я убие. Понеже си е падал по чашката, сигурно я е убил на пияна глава. Но как? С какво оръжие? С нож или с голи ръце? Може би онази зимна вечер е излязъл от пивницата на пристанището, разгорещен от любов и трескава възбуда. Имало е прилив, водата се е плискала по стъпалата, озарена от пълната месечина. Знае ли човек какви мечти за завоевания са изпълвали тревожния му ум, какви внезапно обзели го фантазии?
	Сигурно този вмирисан на омари несретник със сълзящи очи е стигнал с олюляване до дома си зад църквата, а жена му му се е нахвърлила, задето е влязъл вътре с мокрите обувки, и е прекъснала мечтите му, затова той я е убил. Историята му сигурно е такава. Ако, както ни внушават, има живот след смъртта, ще издиря клетия Том и ще го разпитам. Заедно ще си мечтаем в чистилището. Но той вече е бил на възраст, някъде на шейсет, че и повече години, а аз съм на двайсет и пет. Едва ли имаме еднакви мечти. Затова, Том, не е зле да се върнеш в здрача и да ме оставиш на мира. Онова бесило отдавна е изчезнало, а заедно с него и ти. Когато те замерих с камъка, не знаех какво правя. Прости ми.
	Там е работата, че колкото и тежък да е животът, трябва да го живееш. Въпросът е как да стане това. Всекидневната работа не ме обременява. И аз като Амброуз ще стана мирови съдия, след време и мен ще ме изберат в Парламента. И занапред ще ме почитат и уважават, както са уважавали всички в рода ни. Ще се постарая земята да се обработва добре, ще се грижа за хората. Никой няма и да се досети какво бреме нося на плещите си, няма и да разбере, че преследван от съмнения, и досега всеки божи ден си задавам въпроса, на който не мога да отговоря. Невинна ли е Рейчъл, или има вина? Може би в чистилището ще науча и това.
	Колко нежно и красиво звучи името й, когато го нашепвам! Задържа се на езика коварно и бавно, почти като отрова, каквато всъщност е. От езика отива върху спечените устни, а после отново в сърцето. А сърцето направлява тялото, направлява и мислите. Дали някога ще се освободя от него? След четиресет, след петдесет години? Или в мозъка ми като отглас завинаги ще остане болезнена втвърдена частица от всичко това? Мъничко кръвно телце, което не е успяло да се оттече заедно с побратимите си към този извор — сърцето? Може би, след като бъде казано и направено всичко, няма да имам желание да съм свободен. Но знае ли човек!
	Още имам къщата, за която да се грижа, каквато беше и волята на Амброуз. Мога да наредя да измажат стените там, където се е просмукала влага, така че да са в безупречен вид. Мога и занапред да засаждам дървета и храсти, да залеся голите хълмове, брулени от източния вятър. След като си отида, да оставя в наследство ако не друго, то поне малко красота. Но не е естествено един мъж да живее сам, не след дълго изпада в объркване. А объркването води до какви ли не фантазии. Те пък — до безумство. Затова се връщам отново към Том Дженкин, увиснал на веригите си. Той може би също е страдал.
	Тогава, преди осемнайсет години, Амброуз тръгна с широка крачка по пътя, а аз забързах подире му. Нищо чудно да е бил с връхната дреха, която сега съм облякъл и аз. Със старата зелена ловджийска куртка с парчета кожа по лактите. С времето заприличах на него дотолкова, че сякаш съм негов призрак. Моите очи са като неговите, лицето също. Преспокойно мога да съм мъжът, който повика със свирукане кучетата и обърна гръб на кръстопътя и на бесилото. Е, винаги съм го искал. Искал съм да бъда като Амброуз. Да съм с неговия ръст, с неговите леко прегърбени рамене, дори с дългите му ръце и доста недодяланите длани, с неговата усмивка, която озаряваше внезапно лицето му, при първа среща с непознат да се смущавам като него, да отхвърлям суетнята и преструвките. И аз като него да се държа непринудено с онези, които ми служат вярно и ме обичат — лаская се, когато ми кажат, че и аз съм такъв. Да притежавам силата му, която, както се оказа, е само привидна, защото и двамата бяхме сполетени от една и съща беда. Напоследък се питам дали, когато Амброуз е издъхнал с разсъдък, замъглен и изтерзан от съмнения и страх, и с усещането, че е изоставен и сам в онази проклета вила, където не можех да отида при него, духът му не е напуснал тялото и не се е пренесъл тук, за да се всели в мен и той да възкръсне, да повтори грешките си, да легне от същата болест и да бъде погубен повторно. Възможно е. Знам само, че приликата ми с него, с която толкова се гордеех, се оказа пагубна. Заради нея претърпях поражение. Ако бях по-различен, гъвкав, практичен и съобразителен, с остър език, последната година нямаше да бъде друго, освен поредните дванайсет месеца, които са дошли и са си отишли. И щеше да ме чака спокойно, сигурно бъдеще. Вероятно брак и невръстни деца.
	Но аз не бях такъв, Амброуз също. И двамата бяхме мечтатели, бяхме непрактични и необщителни, преливахме от какви ли не велики теории, които така и не проверявахме в реалния живот, и като всички мечтатели бяхме слепи за него. Не харесвахме своите ближни, другите хора, и копнеехме за обич, ала срамежливостта обезвреждаше всеки порив, докато не бъдеше докоснато сърцето. Случеше ли се това, небесата се разтваряха и ние двамата с Амброуз смятахме, че имаме на разположение всички богатства на всемира, които да раздаваме на воля. Щяхме да се спасим и двамата, ако бяхме малко по-различни. Рейчъл пак щеше да дойде тук. Щеше да погостува ден-два и да си продължи по пътя. Щяхме да обсъдим деловите въпроси, щяхме да се споразумеем, завещанието щеше да бъде прочетено в присъствието на адвокати около масата и след като преценях обстоятелствата, щях да й предоставя пожизнена пенсия и да се отърва от нея.
	Не се получи така, защото приличах на Амброуз. Не се получи така, защото бях като него. Първата вечер, след като Рейчъл пристигна, почуках на вратата и застанах до нея леко наведен, защото тя беше ниска, а Рейчъл стана от креслото при прозореца и ме погледна — само от този поглед трябваше да се досетя, че е видяла не мен, а Амброуз. Не Филип, а един призрак. Още тогава трябваше да си тръгне. Да си стегне багажа и да си замине. Да се върне там, където се чувстваше като у дома, във вилата със затворените капаци и стаи, белязани със спомени, с добре поддържаната терасирана градина и капещия шадраван в двора. Да се върне в своята страна с изпепеляваща лятна жега и мараня, сурова през зимата, под студеното ослепително небе. Шестото чувство трябваше да й подскаже, че остане ли при мен, ще погуби не само призрака, когото е срещнала, но в крайна сметка и себе си.
	Питах се дали, след като ме е видяла да стоя там притеснен и недодялан, свъсен и разгневен от присъствието й, но и измъчван от угризения, че съм домакин и господар тук, ядосан и смутен от големите си ходила, ръце и крака, сприхав и спънат като необяздено жребче — та се питах дали не е побързала да си каже: „На младини Амброуз сигурно е бил същият. Преди мен. Не съм го познавала, когато е изглеждал така“, и не е останала заради това.
	Сигурно пак по тази причина първия път, когато през онази кратка среща ме видя, италианецът Риналди също ме погледна стъписано, сякаш ме е познал, и сетне побърза да го прикрие — известно време си игра замислен с писалката на бюрото, а после ми каза тихо:
	— Едва днес ли пристигате? Значи братовчедка ви Рейчъл не ви е виждала.
	Шестото чувство бе предупредило и него. Ала твърде късно.
	В живота няма как да се върнеш назад. Няма втори шанс. Докато седя тук, в собствения си дом, няма как да повикам обратно изречената дума или да залича извършената постъпка, точно както и Том Дженкин, увиснал с веригите на бесилото.
	Не друг, а моят кръстник Ник Кендъл ми каза с присъщата си прямота в навечерието на двайсет и петия ми рожден ден — само преди няколко месеца, въпреки че, Боже мой, струва ми се, че е било преди цяла вечност:
	— Има жени, Филип, които, дори и да са съвсем порядъчни, само носят неволно беди. До каквото и да се докоснат, то се превръща в трагедия. Не знам защо ти го казвам, но чувствам, че съм длъжен да го направя.
	Сетне удостовери, че наистина съм положил подписа си под документа, който бях оставил пред него.
	Да, няма връщане назад. Вече го няма момчето, което в навечерието на рождения си ден стоеше под нейния прозорец, което в деня на пристигането й стоеше на вратата й, точно както го няма и хлапето, което бе замерило с камък мъртвеца на бесилото — колкото да си вдъхне смелост. Том Дженкин, несретнико, когото човек не можеше да познае и който висеше от бесилото неоплакан, погледна ли ме със състрадание преди толкова години, докато тичах през гората към своето бъдеще?
	Стига да се бях обърнал и да бях погледнал през рамо, щях да видя не теб, увиснал окован на бесилото, а собствената си сянка.


>	2

	Нямах усещането, че е надвиснала беда, докато седяхме и си говорехме с Амброуз вечерта преди последното му заминаване. Нямах предчувствие, че никога вече няма да бъдем отново заедно. Това беше третата есен, когато лекарите му бяха предписали да прекара зимата в чужбина, и аз бях свикнал с отсъствието му и с грижите, които трябваше да полагам за имението, докато го няма. Първата зима, когато замина, още следвах в Оксфорд и почти не усетих, че го няма, втората обаче се прибрах окончателно и както пожела той, стоях през цялото време у дома. Не ми липсваше стадният живот в Оксфорд, всъщност се радвах, че съм се отървал от него.
	Никога не съм искал да бъда другаде, освен у дома. Ако не броим дните, когато учех в „Хароу*“, а после в Оксфорд, не съм живял на друго място, освен в тази къща, където съм дошъл на годинка и половина, след като родителите ми са починали млади. Щедър по душа, Амброуз изпитвал неописуемо състрадание към невръстния си осиротял братовчед и лично ме е отгледал, както се отглежда малко куче или коте, всяка беззащитна самотна твар, която се нуждае от закрила.
	[* Привилегировано мъжко частно училище в град Хароу, който вече е в очертанията на Лондон. — Б.пр.]
	Още от началото домът ни бе необичаен. Когато бях на три години, той отпрати бавачката, защото тя ме ударила по дупето с четката за коса. Не помня случката, след време я научих от него.
	— Направо се вбесих — рече ми Амброуз, — когато тази жена взе да те налага с големите си груби ръчища за някакво дребно провинение, каквото, нали си беше глупава, не можеше да разбере. След това те възпитавах сам.
	Никога не съм имал повод да съжалявам. Едва ли има човек, който да е по-почтен, по-справедлив, по-мил, по-отзивчив. Научи ме на азбуката по възможно най-простия начин, като използва първите букви на всички ругатни — сигурно доста е търсил двайсет и шест, но някак си ги беше намерил, — и в същото време ме предупреди да не употребявам пред чужди хора такива думи. Макар и неизменно любезен, той се стесняваше от жените, не им вярваше и твърдеше, че само носят неприятности. Затова наемаше единствено мъже и всички слуги бяха подчинени на възрастния Сийкъм, иконом на чичо ми.
	Може да беше особняк с необичайни разбирания — западните графства винаги са се славели със странните си птици, — но въпреки отношението си към жените и това, че се нагърбваше да отглежда малки момчета, Амброуз беше човек на място. Съседите го харесваха и уважаваха, арендаторите го обичаха. През зимата, още преди ревматизмът да го повали, ходеше на лов, през лятото излизаше за риба, която ловеше от малка лодка, закотвена в устието, ако беше в настроение, ходеше на гости и канеше у дома приятели, в неделя ходеше по два пъти на църква, въпреки че, проточеше ли се службата, ми правеше от семейната скамейка кисели физиономии, и се беше запретнал да ми вдъхне от страстта си към редките храсти, които отглеждаше.
	— И аз създавам нещо — все повтаряше, — като всички останали. Някои предпочитат децата. Аз пък обичам да отглеждам растения. Не се искат толкова усилия и плодовете са далеч по-задоволителни.
	Кръстникът ми Ник Кендъл, викарият Хюбърт Паскоу и другите му приятели се стъписваха от такива изявления и все го подканяха да се отдаде на семейното блаженство и да отглежда деца вместо рододендрони.
	— Вече отгледах едно — отвръщаше той, като ми теглеше ушите — и това ми отне двайсет години от живота, а може и да ги е добавило, зависи как го погледнеш. Още повече че Филип си е готов наследник, не стои въпросът дали съм изпълнил дълга си. Когато му дойде времето, той ще го направи вместо мен. А сега, господа, седнете и се отпуснете. И тъй като в къщата няма дами, можем да си вдигнем краката на масата и да плюем по килима.
	Не го направихме, естествено. Амброуз беше голям чистник, но му доставяше удоволствие да се шегува пред новия викарий, мъж под чехъл с къща, пълна с дъщери, а бутилката портвайн обикаляше след неделния обяд масата и Амброуз ми намигаше от другия й край.
	И досега го виждам как леко сгърбен, отпуснат нехайно на стола — и аз усвоих от него този навик — се тресе от беззвучен смях, след като викарият е отправил плахия си упрек, а сетне от страх да не засегне чувствата му сменя интуитивно темата, подхваща разговор, в който дребният викарий ще се чувства в свои води, и се старае всячески той да се чувства като у дома си. Оцених качествата му още повече, когато отидох в „Хароу“. Ваканциите отминаваха прекадено бързо, но въпреки това имах възможност да сравня обноските и компанията на Амброуз с ония лудетини, моите съученици, и с учителите, сковани и строги, лишени според мен от всякаква човещина.
	— Не се притеснявай — казваше ми той и ме потупваше по рамото, преди да се кача пребледнял и леко уплашен на дилижанса за Лондон. — Това не е нищо повече от обучение, както се обяздва кон, трябва да го преглътнем. Щом отминат училищните дни, а това ще се случи още преди да си се усетил, ще те доведа завинаги тук, у дома, и сам ще те обучавам.
	— За какво? — питах аз.
	— Е, нали си ми наследник? Само по себе си това вече е професия.
	Сетне потеглях, кочияшът Уелингтън ме откарваше до Бодмин, където да хвана дилижанса, и се обръщах да видя за последно Амброуз, който стоеше, вече прошарен, подпрян на бастуна и заобиколен от кучетата, и присвиваше състрадателно очи, а после свирваше на кучетата и се прибираше вътре в къщата, а аз преглъщах с надеждата да махна буцата, заседнала на гърлото ми, и усещах колелата на екипажа под мен, които неизбежно и непоправимо поскърцваха по чакъла през парка, сетне през бялата порта, покрай къщата на пазача и ме отвеждаха към училището и раздялата.
	Амброуз обаче бе надценил здравето си и когато вече бях оставил зад гърба си училището и университета, дойде и неговият ред да замине.
	— Казаха ми, че ако прекарам още една зима под непрестанния всекидневен дъжд, накрая ще се озова в инвалидна количка — съобщи ми. — Трябва да замина на слънце. Бреговете на Испания и Египет, някъде в Средиземноморието, където не вали и е топло. Не ми се заминава особено, но от друга страна не искам да доживявам живота си като инвалид. Планът има едно предимство. Ще се върна с растения, каквито няма никой друг. Да ги видим тия дяволи как ще виреят на корнуолска почва.
	Първата зима дойде и си отиде, втората също. Нямах усещането, че Амброуз се чувства зле или е самотен. Върна се с един Бог знае колко дървета, храсти, цветя във всички форми и окраски. Негова страст бяха камелиите. Заделихме им специална градина — само за тях, и не знам защо, дали защото Амброуз правеше някакви магии, или просто разбираше от цветя, но още от самото начало те се прихванаха добре и не загина нито една.
	Месеците отминаваха, дойде и третата зима. Този път Амброуз реши да отиде в Италия. Искаше да разгледа някои от градините на Флоренция и Рим. И в двата града не беше топло през зимата, но това не го притесняваше. Някой го беше уверил, че е сухо, макар и студено, и че не го застрашават дъждове. Онази вечер говорихме до късно. Амброуз не беше от хората, които си лягат рано, и често се случваше да се заседаваме в библиотеката до един-два след полунощ — понякога мълчахме, друг път разговаряхме с дълги крака, изпружени пред камината, и кучета, сгушени до тях. Вече казах, че нямах лоши предчувствия, но сега, когато се връщам назад във времето, се питам дали и при Амброуз е било така. Той все ме поглеждаше някак озадачено и замислено, после местеше очи към стените с ламперия по тях и познатите картини, сетне към огъня и заспалите кучета.
	— Жалко, че няма да дойдеш с мен — каза внезапно.
	— Няма да отнеме много време да си стегна багажа — отвърнах му.
	Амброуз поклати глава и се усмихна.
	— Не — отсече, — само се шегувах. Не може и двамата да отсъстваме с месеци. Знаеш, отговорност си е да си земевладелец, макар че не всички го възприемат като мен.
	— Мога да те придружа до Рим — възразих, развълнуван от мисълта. — После, стига да не ме забави времето, ще се прибера за Коледа.
	— Не — повтори той, — беше само приумица. Забрави.
	— Чувстваш се добре, нали? — попитах го. — Не те боли нищо?
	— Слава Богу, не — засмя се Амброуз, — за какъв ме мислиш, за недъгав ли? Ревматизмът не се е обаждал от месеци. Лошото, момчето ми, лошото, Филип, е, че съм луд по тази къща. Може би и ти на моите години ще се чувстваш по същия начин.
	Стана от креслото и отиде на прозореца. Дръпна тежките пердета и известно време гледа тревата. Вечерта беше спокойна, тиха. Гаргите се бяха изпокрили и както никога совите не бухаха.
	— Доволен съм, че махнахме пътеките и сложихме чимове и при къщата — каза той. — Ще бъде по-красиво, ако има трева и по склона, до ограденото пасище на понитата. Някой ден кажи да разчистят храстите, за да се отвори гледка към морето.
	— Защо аз? Защо не го направиш ти?
	Той не ми отговори веднага.
	— Все същото е — отвърна по едно време. — Все същото. Разлика няма. Но да не забравиш.
	Старият ми ретривър Дон надигна глава и го погледна. Беше видял във вестибюла прихванатите с каиши куфари и беше усетил, че някой заминава. Изправи се с усилие и след като отиде при Амброуз, застана с подвита опашка до него. Повиках го тихо, но той не дойде при мен. Изтръсках в огнището пепелта в лулата си. Часовникът върху камбанарията отброи часа. Чух откъм кухнята как Сийкъм се кара сърдито на един от младите прислужници.
	— Амброуз — подхванах, — Амброуз, нека дойда с теб.
	— Не ставай за смях, Филип, иди да си легнеш — отвърна той.
	Така приключихме с въпроса. Не се върнахме към него. На другата сутрин, докато закусвахме, той ми даде последни указания какво да засадим напролет, каза ми и какво още да свърша, преди да се върне. Изведнъж бе решил да направи при мочурището в парка, в началото на източния път малко езеро, което трябваше да прокопаем и да укрепим бреговете, стига времето през зимните месеци да го позволяваше. Твърде бързо стана време Амброуз да потегли. В седем вече бяхме закусили, защото той трябваше да тръгне рано. Щеше да пренощува в Плимът и да отплава с кораба на сутринта, с отлива. Търговският параход щеше да го остави в Марсилия и оттам той щеше да продължи, когато сметне за добре, към Италия — обичаше дългите пътувания по море. Сутринта беше мрачна и дъждовна. Уелингтън докара екипажа и не след дълго багажът беше натоварен на висока купчина. Конете бяха неспокойни, бързаха да потеглят. Амброуз се обърна и ме хвана за рамото.
	— Грижи се за всичко — рече ми, — не ме подвеждай.
	— Това е удар под кръста — отговорих му. — Досега не съм те подвеждал никога.
	— Съвсем млад си — уточни той. — Товаря те много. Ала всичко, което притежавам, е твое, знаеш го.
	Мисля си, че ако тогава го бях попритиснал, щеше да склони да тръгна с него. Аз обаче не казах нищо. Двамата със Сийкъм му помогнахме да се качи на екипажа заедно с одеялата и бастуните и той ни се усмихна през отворения прозорец.
	— Хайде, Уелингтън, тръгваме — подкани.
	И потеглиха по алеята точно когато заваля.
	Седмиците отминаваха, както и през двете предишни зими. И този път ми беше мъчно за Амброуз, но имах с какво да се занимавам. Ако ми станеше скучно, ходех с коня на гости на кръстника си Ник Кендъл, дъщеря му Луиз беше няколко години по-малка от мен, като деца си бяхме играли заедно. Беше сериозно момиче, не се отдаваше на празни фантазии, беше и хубавка. Амброуз често се шегуваше, че някой ден ще ми стане добра съпруга, но да си призная, изобщо не я възприемах като такава.
	Първото писмо се получи в средата на ноември — по същия кораб, с който Амброуз беше стигнал в Марсилия. Пътуването минало без произшествия, времето било хубаво, само в Бискайския залив морето било бурно. Той бил добре, бил бодър и чакал с нетърпение да се отправи към Италия. Не се бил доверил на дилижанса, който при всички положения щял да се отклони през Лион, бил наел коне и екипаж и смятал да мине по италианското крайбрежие, после да свърне към Флоренция. При тази новина Уелингтън поклати глава и предрече, че можем да очакваме злополука. Беше твърдо убеден, че няма французин, който да умее да кара екипаж, и че всички италианци са разбойници. Все пак Амброуз остана цял и невредим и следващото писмо дойде от Флоренция. Пазех всичките му писма и сега те са пред мен, събрани на купчинка. Колко често ги четях през следващите месеци — разлиствах ги, обръщах ги и ги четях отново, сякаш, ако ги притиснех между дланите си, те щяха да ми кажат повече, отколкото думите, написани по тях.
	Именно в края на това първо писмо от Флоренция, където Амброуз очевидно беше прекарал Коледата, той за пръв път спомена братовчедката Рейчъл.
	„Запознах се с една наша далечна родина — пишеше. — Чувал си ме да говоря за Коринови, имаха навремето имение на река Теймър, отдавна го продадоха и сега е в други ръце. Преди две поколения един от Коринови взе за жена момиче от рода Ашли, както ще видиш и от родословното дърво. Една от потомките на този съюз се е родила и е израсла в Италия: баща й нямал и пукнат грош, майка й била италианка, а самата тя се омъжила съвсем младичка за италиански благородник на име Сангалети, напуснал живота по време на дуел, докато бил някъде на другия край на света, и оставил на жена си цяла купчина дългове и огромна празна вила. Деца нямат. Графиня Сангалети, или, както тя настоява да я наричам, братовчедката Рейчъл, е разумна жена, приятна компания и се е нагърбила да ми покаже градините на Флоренция, а по-късно и на Рим, където двамата ще бъдем по едно и също време.“
	Радвах се, че Амброуз е намерил приятелка, при това споделяща страстта му към градините. Не знаех нищо за висшето общество във Флоренция и Рим и се опасявах, че там няма да има много англичани, а ето че се беше намерил човек с корени от Корнуол, та ако не друго, двамата щяха да имат поне тази допирна точка.
	Следващото писмо се състоеше почти изцяло от списъци с градини, които, макар и да не бяха по това време на годината в най-блестящия си вид, бяха направили голямо впечатление на Амброуз. А също на далечната ни роднина.
	„Започвам да уважавам истински братовчедка ни Рейчъл — написа ми той в началото на пролетта — и с ужас си мисля какво е трябвало да понесе покрай онзи тип Сангалети. Италианците са подлеци и негодници, няма как да им се отрече. Във възгледите и поведението си тя е точно толкова англичанка, колкото ние с теб, сякаш до вчера е живяла на река Теймър. Не може да се насити на разказите за родния край. Изключително умна е, но, слава Богу, знае кога да си държи езика зад зъбите. Няма го безкрайното дърдорене, толкова присъщо на жените. Тя ми намери във Фиезоле отлична квартира недалеч от вилата й и след като времето поомекне, ще прекарвам доста часове при нея, на терасата или в градината й, доколкото разбрах, прочута с плана си и със статуите, от които не разбирам много. Нямам представа от какво се издържа, но според мен явно й се е наложило да продаде много от ценностите във вилата, за да покрие дълговете на съпруга си.“
	Попитах кръстника си Ник Кендъл дали помни някого от семейство Корин. Той отвърна, че ги помнел, но нямал добро мнение за тях.
	— Когато бях малък, се държаха твърде безразсъдно — обясни ми. — Проиграха на комар парите и имотите си и сега къщата на река Теймър е съвсем порутена. Още преди четиресетина години се превърна в съборетина. Тази жена явно е дъщеря на Алегзандър Корин, струва ми се, че именно той се изгуби някъде в Европа. Беше втори син на втори син. Но не знам каква е съдбата му. Амброуз посочил ли е на каква възраст е графинята?
	— Не — отвърнах аз, — пише само, че се е омъжила съвсем млада, но не уточнява кога точно. Предполагам, че вече е на години.
	— Щом господин Ашли й е обърнал внимание, явно е много обаятелна — отбеляза Луиз. — Никога не съм чувала да се възхищава на жена.
	— Сигурно това е разковничето — подметнах аз. — Тя е грозновата и скучна, затова Амброуз не се чувства длъжен да й прави комплименти. Какво щастие!
	Получиха се още едно-две писма, откъслечни, без много новини в тях. Амброуз тъкмо се връщал от вечеря с братовчедка ни Рейчъл или отивал у нея. Малцина сред приятелите й във Флоренция можели да й дадат безпристрастен съвет. А той се ласкаел, че бил в състояние да го направи. И тя му била много признателна. Въпреки разностранните си интереси изглеждала странно самотна. Едва ли е имала някакви допирни точки със Сангалети и била споделила, че цял живот е жадувала за английски приятели. „Имам чувството, че съм постигнал още нещо, освен да се сдобия със стотици нови растения, които да донеса вкъщи“, пишеше Амброуз.
	После настъпи пауза. Изобщо не бе споменал кога смята да се прибере, но обикновено го правеше към края на април. Зимата се бе проточила с температури под нулата, твърде редки в западните графства. Някои от младите камелии пострадаха и аз се надявах, че Амброуз няма да бърза с връщането и няма да се прибере още докато духат силните ветрове и постоянно вали.
	Писмото му се получи малко след Великден.
C>
	Скъпо момче — казваше той, — сигурно си учуден от мълчанието ми. Да ти призная, и през ум не ми е минавало, че някой ден ще ти пиша такова писмо. Неведоми са пътищата Господни. Винаги си бил съвсем близо до мен и вероятно си се досетил какъв смут цари в ума ми от няколко седмици. Смут не е точната дума. Сигурно е по-точно да кажа „щастливо изумление, превърнало се в убеденост“. Решението ми не е прибързано. Знаеш, човек на навика съм, за да променям само заради някаква приумица начина си на живот. Но преди няколко седмици осъзнах, че друг път не е възможен. Намерих нещо, което никога досега не бях откривал, а и не смятах, че съществува. Дори сега ми е трудно да повярвам, че се е случило. Често съм се връщал в мислите си към теб, но кой знае защо, до днес не се чувствах достатъчно спокоен и сигурен, за да ти пиша. Знай, че преди половин месец ние с братовчедка ти Рейчъл се оженихме. Сега сме на сватбено пътешествие в Неапол и смятаме не след дълго да се върнем във Флоренция. Не мога да ти кажа повече. Не сме правили планове и засега нямаме желание за друго, освен да живеем за мига. Някой ден, Филип — надявам се това да е скоро, — ще се запознаеш с нея. Ако не се опасявах, че ще те уморя, можех ти опиша добротата и искрената й нежност и любов. Сам ще се убедиш в тях. Не мога да кажа защо от всички мъже е избрала мен, закоравелия циничен женомразец. Все се шегува по този повод и аз си признавам поражението. В известен смисъл, да претърпиш поражение от нея, си е нещо като победа. Бих могъл да се нарека победител, а не победен, ако не звучеше толкова високопарно. Предай новината на всички, поздрави ги от мен, а също от нея и не забравяй, моето момче, че този късен брак по никакъв начин не помрачава силната ми обич към теб, обратното, засилва я и сега, когато се смятам за най-щастливия от всички мъже, ще се стремя повече от всякога да ти помагам и ще убедя и съпругата си да го прави. Пиши скоро и ако все пак се наканиш да го направиш, поздрави и братовчедка си Рейчъл.
@	Както винаги, твой предан Амброуз.
C$
	Писмото се получи някъде в пет и половина, тъкмо бях хапнал.
	Добре, че бях сам. Сийкъм беше донесъл пощенската чанта и ми я беше оставил. Прибрах писмото в джоба си и тръгнах през нивите към морето. Племенникът на иконома, който живееше при воденицата на брега, ме поздрави. Беше намятал по каменния зид рибарски мрежи — да се сушат, докато слънцето залезе. Отговорих му, колкото да не е без никак, сигурно ме е помислил за груб. Покатерих се по скалите на тясната площадка, надвиснала над залива, където плувах през лятото. Амброуз закотвяше лодката на петдесетина метра навътре във водата и аз стигах с плуване при него. Този път седнах на скалите и след като извадих писмото, го прочетох още веднъж. Сигурно нямаше да имам угризения на съвестта, ако изпитвах поне капчица състрадание, радост, някаква топлинка към тях двамата, докато те споделяха щастието си в Неапол. Засрамен, вбесен от себичността си, не успях да пробудя в сърцето си никакви чувства. Седях, вцепенен и нещастен, и гледах равното като тепсия спокойно море. Току-що бях навършил двайсет и три, а се чувствах изгубен и самотен, както преди години, в четвърти клас в „Хароу“, докато седях на чина и нямах с кого да се сприятеля, нямах никакво упование в бъдещето, имах пред себе си само един нов непознат свят, в който не исках да живея.


>	3

	Струва ми се, че се срамувах най-много заради радостта на приятелите му, заради неподправеното им задоволство и мисъл за добруването му. Надпреварваха се да ми честитят, все едно съм вестоносец на Амброуз, и аз трябваше да се усмихвам от немай-къде, да кимам и да се преструвам как още от самото начало съм знаел, че ще стане така. Чувствах се двуличник, предател. Амброуз ме беше възпитал да ненавиждам лицемерието и у хора, и у животни и ме болеше ужасно, че сега съм принуден да не съм искрен.
	„Най-доброто, което можеше да се случи.“ Колко често трябваше да слушам тези думи и да ги повтарям като ехо! Започнах да избягвам съседите, да се прибирам крадешком през гората, не исках да срещам радостните лица и бъбрещите езици. Но тръгнех ли с коня през нивите или към града, нямаше как да се измъкна. Беше достатъчно арендаторите в имението или случайни познати да ме зърнат, и бях обречен на разговор. Усмихвах се престорено като слаб актьор и усещах как кожата ми се опъва, сякаш за да ме защити, бях принуден да отговарям на въпроси с въодушевление, каквото не чувствах и каквото светът очаква всеки път, когато някой заговори за сватба.
	— Кога ще се приберат?
	Нямах отговор на този въпрос.
	— Не знам. Амброуз не е споменал.
	Мнозина се впускаха в догадки за външността и възрастта на младоженката, как изглежда, а аз само казвах:
	— Вдовица е и споделя любовта на Амброуз към градините.
	Както можеше и да се очаква, всички кимаха — какво по-добро от това, тъкмо като за Амброуз. Следваха шеги и духовитости, всички се забавляваха, че един заклет ерген най-сетне се е престрашил да сключи брак. Жената на викария, злобната госпожа Паскоу, отново и отново се връщаше към темата, сякаш така щеше да отмъсти за всички обиди, отправени към свещената институция на брака.
	— Много промени ви чакат, господин Ашли — повтаряше тя с повод и без повод. — В къщата ви вече няма да влизат и излизат, когато им хрумне. Какво по-хубаво от това. Ще бъде въведен някакъв ред, слугите няма да правят каквото си искат и Сийкъм едва ли ще бъде в див възторг. Твърде дълго си разиграва коня.
	Тук тя беше права. Сийкъм ми беше съюзник, но аз внимавах да не заставам открито на негова страна и го спирах, ако той се опиташе да го прави.
	— Не знам какво да кажа, господин Филип — мълвеше унил и примирен. — Появи ли се тук господарка, всичко ще се преобърне с главата надолу и няма да знаем на кой свят сме. Първо ще поиска едно, после друго — върви, че й угоди. Май е време да изляза в заслужена почивка и да отстъпя мястото на по-млад човек. Дали да не го предложите на господин Амброуз следващия път, когато му пишете?
	Казах му да не става за смях, че двамата с Амброуз сме загубени без него, но той само поклати глава и продължи да обикаля умърлушено из къщата — не пропускаше възможност да подметне нещо тъжно за бъдещето, как сме щели да се храним по друго време, как обзавеждането щяло да бъде подменено, как всички щели да чистят неуморно от тъмно до тъмно и как — за капак — щели да бъдат погубени и клетите кучета. Изречени с погребален глас, тези пророчества ми върнаха донякъде изгубеното чувство за хумор и аз се смеех за пръв път, откакто бях получил писмото на Амброуз.
	Каква картина обрисуваше Сийкъм! Представях си цяло войнство прислужници, които чистят с парцали паяжините, и стария иконом, който, както винаги издал долна устна, ги наблюдава с каменно неодобрение. Мрачното му настроение ме развеселяваше, но се дразнех, ако го предречеше някой друг, дори Луиз Кендъл, която ме познаваше достатъчно добре, за да си държи езика зад зъбите.
	— Слава Богу, най-после ще подмените калъфите в библиотеката — чуруликаше весело тя. — Износили са се и са се захабили, но ти едва ли си забелязал. И цветя в къщата, ще бъде много по-добре! Най-после ще започнете да използвате и всекидневната. Винаги съм си мислела, че е жалко, задето не влизате там. Госпожа Ашли със сигурност ще подреди в нея книгите и картините, които ще докара от италианската си вила.
	Не спираше, говореше и говореше, като прехвърляше наум цял списък с подобрения, но накрая изгубих търпение и я прекъснах грубо.
	— За Бога, Луиз, стига за това. До гуша ми дойде.
	Тя замълча насред изречението и ме погледна изпитателно.
	— Да не би случайно да ревнуваш? — попита ме.
	— Не ставай за смях.
	Беше грозно да й говоря така, но се познавахме добре, възприемах я като по-малка сестра и не се церемонях особено.
	След това Луиз си мълчеше, но ми направи впечатление, че в общ разговор, станеше ли дума за тази вече изтъркана тема, тя ме поглеждаше и се стараеше да я смени. Бях й признателен и се отнасях с нея още по-сърдечно.
	Окончателният удар ми беше нанесен не от друг, а от баща й, моя кръстник Ник Кендъл — направи го, без да иска, но понеже не бе от най-тактичните, изтърси:
	— Правил ли си някакви планове за бъдещето, Филип? — попита веднъж, когато бях отишъл с коня на вечеря у тях.
	— Планове ли? Не — отвърнах, не бях сигурен какво е вложил във въпроса.
	— Още е рано, разбира се — рече той, — а и предполагам, че няма как да ги правиш, докато Амброуз и съпругата му не се върнат. Питах се само дали не си мислил да потърсиш наоколо малко имение.
	Пак не го разбрах.
	— Защо да го правя? — попитах.
	— Е, положението в известен смисъл се промени — вметна той делово. — Съвсем естествено, Амброуз и съпругата му ще искат да бъдат заедно. А ако им се роди дете, син, нещата за теб няма да бъдат същите, нали? Сигурен съм, Амброуз няма да допусне да страдаш от промяната и който и имот да си харесаш, ще ти го купи. Не е изключено, разбира се, да нямат деца, но от друга страна не виждам причина да го очакваме. Може би ще предпочетеш сам да си построиш къща. Понякога е по-приятно, отколкото да купиш.
	Продължи да говори и да изброява имения на трийсетина километра от нас, които вероятно ще ми допаднат, а аз се радвах, че явно не очаква отговор. Истината е, че бях прекадено развълнуван, за да отговарям. Онова, което предлагаше, бе толкова ново и неочаквано, че не бях в състояние да разсъждавам трезво, затова не след дълго се извиних и си тръгнах. Да, ревнувах. Луиз вероятно беше права. Ревността на дете, което изведнъж трябва да дели с непозната единствения човек в живота си.
	И аз като Сийкъм си представях как правя всичко по силите си, за да свикна с новите неудобства. Да гася лулата, да ставам прав, да се опитвам да водя разговор, да свиквам със скучното общество на дама, пред която трябва да спазвам какви ли не правила. И да гледам Амброуз, който, Боже мой, се държи като мухльо до степен да се срамувам заради него и да излизам от стаята. Никога не се бях възприемал като натрапник. Като човек, който е нежелан и е отпратен като пенсиониран прислужник от къщата. Появеше ли се дете, което да нарича Амброуз баща, щях да стана излишен.
	Ако госпожа Паскоу ми беше посочила, че е възможно да се случи и това, щях да го отдам на злобата й и да забравя. Но беше съвсем друго да го каже собственият ми кръстник, спокоен и кротък човек. Докато яздех към къщи, чак ми призля от несигурност и скръб. Не знаех какво да правя, как да постъпя. Дали наистина трябваше да правя планове, както бе казал кръстникът ми? Да си намеря дом? Да се приготвя за заминаване? Не исках да живея другаде, да притежавам друг имот. Амброуз ме беше възпитал и обучил само за този. Той беше мой. Беше негов. Принадлежеше и на двамата. Сега обаче това се беше променило. Помня, щом се прибрах от Кендълови, тръгнах да обикалям из къщата, да я оглеждам с нови очи, а кучетата усетиха, че съм като на тръни, и също разтревожени, ме последваха. Някогашната детска стая, в която вече не живееше никой и в която племенницата на Сийкъм идваше веднъж седмично да закърпи и подреди бельото, придоби ново значение. Видях я боядисана в дружелюбни цветове, а малкият ми стик за крикет, обвит в паяжини и сгушен на една от лавиците, между прашните книги — хвърлен на боклука. Досега не се бях замислял какви спомени пази тази стая, влизах в нея може би веднъж на два месеца, за да занеса за кърпене някоя риза или чифт чорапи. Сега си я исках пак, за да ми е убежище от света. Вместо това тя щеше да се превърне в чуждо място, задушно, вмирисано на варено мляко и одеяла, оставени да се сушат — точно като във всекидневните на къщи с малки деца, където толкова често ходех на гости. Представях си как пълзят по пода с жални писъци, как вечно си блъскат главите или си жулят лактите, че и по-лошо, покатерват се на коляното ти и ако ги отпратиш, личицата им се сбръчкват като на маймуни. О, Боже, нима всичко това чакаше Амброуз?
	Досега, сетех ли се за братовчедката Рейчъл, нещо, което правех рядко, понеже отгонвах името й от съзнанието си, както правим с всички неприятни неща, си представях жена, която прилича на госпожа Паскоу. С грубо лице и недодялани движения, с орлов поглед за всяка прашинка — както бе предсказал и Сийкъм, — ако някой дойде на вечеря, с прекадено гръмогласен смях, така че всички поглеждат състрадателно Амброуз. Сега братовчедката Рейчъл прие нови измерения. Приличаше ту на чудовище като клетата Моли Бейт в Уест Лодж, която, зърнеш ли я, извръщаш от неудобство очи, ту на недъгава, която, завита с одеяла, седи с изпито лице на стола и капризничи, а в дъното се мярка милосърдна сестра, която смесва в лъжица лекарствата. Ту застаряваща и кисела, ту глезена и по-млада от Луиз, братовчедката Рейчъл имаше в съзнанието ми десетки образи, кой от кой по-омразни. Виждах я как кара Амброуз да коленичи и да се прави на мечка, така че децата да се покатерят на гърба му, а той се съгласява, унизен и примирен, загубил всякакво достойнство. Виждах я и облечена в муселин, с панделка в косата, виждах я как е издула устни и тръска гъсти къдрици, а Амброуз седи на креслото и й се любува с идиотска усмивка върху грейналото лице.
	Когато в средата на май се получи писмото с вестта, че все пак са решили да останат за лятото в чужбина, изпитах огромно облекчение, направо ми идеше да закрещя от радост. Почувствах се по-голям предател от всякога, но бе по-силно от мен.
	„Братовчедка ти Рейчъл и досега се притеснява, че преди да дойде в Англия, има да урежда много неща — пишеше ми Амброуз, — затова, макар и с голямо огорчение, решихме засега да отложим пътуването и да се приберем по-късно. Правя всичко по силите си, ала италианските закони не са като нашите и е сложна работа между тях да се намерят допирни точки. Както е тръгнало, ще се охарча доста, но нали е за добро, не ми се свиди. Често си говорим за теб, скъпо момче, и ми е мъчно, че не си с нас.“ После питаше с обичайната разпаленост и интерес как вървят делата у дома, в какво състояние са градините и аз си помислих, че трябва да съм полудял, за да си помисля и за миг, че може да се промени.
	Съседите бяха, разбира се, много разочаровани, че двамата няма да се приберат за лятото.
	— Може би здравословното състояние на госпожа Ашли не й позволява да пътува — предположи с многозначителна усмивка госпожа Паскоу.
	— Не мога да кажа — отвърнах аз. — Амброуз спомена в писмото си, че са прекарали една седмица във Венеция и двамата са се прибрали с ревматизъм.
	Лицето й посърна.
	— Ревматизъм ли? Жена му и тя? — възкликна госпожа Паскоу. — Колко неприятно. — А сетне, замислено: — Явно е по-възрастна, отколкото предполагах.
	Нали си беше празноглава, мислеше като кон с капаци. Аз от двегодишен имах ревматизъм в коленете. По-възрастните ми казваха, че е болезнено да растеш. Болят ме и досега след дъжд. Въпреки всичко за някои неща ние с госпожа Паскоу мислехме еднакво. Братовчедка ми Рейчъл остаря с двайсетина години. Отново беше беловласа, дори се подпираше на бастун и когато не садеше рози в италианската си градина, която не си представях, седеше на маса и почукваше с бастуна по пода, заобиколена от петима-шестима адвокати, които дърдорят един през друг на италиански, а клетият Амброуз ги чака търпеливо.
	Защо не се прибереше и не я оставеше да се оправя сама?
	Но се поободрих, когато капризната младоженка отстъпи място на застаряващата госпожа, измъчвана от лумбаго. Детската стая също изчезна, изместена от всекидневната, която се бе превърнала в будоар с паравани и огромен огън дори насред лято и бе огласяна от кисел глас, подвикващ на Сийкъм да донесе още въглища, понеже става убийствено течение. Отново започнах да пея по време на езда, насъсквах кучетата да гонят млади зайци, при попътен вятър обикалях с лодката на Амброуз из устието и всеки път, щом Луиз се отправеше към Лондон, за да прекара сезона там, се заяждах с нея за столичната мода. Когато си на двайсет и три, не се иска много, за да се развеселиш. Домът ми си беше мой дом. Никой не ми го беше отнел.
	После, през зимата, тонът в писмата на Амброуз се промени. В началото недоловимо — почти не го забелязвах, ала прочетях ли отново думите му, виждах, че каквото и да напишеше, в него се усещаха някакво напрежение, прикрита тревога. Разбирах, че отчасти се дължи на носталгията. На тъгата по родината и вещите, с които е свикнал, но най-вече някаква самота, която ми се стори странна при човек, който се е оженил само преди десет месеца. Амброуз признаваше, че дългото лято и есента са били твърде уморителни, а сега зимата вече чукала на вратата. Вилата уж била с високи тавани, а вътре било задушно, Амброуз се местел от стая в стая като куче преди буря, но гръм така и не еквал. Пак не можело да се диша и Амброуз бил готов да даде и душата си, само и само да завали, нищо, че от дъжда щял съвсем да осакатее. „Никога не ме е боляла глава — обясняваше той, — а ето че сега се случва често. Понякога имам чувството, че ще ослепея. Направо ми се гади от слънцето. Не мога да ти опиша колко ми липсваш. Имаме да си говорим за толкова неща, а е трудно в писмо. Днес съпругата ми излезе в града, та мога да пиша.“ За пръв път употребяваше думата „съпругата ми“. Дотогава я бе наричал „Рейчъл“ или „братовчедка ти Рейчъл“ и думите „съпругата ми“ ми прозвучаха сковано и студено.
	В тези зимни писма Амброуз не споменаваше да се прибере скоро, но неизменно настояваше разпалено за новини и изказваше мнение и за най-малките дреболии, за които му бях писал, сякаш не го интересуваше друго.
	За Великден не се получи нищо, за Троица също и аз започнах да се притеснявам. Споделих го с кръстника си, който заяви, че пощата явно не е пристигнала заради лошото време. Съобщавали, че в Европа е паднал късен сняг, и до края на май да не съм чакал вести от Флоренция. Амброуз вече беше женен от една година, не се беше прибирал година и половина. След като се ожени, изпитвах облекчение, че не е тук, но сега вече се тревожех, че няма да се прибере никога. Едно лято явно се бе отразило пагубно на здравето му. Какво щеше да му причини още едно? Накрая през юли се получи писмо, кратко и несвързано, което изобщо не бе в стила на Амброуз. Дори почеркът му, толкова прегледен, сега бе някак разкривен, сякаш на Амброуз му е било трудно да държи писалката.
	„Не съм много добре, както сигурно си разбрал от последното ми писмо — казваше той. — Но е за предпочитане да си мълча. Тя през цялото време ме държи под око. Писах ти много пъти, но нямам вяра на никого и ако не отнеса сам плика в пощата, той може и да не стигне при теб. Откакто се поболях, не мога да ходя далеч. Колкото до лекарите, нямам им доверие, на никого. Всички до последния са лъжци. Новият, препоръчан от Риналди, е същински главорез, но какъв друг да е, щом е доктор! Но криви са им сметките, не знаят с кого си имат работа.“ После имаше празно място, след него бе драснато нещо, което не успях да разчета, и накрая бе сложен подпис.
	Заръчах на коняря да оседлае коня и отидох да покажа писмото на кръстника си.
	— Звучи ми като нервен срив — каза той веднага. — Тази работа не ми харесва. Човек, който е с всичкия си, няма да напише такова писмо. Надявам се, че…
	Но той не се доизказа, само стисна устни.
	— Какво? — подканих аз.
	— Чичо ти Филип, бащата на Амброуз, умря от мозъчен тумор. Знаеш, нали? — попита той припряно.
	За пръв път го чувах и му го казах.
	— Преди ти да се родиш, разбира се — уточни кръстникът ми.
	— В семейството не се е обсъждало често. Не мога да кажа дали тези неща се предават по наследство, лекарите също. Като наука медицината не е много напреднала. — Сложи си очилата и прочете още веднъж писмото. — Възможно е, разбира се, и друго, то е малко вероятно, но според мен е за предпочитане.
	— Какво?
	— Амброуз да е бил пиян, когато е написал писмото.
	Ако не беше прехвърлил шейсетте и ако не ми беше кръстник, щях да го ударя само защото е предположил такова нещо.
	— Никога през живота си не съм виждал Амброуз пиян
	— натъртих.
	— Аз също — отвърна сдържано той. — Просто избирам по-малката от двете злини. Според мен няма да е лошо да се вдигнеш и да отидеш в Италия.
	— Още преди да дойда, съм го решил — отвърнах и пак поех с коня към къщи — нямах никаква представа как да се подготвя за пътуването.
	От Плимът не потегляше кораб, който да ми върши работа. Трябваше да ходя до Лондон и оттам до Дувър, откъдето да се кача на пощенския кораб за Булон, сетне с дилижанс да прекося Франция и да стигна в Италия. Ако не се забавех някъде, до три седмици щях да бъда във Флоренция. Френският ми не бе от най-добрите, италиански не знаех и дума, но това не ме притесняваше, важното бе да стигна при Амброуз. Сбогувах се набързо със Сийкъм и слугите, като им обясних, че смятам да погостувам за кратко на господаря им, но без да споменавам болестта му, и една хубава юлска утрин се отправих към Лондон с мисълта, че ми предстоят близо три седмици път в чужда страна.
	Екипажът тъкмо зави по пътя за Бодмин, когато видях, че конярят язди към нас с пощенската чанта. Вероятността да има още едно писмо от Амброуз беше едно на хиляда, но ето че писмо наистина имаше. Взех от чантата плика и пратих момчето да се прибира. Уелингтън шибна с камшика конете, а през това време аз извадих листа хартия и го доближих до прозореца — да е по-светло.
	Думите почти не се четяха, толкова разкривен беше почеркът.
	„За Бога, ела бързо при мен. Накрая тя, Рейчъл, моята мъка, ще ме довърши. Ако се забавиш, може да стане късно. Амброуз.“
	Това беше всичко. Върху хартията нямаше дата, върху плика нямаше клеймо, виждаше се само отпечатъкът от пръстена на Амброуз върху восъка.
	Седях в екипажа, държах късчето хартия и си давах сметка, че няма сила на земята или на небето, която да ми помогне да стигна преди средата на август.


>	4

	Когато дилижансът ни закара заедно с другите пътници във Флоренция и ни стовари пред странноприемницата край Арно, имах чувството, че съм прекарал цял живот на път. Вече беше петнайсети август. Едва ли има пътешественик, стъпил за пръв път в континентална Европа, който да е бил по-малко възхитен от мен. Всички пътища, по които минавахме, хълмовете и долините, градовете, френски и италиански, където спирахме да пренощуваме, ми се струваха еднакви. Навсякъде беше мръсно, отблъскващо, още малко, и да оглушея от шума. Бях свикнал с тишината в почти празната къща — прислужниците спяха в стаите си под часовниковата кула, — където нощем не чувах други звуци, освен вятъра в дърветата и дъжда, дошъл от югозапад, и бях направо стъписан от несекващата врява и шумотевица в чуждите градове.
	Да, спях, кой на двайсет и четири години няма да спи след дългите часове път, но в сънищата ми нахлуваха всички чужди звуци: блъскането на врати, крясъците, стъпките под прозореца, скрибуцащите колела на каруците по калдъръма и през четвърт час църковната камбана. Ако бях дошъл в чужбина с друга цел, сигурно щеше да бъде различно. Тогава може би щях да се надвеся рано сутрин от прозореца с по-ведра душа, щях да гледам как босоногите дечица си играят отстрани на пътя и да им метна по някоя монета, щях да слушам очарован всички нови звуци и гласове, щях да се разхождам нощем по криволичните тесни улички и щях накрая да ги обикна. Сега обаче ги гледах с безразличие, което прерастваше във враждебност. Трябваше час по-скоро да стигна при Амброуз и понеже знаех, че е в чужда страна, бях намразил всичко чуждо, дори земята под краката си.
	От ден на ден ставаше все по-горещо. Небето беше наситеносиньо, като гледжосано и докато пътувах по прашните пътища с толкова много завои из Тоскана, ми се струваше, че слънцето е изсмукало цялата влага от земята. Кафявата пръст в долините беше спечена, обвитите в мараня жълти селца се бяха вкопчили в склоновете на хълмовете. Отстрани на пътя кретаха волове, изпосталели, само кожа и кости, явно търсеха вода, минаваха и стада кози, подкарани от невръстни козарчета, които, зададеше ли се дилижансът, започваха да подвикват и да крещят, и от тревога и страх за Амброуз ми се струваше, че в тази страна всичко живо умира от жажда и понеже не му дават вода, се разлага и издъхва.
	След като слязох във Флоренция от дилижанса, след като свалиха прашния багаж и го отнесоха в странноприемницата, първото, което ми хрумна да направя, бе да прекося калдъръмената улица и да отида на реката. Бях капнал от умора и мръсен, покрит от глава до пети с прах. Последните два дни, вместо да умра вътре от задушаване, седях на капрата до кочияша и като клетите животни по пътя копнеех за вода. Ето я най-после пред мен. Но не синьото устие у дома, нагънато от малки вълнички и солено свежо, обгърнато с пръсти морска вода, а бавен шупнал поток, кафяв като коритото отдолу, който се промушваше и се стичаше под сводовете на моста и от време на време по гладката му равна повърхност се появяваха мехурчета. Реката влачеше изхвърлени боклуци, слама и растения, но в трескавото си от жегата и умората въображение си представях, че мога да пия от нея, да загреба от водата и да я излея в гърлото си, да я изгълтам, както се гълта отрова.
	Стоях под палещото слънце на моста и гледах като омагьосан движещата се вода, когато най-неочаквано откъм града отзад се чу силният тържествен звън на камбана, отброила четири часа. След нея зазвъняха и камбаните на други църкви и звукът им се сля с бълбукането на реката, която течеше кафява и затлачена по камъните.
	До мен застана жена с разплакано дете на ръце, водеше още едно, което я подръпваше за дрипавата пола, и протегна ръка за подаяние — гледаше ме умолително с черните си очи. Дадох й една монета и се извърнах, но тя продължи да ме подръпва за лакътя и да ми нашепва нещо, накрая обаче един от пътниците, който още стоеше при дилижанса, й се накара с порой думи на италиански и тя се отдръпна в ъгъла на моста, откъдето беше дошла. Беше млада, най-много на деветнайсет-двайсет, но лицето й нямаше възраст, взираше се като привидение, сякаш жената бе приютила в гъвкавото си тяло стара безсмъртна душа — от двете очи гледаха столетия, жената бе наблюдавала живота толкова дълго, че той вече й беше безразличен. По-късно, след като ме отведоха горе в стаята, която ми бяха дали, застанах на малкото балконче с изглед към площада и видях отново жената, промъкваше се между конете и каретите, които чакаха там, точно като котка, която, долепена до земята, се прокрадва през нощта.
	Измих се и се преоблякох странно вяло. Сега, след като бях пристигнал, ме обзе апатия — сега вече нямаше и помен от мъжа, поел на път развълнуван, преизпълнен с решимост, готов за всякакви битки. На негово място стоеше човек, обезверен и капнал от умора. От вълнението не бе останала и следа. Дори късчето хартия в джоба ми се струваше нереално. Писмото беше написано преди доста седмици, оттогава можеше да се е случило какво ли не. Рейчъл е могла да накара Амброуз да напуснат Флоренция, да отидат в Рим или Венеция и аз си представих как пак пътувам в клатещия се дилижанс, за да ги настигна. Как обикалям от град на град, надлъж и шир през проклетата страна и не ги откривам, всеки път разгромен от времето и напечените прашни пътища.
	Или пък всичко това беше грешка и писмата бяха някаква налудничава шега, каквито навремето, когато бях малък, Амброуз обичаше да си прави и аз все се хващах в капаните му. Нищо чудно да отида сега във вилата и да заваря там празненство, вечеря с гости, със светлини и музика — щяха да ме заведат при насъбралите се, а аз нямаше да знам какво да обясня и Амброуз, жив и здрав, щеше да ме изгледа изумено.
	Слязох долу на площада. Каретите, които допреди малко чакаха там, се бяха разотишли. Времето за следобедна почивка беше отминало и улиците отново се бяха изпълнили с хора. Гмурнах се сред тях и веднага се изгубих. Бях заобиколен от тъмни дворове и улички, от високи къщи, които се допираха, от издадени балкони, а аз вървях, обръщах се и продължавах нататък сред лица, които надзъртаха от входовете и ме гледаха, покрай хора, които спираха и се взираха с очи, белязани от вековни страдания и страсти, каквито бях забелязал за пръв път в младата просякиня. Някои тръгваха след мен и ми шепнеха като нея с протегнати ръце, а щом ги скастрех грубо, като спътника ми от дилижанса, се отдръпваха, долепваха се до стените на високите къщи и наблюдаваха със странна изпепеляваща гордост как отминавам. Църковните камбани забиха отново и аз излязох на голям площад с много хора на него, които се бяха събрали на групички, говореха си и ръкомахаха — нали бях пришълец, ми се стори, че нямат никаква връзка със сградите около площада, строги и красиви, нито със статуите, които ги гледаха студено с невиждащи очи, нито пък с камбаните, които огласяха силно и съдбовно небесата.
	Спрях една минаваща карета и след като изрекох колебливо думите „Вила Сангалети“, кочияшът отговори нещо, което не разбрах, после обаче, докато кимаше и сочеше с камшика, дочух думата „Фиезоле“. Поехме по тесните оживени улички, кочияшът току подвикваше на коня и дърпаше юздите, а хората ни правеха път. Камбаните спряха да бият и заглъхнаха, но ехото им сякаш още кънтеше в ушите ми, тържествено и звучно, и биеше не за задачата, с която се бях нагърбил, незначителна и дребна, не за живота на хората по улиците, а за душите на отдавна мъртвите и за вечността.
	Изкачвахме се дълго по кривите улици към хълмовете в далечината и Флоренция остана зад гърба ни. Сгради вече нямаше. Беше тихо и спокойно, а нажеженото безпощадно слънце, което цял ден бе гряло над града и бе превръщало небето в глеч, изведнъж стана милостиво и меко. Вече не блестеше толкова ослепително. Жълтите къщи и жълтите стени, дори самата кафява прах не бяха толкова нагорещени, както преди. Сградите си бяха върнали цветовете, може би малко приглушени и излинели, но с по-меко сияние сега, след като слънцето бе изразходвало донякъде своята сила. Забулени от мараня и притихнали, кипарисите станаха мастиленозелени.
	Кочияшът спря каляската пред затворена порта в дълъг висок зид. Обърна се и ме погледна през рамо от капрата.
	— Вила Сангалети — каза.
	Краят на моето пътешествие.
	Показах му със знаци да изчака, после отидох при портата и дръпнах шнурчето на звънеца върху зида. Чух как звъни някъде отвътре. Кочияшът отведе коня отстрани на пътя и след като слезе от капрата, застана при канавката и започна да си маха с шапката — да разпъди мухите от лицето си. Конят, изтощена от глад клета кранта, се поотпусна в поводите, едвам се държеше на крака след стръмното нанагорнище и задряма с уши, които потреперваха. Откъм портата не се чу никакъв звук, затова позвъних още веднъж. Този път долових приглушен лай на куче, който изведнъж се засили, и се отвори врата, някаква жена кресна пискливо и раздразнено на разплакано дете и то млъкна, после чух как към портата от другата страна се приближават стъпки. Затракаха резета, изскърца и самата порта, която при отварянето си заора в камъка долу. От нея надзърна селянка. Доближих се и попитах:
	— Вила Сангалети? Синьор Ашли?
	Кучето, хванато на верига зад малката къщичка, където живееше жената, се разлая още по-разярено. Пред мен се простираше път и в края му видях вилата, безжизнена, със затворени капаци. Жената понечи да затвори портата, кучето продължи да лае, детето — да плаче. Лицето на жената беше подпухнало и отекло от едната страна, сякаш я болеше зъб, а тя държеше ресните на шала си до бузата, явно за да й олекне.
	Шмугнах се покрай нея през портата и повторих думите „Синьор Ашли“. Този път тя трепна, сякаш за пръв път бе видяла лицето ми, и заговори бързо, някак припряно и развълнувано, сетне се провикна през рамо към къщата. На отворената врата се появи мъж, явно съпругът й, носеше на рамото си дете. Каза на кучето да не лае и се запъти към мен, като разпитваше жена си. Тя продължи да го облива с порой от думи, сред които чух „Ашли“ и „Inglese*“, и сега беше мой ред да стоя и да гледам. Мъжът изглеждаше по-свестен от жената, беше по-спретнат, с честни очи — взря се в мен угрижено и прошепна нещо на жена си, която отиде заедно с детето на вратата на къщата и застана там, без да сваля от подпухналото си лице шала.
	[* Англичанин (ит.). — Б.пр.]
	— Поназнайвам английски, синьор — рече той. — С какво мога да бъда полезен?
	— Дошъл съм при господин Ашли — обясних аз. — Във вилата ли са с госпожа Ашли?
	Лицето му стана още по-угрижено. Той преглътна притеснено.
	— Да не сте син на господин Ашли? — попита.
	— Не — отвърнах нетърпеливо. — Вкъщи ли са?
	Той поклати унило глава.
	— Значи идвате от Англия, синьор, и не знаете новината. Какво да кажа? Много тъжно, не знам какво да кажа. Синьор Ашли… той почина преди три седмици. Много внезапно. Много тъжно. Още щом го погребаха, графинята… тя затвори вилата, тя замина. Няма я от близо половин месец. Не знаем дали ще се върне.
	Кучето се разлая отново и той се обърна да го усмири.
	Усетих как пребледнявам като платно. Стоях като вцепенен. Мъжът ме загледа състрадателно и каза нещо на жената, която донесе табуретка и той я сложи до мен.
	— Седнете, синьор — покани ме. — Моите съболезнования. Моите дълбоки съболезнования.
	Поклатих глава. Бях като онемял. Не знаех какво да кажа. Разстроен, мъжът заговори грубо на жената — да му олекне. Сетне се извърна отново към мен.
	— Синьор — рече, — ако решите да отидете във вилата, ще ви отворя. Можете да видите къде е издъхнал синьор Ашли.
	Беше ми все едно къде ще отида и какво ще правя. Мозъкът ми още бе като вцепенен, не можех да се съсредоточа. Мъжът тръгна по алеята, като извади от джоба си връзка ключове, а аз закрачих до него, усещах ходилата си като оловни. Жената ни последва с детето.
	Кипарисите сякаш ни обгърнаха, вилата със затворените капаци и с вид на гробница ни чакаше в другия край. Щом наближихме, видях, че е голяма, с много прозорци, всички голи и затворени, точно пред входа алеята се завърташе в кръг, така че каретите да имат къде да обърнат. Между обвитите в мараня кипариси се издигаха статуи на пиедестали. Мъжът отвори с огромния ключ вратата и ми показа с ръка да вляза. Жената с детето също дойде и двамата се заеха да отварях капаците, така че в притихналия вестибюл да влезе светлина. Вървяха пред мен, влизаха от стая в стая и отваряха капаците, защото, нали си бяха добродушни, смятаха, че така ще попритъпят малко болката. Всички стаи бяха преходни, от едната се влизаше в другата, бяха просторни и почти голи, с изрисувани тавани и каменни подове, носеше се тежката средновековна миризма на влага. В някои от стаите по стените нямаше нищо, други бяха с гоблени, а в една, по-тъмна и потискаща, имаше дълга маса и резбовани столове като в манастирска трапезария, в двата края върху масата бяха сложени огромни свещници от ковано желязо.
	— Вила Сангалети много красива, синьор, много стара — обясни мъжът. — Синьорът Ашли, ето къде седеше, когато слънцето навън бе много силно за него. Ето го стола му.
	Той посочи едва ли не благоговейно стол е висока облегалка до масата. Загледах го като в сън. Всичко това ми се струваше нереално. Не си представях Амброуз в тази къща, в тази стая. Тук той няма как да е ходел с обичайната си походка, да си е свирукал, да е разговарял, да е мятал бастуна до този стол и маса. Мъжът и жената обикаляха непреклонно и безизразно из помещението и отваряха широко капаците. Отвън имаше дворче, нещо като ограден квадрат, небето се виждаше от него, но иначе дворът беше в сянка. В средата имаше шадраван с бронзова статуя на момче, което държеше с две ръце мида. Зад шадравана, между камъните на плочника растеше дръвче — златен дъжд, който също хвърляше сянка. Златистите цветове отдавна бяха повехнали и умрели и сега из двора бяха пръснати шушулки, прашни и сиви. Мъжът пошушна нещо на жената, тя отиде в ъгъла на квадрата и завъртя крана. От мидата в ръцете на бронзовото момче започна да се процежда вода. Застича се с плисък надолу към шадравана.
	— Синьор Ашли седеше тук всеки ден и гледаше шадравана
	— обясни мъжът. — Обичаше да наблюдава водата. Седеше тук, под дървото. През пролетта е много красиво. Графинята го викаше от прозореца горе.
	Той посочи каменните колони на парапета. Жената се скри в къщата и след миг-два се показа на балкона, който той бе посочил, за да отвори капаците. Водата продължаваше да тече от мидата. Но не бързо, не устремно, само се плискаше тихо в малкия шадраван долу.
	— През лятото винаги седят тук — продължи мъжът, — синьор Ашли и графинята де. Хранят се и слушат песента на водата. Аз им пренасям, разбирате. Нося две табли и ги слагам тук, на масата. — Той посочи каменната маса и двата стола, които и досега си стояха до нея. — Ден след ден си пият тук след вечеря tisane*.
	[* Билков чай (ит.). — Б.пр.]
	Отиде при стола и го докосна. Почувствах се някак потиснат. На двора беше прохладно, студено едва ли не като в гроб, но въздухът пак беше спарен като в стаите, преди мъжът да отвори капаците.
	Спомних си какво е правел Амброуз у дома. През лятото се разхождаше без връхна дреха из парка, слагаше си на главата стара сламена шапка — да му пази от слънцето. И досега си го представях как стои в лодката с килната към челото шапка и ръкави, запретнати до лактите, и сочи нещо далеч в морето. Помнех как се е пресягал с дълги ръце, за да ме издърпа от водата в лодката, след като бях стигнал с плуване до нея.
	— Да — продължи мъжът, сякаш си говореше сам, — синьор Ашли седеше на този стол тук и гледаше водата.
	Жената отново дойде на двора и след като го прекоси, спря крана. Водата престана да капе. Бронзовото момче гледаше надолу към празната мида. Всичко беше притихнало, застинало. Детето се взираше ококорено в шадравана и по едно време най-неочаквано се наведе и започна да събира с малки ръчици от плочника шушулките, а после да ги хвърля в шадравана. Жената му се скара, изтика го при стената и след като грабна подпряната там метла, се зае да мете двора. С движенията си наруши застиналостта, а мъжът й ме докосна по ръката.
	— Искате ли да видите стаята, където издъхна синьорът? — попита той тихо.
	Обхванат от същото усещане, че това не може да ми се случва наяве, се качих след него по широкото стълбище на горната площадка. Минахме през стаи, обзаведени по-оскъдно, отколкото долу, а една с гледка на север, към редицата кипариси, беше гола и празна като монашеска килия. При стената имаше обикновено желязно легло. До него бяха оставени кана за вода, леген и параван. Над камината бяха закачени гоблени, а в една ниша върху стената се виждаше статуетка на приклекнала Богородица с ръце, събрани като за молитва.
	Погледнах леглото. Завивките бяха сгънати старателно и бяха сложени в долния край. В горния имаше две възглавници без калъфки.
	— Краят беше много внезапен — обясни приглушено мъжът.
	— Той беше омаломощен, да, много омаломощен от температурата, но дори предния ден успя да слезе някак долу и да поседи при шадравана. Не, не, рече графинята, ще ти стане още по-зле, трябва да си почиваш, той обаче е много вироглав, не иска и да чуе. И през цялото време идваха лекари. Тук беше и синьор Риналди, който също му говореше, убеждаваше го, той обаче не искаше да се вслуша, крещеше, изпадаше в пристъпи, после като малко дете само мълчеше. Тъжна работа да видиш един силен мъж да се превърне в такова нещо. После рано сутринта графинята дойде припряно в стаята ми — да ме повика. Спях в къщата, синьоре. Беше пребледняла като платно, вика ми: „Той умира, Джузепе, знам, че умира“, та отидох с нея в стаята му, а той лежи със затворени очи, диша, но не тежко, явно не спеше. Пратихме да повикат лекар, ала синьор Ашли така и не дойде на себе си, беше в кома, съня на смъртта. Сам запалих заедно с графинята свещите, а когато дойдоха и монахините, отидох да го видя. Буйството се беше заличило напълно, лицето му беше умиротворено. Жалко, че не го видяхте, синьоре.
	Очите му бяха пълни със сълзи. Извърнах се и погледнах отново леглото. Кой знае защо, не усетих нищо. Вцепенението ме беше отпуснало и ме беше оставило студен и безучастен.
	— За какво буйство говорите? — попитах.
	— Буйството от температурата — поясни мъжът. — След пристъпите се е налагало два-три пъти да го притискам към леглото. А с буйството идваше и слабостта вътре, ето тук — показа той стомаха си. — Мъчеше се много от болката. А щом тя го отпуснеше, се унасяше, бълнуваше. Казах ви вече, синьоре, тъжна работа. Тъжна работа да виждаш съвсем безпомощен такъв едър мъж.
	Обърнах гръб на голата стая, която приличаше на празен гроб, и чух как мъжът затваря отново капаците, а после и вратата.
	— Защо не е предприето нищо? — поинтересувах се. — Лекарите не са ли могли да притъпят болката? И нима госпожа Ашли просто го е оставила да умре?
	Мъжът ме погледна озадачено.
	— Не ви разбрах, синьоре — призна си той.
	— Каква е тази болест, колко е продължила? — попитах го.
	— Казах ви, накрая, много внезапно, но и преди имаше един-два пристъпа — поясни той. — И цяла зима синьорът не добре, някак си тъжен, не приличаше на себе си. Много различен в сравнение с предишната година. Когато дойде за пръв път във вилата, синьор Ашли беше щастлив, весел.
	Докато говореше, отвори още няколко прозореца, после излязохме на голямата тераса със статуи, наслагани по нея. В другия край имаше дълъг каменен парапет. Прекосихме терасата и застанахме на парапета, откъдето се откриваше гледка към градината долу, добре поддържана и подредена, ухаеща на рози и летен жасмин, в дъното имаше още един шадраван, зад него втори, към всяка градина водеха широки каменни стъпала, а в дъното се мержелееше същият висок зид с кипариси покрай него, с който беше опасано цялото имение.
	Погледнахме на запад към залязващото слънце, терасата и притихналата градина бяха обгърнати от сияние и докато стоях там с ръка върху парапета, ми се стори, че наоколо цари спокойствие, каквото преди нямаше.
	Камъкът под ръката ми още беше топъл, от една пукнатина изскочи гущер, който се шмугна под зида.
	— В спокойна вечер тук, в градините на вила Сангалети, е много красиво, синьоре — каза мъжът, стоеше на крачка-две зад мен, сякаш за да засвидетелства уважението си. — Случваше се графинята да нареди да пуснат всички фонтани и след вечеря по пълнолуние двамата със синьор Ашли излизаха на терасата. Миналата година, преди той да се разболее.
	Продължавах да стоя и да гледам шадраваните с езерцата с водни линии под тях.
	— Според мен графинята няма да се върне повече тук — допълни бавно мъжът. — Натъжава се. Прекалено много спомени. Синьор Риналди ни каза, че ще дадат вилата под наем или може би ще я продадат.
	Думите му ме върнаха рязко в действителността. Магията на притихналата градина ме бе държала във властта си само един кратък миг с уханието на рози и заревото на залязващото слънце, но сега те сякаш се стопиха.
	— Кой е синьор Риналди? — попитах аз.
	Мъжът се обърна заедно с мен към вилата.
	— Грижи се за делата на графинята — обясни той, — деловите въпроси, всичко, свързано с пари, много неща. Познава я отдавна.
	Свъси се и махна с ръка на жена си, която, прегърнала детето, се разхождаше по терасата. Беше ядосан, тя нямаше какво да търси там. Жената се скри във вилата и се зае да затваря капаците.
	— Искам да го видя, искам да видя синьор Риналди — казах аз.
	— Ще ви дам адреса — рече мъжът. — Той знае много добре английски.
	Върнахме се в къщата и докато вървях през стаите към вестибюла, капаците на прозорците се затваряха един по един. Бръкнах в джоба си — да взема пари. Можех да съм всеки, случаен човек, тръгнал да пътешества из Европа, който се е отбил от любопитство във вилата с намерението да я купи. Можех да не съм аз, можех да не съм се появил с желанието да видя за пръв и последен път мястото, където Амброуз е живял и е умрял.
	— Благодаря ви за всичко, което сте направили за господин Ашли — рекох и дадох парите на мъжа.
	Той отново се просълзи.
	— Много съжалявам, синьор — рече ми, — наистина много.
	Бяха затворени и последните капаци. Жената и детето стояха до нас във вестибюла и сводът, образуван от празните стаи зад стълбището, отново тънеше в мрак като вход на крипта.
	— Какво е станало с дрехите му — попитах аз, — с личните вещи, с книгите и документите?
	Мъжът се смути. Обърна се към жена си и известно време двамата обсъждаха нещо. Разменяха си въпроси и отговори. Жената гледаше неразбиращо и свиваше рамене.
	— Съпругата ми е помагала на графинята, преди тя да замине — обясни мъжът. — Твърди, че тя е взела всичко. Всички дрехи на синьор Ашли са били прибрани в голям пътен сандък, всички книги също, всичко е било опаковано. Не е оставено нищо.
	Взрях се в очите им. Те не трепнаха. Така разбрах, че казват истината.
	— И нямате представа къде е отишла госпожа Ашли, така ли? — попитах ги.
	Мъжът поклати глава.
	— Вече не е във Флоренция, само това знаем — отговори ми той. — Замина в деня след погребението.
	Отвори ми тежката входна врата и аз излязох навън.
	— Къде е погребан? — попитах бездушно, като чужд човек.
	— Във Флоренция, синьоре, на новото протестантско гробище. Там погребани много англичани. Синьор Ашли не е сам.
	Сякаш искаше да ме увери, че Амброуз не е сам, че в тъмния задгробен свят ще намери утеха от свои сънародници.
	За пръв път не намерих сили да срещна очите му. Бяха като на куче, честни и предани.
	Тъкмо се обърнах, и чух най-неочаквано, че жената възкликва, и още преди мъжът да е захлопнал вратата, тя се спусна и отвори голяма дъбова ракла, сложена при стената. Върна се с нещо, което държеше в ръка и което подаде на мъжа си, а той се обърна към мен. Сега вече сипаничавото му лице изглеждаше спокойно, на него явно му беше олекнало.
	— Графинята — подхвана мъжът, — забравила е едно нещо. Вземете го, синьоре, то е само за вас.
	Беше намачканата широкопола шапка на Амброуз. У дома я слагаше, за да се предпази от слънцето. Не ставаше на никой друг, бе прекадено голяма. Докато я въртях в ръцете си, усещах как мъжът и жената ме гледат тревожно и чакат да кажа нещо.


>	5

	Изобщо не помня как съм се върнал с каретата във Флоренция, единственото, което не се е заличило от паметта ми, е, че слънцето вече бе залязло и се мръкваше бързо. Не беше като у дома, тук здрач нямаше. Някакви насекоми — вероятно щурци — подхванаха от канавките монотонната си песен, покрай нас от време на време минаваха селяни с кошове на гърба.
	След като навлязохме в града, въздухът вече не бе прохладен и чист, както по хълмовете наоколо, и пак стана горещо. Не както през деня с неговата изпепеляваща, прашно бяла жега, но пак беше задушно и въздухът бе спарен от горещината, просмуквала се часове наред в стените и покривите на къщите. Пладнешката вялост и суетнята в следобедните часове бяха отстъпили място на по-голямо, по-напрегнато оживление. Мъжете и жените, които се тълпяха по площади и улици, сякаш преследваха други цели, сякаш, след като цял ден се бяха спотайвали и бяха спали в притихналите къщи, сега бяха наизлезли, за да обикалят като котки из града. Сергиите бяха осветени с факли и свещи и бяха обсадени от купувачи, които ровеха из изложената стока. Жените с кърпи на главите се бутаха, говореха една през друга и се караха, а търговците крещяха, за да ги надвикат. Камбаните пак започнаха да бият и сега ми се стори, че звънът им е по-личен. Вратите на църквите зееха отворени и аз виждах запалените свещи вътре, виждах и хората, които, призовани от камбаните, бързаха да влязат.
	На катедралния площад платих на кочияша точно когато голямата камбана зазвъня предизвикателно и настойчиво в застиналия спарен въздух. Без да осъзнавам какво правя, влязох заедно с другите в катедралата и след като се взрях в сумрака, се позадържах малко при една колона. До мен стоеше куц селянин, който се подпираше на патерица. Извърна невиждащо око към олтара, устните му мърдаха, ръцете му трепереха, а отпред и отстрани имаше загадъчни забрадени жени, които бяха коленичили, премятаха в кривите си от артрита пръсти броеници и припяваха пискливо на свещеника.
	Още държах в лявата си ръка шапката и докато стоях в огромната катедрала, малък и незначителен, чужденец в този град на студена красота и пролята кръв, докато наблюдавах свещеника, извърнат към олтара, докато слушах как напява неразбираеми за мен вековни тържествени слова, изведнъж си дадох остро сметка каква голяма загуба съм понесъл. Амброуз беше мъртъв. Нямаше да го видя никога вече. Той си бе отишъл безвъзвратно. Никога вече нямаше да чуя смеха му, да усетя как ме хваща за рамото. Никога вече нямаше да имам силата, съпричастността му. Никога вече нямаше да видя как той, толкова известен, почитан и обичан, седи леко сгърбен на креслото в библиотеката или стои и подпрян на бастуна, се взира в морето. Спомних си за голата стая във вила Сангалети, където е издъхнал, и за Богородица в нишата и нещо ми подсказа, че когато си е отишъл, не е бил част от стаята или къщата, от тази страна тук, че духът му се е върнал там, където е неговият дом, за да бъде сред родните хълмове и гори, в градината, която обичаше и където се чуваше морето.
	Обърнах се и от катедралата излязох на площада, сетне погледнах нагоре към огромния купол и камбанарията до мен, далечна и издължена, изсечена на фона на небето, и най-неочаквано, както често става след голям потрес и напрежение, за пръв път си дадох сметка, че не съм хапвал от сутринта. Отклоних мислите си от мъртвите, върнах ги при живите и след като намерих на хвърлей от катедралата заведение, където да пийна и да хапна, утолих глада си и тръгнах да търся синьор Риналди. Отзивчивият прислужник във вилата ми беше написал адреса и след като попитах на тромав италиански един-двама души и им показах листчето хартия, бях упътен да отида по моста срещу моята странноприемница на другия бряг на Арно, където намерих къщата. От тази страна на реката беше по-тъмно и тихо, отколкото в сърцето на Флоренция. По улиците рядко се срещаха хора. Вратите бяха затворени, капаците — залостени. Дори стъпките ми кънтяха на кухо по калдъръма.
	Накрая излязох при къщата и дръпнах шнурчето на звънеца. Само след миг ми отвори прислужник и без да ме пита как се казвам, ме отведе горе — в дъното на коридора почука на една врата и ме въведе в стаята. Премигах срещу внезапната светлина и видях мъж, който седеше на писалището и преглеждаше купчина книжа. Щом влязох, стана и ме погледна. Беше малко по-нисък от мен, някъде на четиресет, с бледо, почти бяло лице, остри черти и орлов нос. В осанката му имаше гордост и презрение, като на човек, който няма милост към глупаците и враговете си, но ми се струва, че най-силно впечатление ми направиха очите, тъмни и хлътнали — в началото, щом той ме видя, в тях се мярна сянка, сякаш ме е познал, но след миг тя изчезна.
	— Синьор Риналди? — подхванах аз. — Казвам се Ашли. Филип Ашли.
	— Да — отвърна той, — заповядайте, седнете.
	Гласът му беше студен и непреклонен, почти не се долавяше италиански акцент. Той премести към мен един стол.
	— Безспорно се изненадвате, че ме виждате, нали? — попитах, като не го изпусках от очи. — Не знаехте, че съм във Флоренция, нали?
	— Да, не знаех — потвърди Риналди.
	Изразяваше се предпазливо, но може би внимаваше, защото не знаеше добре английски.
	— Знаете ли кой съм? — поинтересувах се аз.
	— Мисля, че съм наясно каква точно е роднинската връзка — отвърна италианецът. — Вие сте братовчед или племенник на покойния Амброуз Ашли, нали?
	— Братовчед — уточних — и наследник.
	Той взе една писалка и започна да я върти между пръстите си, а после и да почуква с нея по писалището, сякаш искаше да печели време или да отклони вниманието.
	— Ходих във вила Сангалети — продължих аз — и видях стаята, където е издъхнал. Прислужникът Джузепе беше много отзивчив. Съобщи ми всички подробности и ме препрати при вас.
	Дали само ми се стори, или през тъмните му очи премина сянка?
	— Откога сте във Флоренция? — попита Риналди.
	— От няколко часа. От днес следобед.
	— Значи сте пристигнали едва днес? Значи не сте се виждали с братовчедка си Рейчъл.
	Ръката, с която държеше писалката, се поотпусна.
	— Да, не сме, прислужникът във вилата ми съобщи, че тя е заминала в деня след погребението и вече не е във Флоренция.
	— Изнесе се от вила Сангалети, но не и от Флоренция — уточни италианецът.
	— Още ли е тук, в града?
	— Не — отвърна той, — вече не. Пожела да намеря наематели на вилата. Или може би купувачи.
	Държеше се странно сковано и непреклонно, сякаш първо трябваше да обмисли и да подреди в главата си всичко, което ми съобщава.
	— Знаете ли къде е сега? — попитах го аз.
	— Опасявам се, че не. Замина ненадейно, без предварителна подготовка. Каза, че щяла да ми пише, щом реши какво да прави оттук нататък.
	— Може би е при приятели? — започнах да налучквам.
	— Не е изключено — отговори италианецът. — Но не мисля.
	Имах чувството, че едва днес, може би вчера тя е била тук, при него в стаята, а той знае много повече, отколкото казва.
	— Сам разбирате, синьор Риналди — продължих аз, — че за мен бе тежък удар да чуя толкова внезапно от слугите, че братовчед ми е починал. Истински кошмар. Какво се е случило? Защо не бях уведомен, че братовчед ми е болен?
	Той ме наблюдаваше внимателно, не сваляше очи от лицето ми.
	— Братовчед ви почина внезапно и това бе тежък удар за всички нас. Да, беше болен, но не мислехме, че заболяването му е толкова опасно. Обичайната треска, която през лятото поваля тук мнозина чужденци, го бе омаломощила, оплакваше се и от силно главоболие. Графинята, по-точно госпожа Ашли бе много притеснена, но той не беше от леките пациенти. Изведнъж по причина, която така и не установихме, започна да посреща на нож всички лекари. Ден след ден госпожа Ашли се надяваше на някакво подобрение и със сигурност не искаше да тревожи вас и приятелите ви в Англия.
	— Но ние бяхме разтревожени — възразих аз, — това е причината да дойда във Флоренция. Получих от него тези писма.
	Вероятно беше дръзко и безразсъдно да постъпя така, но вече ми беше все едно. Подадох през писалището двете последни писма, които Амброуз ми беше написал. Риналди ги прочете внимателно. Лицето му не трепна. После ми ги върна.
	— Да — каза съвсем спокойно, без изненада, — госпожа Ашли се опасяваше, че е могъл да напише нещо от този род. Чак през последните седмици, когато стана съвсем потаен и странен, лекарите започнаха да се опасяват от най-страшното и я предупредиха.
	— В какъв смисъл са я предупредили? — възкликнах аз. — За какво?
	— Че е възможно нещо да притиска мозъка му — отвърна той, — тумор, израстък, който се уголемява бързо и може би обяснява състоянието му.
	Отново ме обзе чувство, което бях забравил. Тумор ли? Значи предположението на кръстника ми все пак беше вярно. Първо чичо Филип, сега и Амброуз. И все пак… Защо италианецът не изпускаше от поглед очите ми?
	— Лекарите казаха ли, че е починал от тумор?
	— В това няма съмнение — потвърди Риналди. — От тумора и от изнемощялост, резултат от треската. Присъстваха двама лекари. Моят и още един. Мога да пратя да ги повикат и тогава им задавайте каквито решите въпроси. Единият поназнайва английски.
	— Не — отвърнах бавно, — не, не се налага.
	Той отвори едно чекмедже и извади лист хартия.
	— Тук имам препис на смъртния акт — обясни, — подписан и от двамата. Прочетете го. Един препис вече ви е изпратен в Корнуол, втори ще получи попечителят на завещанието на братовчед ви, господин Николас Кендъл, който живее недалеч от Лостуитиъл в Корнуол.
	Погледнах надолу към акта. Не си направих труда да го чета.
	— Откъде знаете, че Николас Кендъл е попечител на завещанието на братовчед ми? — попитах.
	— Знам, защото братовчед ви Амброуз носеше със себе си препис на завещанието — обясни синьор Риналди. — Чел съм го много пъти.
	— Как така сте го чели? — възкликнах изумен.
	— Разбира се, че съм го чел — натърти той. — Като юридически съветник на графинята, на госпожа Ашли де, съм длъжен да видя завещанието на съпруга й. В това няма нищо странно. Братовчед ви ми го показа малко след като се ожениха. Всъщност имам препис. Но не ми е работа да ви го показвам. Това ще направи вашият настойник господин Кендъл. Със сигурност ще ви го покаже, щом се приберете.
	Знаеше, че моят кръстник ми е и настойник, нещо, за което и не подозирах. Освен ако не грешеше. Навършиш ли двайсет и една, вече не ти трябва настойник, а аз бях на двайсет и четири. Но това не беше важно. Важни бяха само Амброуз и заболяването му, Амброуз и смъртта му.
	— Тези две писма не са писани от болен човек, от човек на легло — продължих да упорствам. — Това са писма на човек, който има врагове, на човек, заобиколен от хора, на които не вярва.
	Синьор Риналди дори не трепна и продължи да ме гледа.
	— Това са писма на човек с увреден мозък, господин Ашли — отговори той. — Ще прощавате за прямотата, но съм го виждал през последните му седмици, а вие — не. Не беше приятно за всички, особено за жена му. Виждате какво казва тук, в първото писмо, че тя не се отделя от него. Мога да го потвърдя. Ден и нощ стоеше неотлъчно до него. Друга ще повика монахини — те да се грижат за болния. А тя пое всичко върху себе си, изобщо не се щадеше.
	— Но това не му е помогнало — напомних аз. — Погледнете писмата, последния ред тук: „Накрая тя, Рейчъл, моята мъка, ще ме довърши…“ Как го тълкувате, синьор Риналди?
	От вълнение явно бях повишил тон. Италианецът стана от стола и дръпна шнурчето на звънеца. Щом прислужникът се появи, той му заръча нещо и мъжът се върна с чаша, малко вино и вода. Наля ми, но на мен не ми се пиеше.
	— Е? — рекох.
	Синьор Риналди не се върна на мястото си. Прекоси стаята и отиде при библиотеката от пода до тавана, откъдето свали една книга.
	— Запознат ли сте поне малко с медицината, господин Ашли? — попита ме.
	— Не — отговорих аз.
	— Тук ще намерите всичко — уточни италианецът, — всички сведения, от които се нуждаете, можете да питате и лекарите, с готовност ще ви предоставя адресите им. Когато мозъкът е засегнат от някакъв израстък или тумор, болният вече не мисли трезво. Втълпява си например че го преследват. Че най-близкият му човек, например съпругата му или се е обърнала срещу него, или му изневерява, или се домогва да му вземе парите. Няма любов или убеждения, които да са в състояние да разсеят такива подозрения. Ако не вярвате на мен и на лекарите тук, питайте сънародниците си или прочетете тази книга.
	Колко убедително говореше, колко студено и самоуверено. Представих си как Амброуз лежи на желязното легло във вила Сангалети, как се мъчи и се терзае, а този човек го наблюдава, анализира симптомите един по един, може би надзърта иззад сгъваемия параван. Не знаех дали е прав, или не. Единственото, което знаех, е, че го мразя.
	— Защо не е пратила да ме повикат? — попитах аз. — Щом Амброуз е изгубил вяра в нея, защо не е поискала да дойда? Познавах го най-добре.
	Риналди затвори шумно книгата и я върна на полицата.
	— Съвсем млад сте, нали, господин Ашли? — каза ми.
	Аз го погледнах. Не знаех накъде бие.
	— В какъв смисъл? — поинтересувах се.
	— Жена, която има чувства, не се предава лесно — уточни италианецът. — Наречете го гордост, упоритост, както искате. Въпреки всички доказателства за противното тези чувства са по-първични, отколкото при нас. Жените се вкопчват в онова, което искат, и не се предават. И ние водим своите битки и сражения, господин Ашли. Но жените също знаят да се бият.
	Той ме погледна със студените си хлътнали очи и аз разбрах, че нямам какво повече да му казвам.
	— Ако бях тук, той нямаше да умре — рекох.
	Станах от стола и се насочих към вратата. Риналди дръпна още веднъж шнурчето на звънеца и прислужникът дойде да ме изпрати.
	— Писах на настойника ви господин Кендъл — вметна Риналди. Обясних му много изчерпателно, до най-малките подробности какво се е случило. Мога ли да съм ви полезен с още нещо? Дълго ли ще останете във Флоренция?
	— Не — отвърнах, — за какво да стоя тук? Нищо не ме задържа.
	— Ако желаете да видите гроба, ще ви дам писмо, което да покажете на пазачите в протестантското гробище. Мястото е съвсем скромно. Още няма, разбира се, надгробна плоча. В скоро време ще бъде сложена.
	Обърна се към масата и написа набързо бележка, която ми подаде.
	— Какво ще пише на надгробния камък? — попитах аз.
	Известно време Риналди мълча, сякаш мислеше, а прислужникът, който чакаше при вратата, ми подаде шапката на Амброуз.
	— Доколкото си спомням, имам указания да пише „В памет на Амброуз Ашли, любим съпруг на Рейчъл Корин-Ашли“, а после, разбира се, датата.
	Тогава разбрах, че не искам да ходя на гробището и да посещавам гроба. Не искам да виждам мястото, където са го погребали. Можеха да сложат надгробен камък и по-късно, ако поискат, да сложат и цветя, но Амброуз нямаше да разбере, а и да можеше да разбере, едва ли щеше да го вълнува особено. Той щеше да бъде заедно с мен в онова западно графство, в своята родина, в земята, където са започнали дните му.
	— Когато госпожа Ашли се прибере, кажете й, че съм идвал във Флоренция — рекох аз. — Че съм ходил във вила Сангалети и съм видял къде е издъхнал Амброуз. Можете да й кажете и за писмата, които Амброуз ми е писал.
	Той ми протегна ръка, студена и корава като самия него, и продължи да ме гледа с хлътналите си, сякаш забулени от сянка очи.
	— Братовчедка ви Рейчъл е импулсивна жена — обясни италианецът. — Когато напусна Флоренция, взе със себе си всичките си вещи. Опасявам се, че няма да се върне.
	Излязох от къщата и тръгнах по тъмната улица. Имах чувството, че италианецът ме следи с поглед иззад прозорците със затворени капаци. Върнах се по калдъръмените улици на моста, прекосих го и преди да се прибера в странноприемницата, за да се опитам да поспя до сутринта, застанах край река Арно.
	Градът бе потънал в сън. Само аз се скитах още. Дори камбаните с тържествения им звън мълчаха и се чуваше само реката, която се промушваше под моста. Сега като че ли течеше по-бързо, отколкото през деня, сякаш през дългите часове на пек и слънце водата е била заприщена, стояла е на едно място и заради нощта и тишината е бликнала отново.
	Загледах я как се надига, как тече и струи в мрака и в светлината на единствената улична лампа, примигваща над моста, видях как се образуват кафяви запенени мехурчета. После в бързея изникна вкочаненото тяло на куче, което се въртеше бавно с четири крака във въздуха. Мина под моста и продължи нататък.
	И там, както стоях край Арно, дадох обет.
	Зарекох се, че ще отмъстя в пълна мяра на жената, причинила толкова болка и страдания на Амброуз. Не бях повярвал на Риналди. Вярвах само на двете писма, които държах в дясната си ръка. Последните, които Амброуз ми беше написал.
	Някой ден все някак щях да се разплатя с братовчедката Рейчъл.


>	6

	Прибрах се първата седмица на септември. Новината ме беше изпреварила — италианецът не ме беше излъгал, когато ми беше казал, че е пратил писмо на кръстника ми Ник Кендъл. Той беше съобщил на прислужниците и на арендаторите в имението. Уелингтън ме чакаше с екипажа в Бодмин. Конете бяха заметнати с черен креп, Уелингтън и конярят също носеха траурни ленти и изглеждаха тъжни и унили.
	Изпитах такова облекчение, че отново съм си у дома, че за миг бях забравил за скръбта си, или дългото пътуване през Европа бе притъпило всички чувства — помня, първото, което инстинктивно направих, бе да се усмихна при вида на Уелингтън и на момчето, да потупам конете, да се поинтересувам дали всичко е наред. Сякаш отново бях хлапе, което се е прибрало от училище. Ала възрастният кочияш се държеше сковано, както никога сдържано, а младият коняр ми отвори почтително вратата на екипажа.
	— Какво скръбно завръщане, господин Филип — отбеляза Уелингтън, а когато го попитах за Сийкъм и другите в къщата, той поклати глава и отвърна, че прислугата и арендаторите са много покрусени.
	Допълни, че откакто са научили, всички в околността не говорели за друго. Цяла неделя църквата била в траур, същото важало и за параклиса, но най-голямо било стъписването, когато господин Кендъл съобщил, че господарят е бил погребан в Италия и тленните му останки нямало да бъдат пренесени при покойните му родственици в гробницата.
	— Според всички нас не е редно, господин Филип — заяви Уелингтън, — смятаме, че и господин Ашли нямаше да одобри.
	Не виждах какво да отговоря. Качих се в екипажа и ги оставих да ме откарат в къщата.
	Странно, още щом я видях, и от емоциите и умората, натрупала се през последните седмици, не остана и следа. Забравих на какво напрежение съм подложен и въпреки дългите часове, прекарани в път, се почувствах отпочинал и спокоен. Беше следобед и докато екипажът минаваше през втората порта по нанагорнището пред къщата, слънцето заблестя по прозорците на западното крило и по сивите стени. Там бяха и кучетата, чакаха да ме посрещнат, както и клетият Сийкъм, който като останалите прислужници беше с траурна лента на ръкава и направо рухна, когато му стиснах ръката.
	— Колко дълго ви нямаше, господин Филип — възкликна той. — Все се притеснявахме и вие да не легнете болен от треска — като господин Ашли.
	Докато се хранех, ми пренасяше храната, грижеше се, притесняваше се дали ми е добре, а аз му бях признателен, че не ме притиска с въпроси за пътуването и за болестта и смъртта на господаря, но все пак ми разказа как те са подействали и на него, и на другите в къщата, как камбаните са били цял ден и викарият е държал слово, как хората са донесли в знак на уважение венци. И всичките му думи бяха белязани с някаква скованост и сдържаност. Вече бях „господин“, а не „господар“ Филип. Бях го забелязал и при кочияша и коняря. Беше неочаквано, но кой знае защо, ми стопли душата.
	След като се нахраних, се качих в стаята си и я огледах, после слязох в библиотеката и оттам отидох в градината — бях преизпълнен от някакво необяснимо щастие, каквото мислех за невъзможно след смъртта на Амброуз: щом напуснах Флоренция, ме плисна бездънна самота и вече не се надявах на нищо. Докато прекосявах Италия и Франция, ме преследваха образи, които не знаех как да отпъдя. Виждах как Амброуз седи на сенчестия двор, при дървото във вила Сангалети и наблюдава капещия фонтан. Виждах го как, подпрян на възглавниците в голата монашеска килия горе, едвам си поема дъх. И само на хвърлей от него, така че да не го изпуска от очи и да го чува, е омразната подозрителна жена, която не бях виждал никога. Тя имаше толкова много лица, толкова много образи, слугата Джузепе и Риналди я наричаха не госпожа Ашли, а графинята, и покрай това около нея изникна аура, каквато тя не бе имала за мен преди, когато я смятах за някакво подобие на госпожа Паскоу.
	След посещението ми във вилата тя се бе превърнала в чудовище, в нещо като природно бедствие. Очите й бяха по-черни и от въглен, чертите й бяха остри като на Риналди и тя обикаляше из стаите с мирис на мухъл във вилата с лека стъпка, гънеше се като змия. Представях си как, след като Амброуз е издъхнал, тя е събрала дрехите му в пътни сандъци, взела е книгите и последните му вещи, а после със стисната уста се е насочила може би към Рим или Неапол или дори се е скрила в онази къща край река Арно и се е подсмихвала зад щорите. Тези образи ме преследваха, докато не прекосих морето и не се озовах в Дувър. А сега, сега, след като се бях добрал до вкъщи, те се стопиха като кошмар по изгрев-слънце. Изчезна и огорчението ми. Амброуз отново беше с мен и не се терзаеше, не се измъчваше. Изобщо не беше ходил във Флоренция и дори в Италия. Сякаш бе починал тук, в родния си дом, и беше погребан при баща си, майка си и моите родители, а покрусата ми беше нещо, което лесно щях да преглътна — още скърбях, ала това не бе трагедия. Бях се завърнал там, където се чувствах в свои води, и бях обгърнат от уханието на родния дом.
	Тръгнах през нивите, мъжете прибираха реколтата. Товареха на каруците зърното. Видеха ли ме, прекратяваха работата, а аз отивах при тях — да си поговорим. Старият Били Роу, който, откакто се помнех, държеше под аренда Бартънските земи и никога не ме беше наричал по друг начин, освен „господарю Филип“, се докосна по челото, а жена му и дъщеря му, които му помагаха заедно с другите мъже, направиха реверанс.
	— Липсвахте ни, господине — подхвана той, — не ни се струваше редно да прекарваме без вас зърното. Радваме се, че се прибрахте.
	Преди година щях да запретна ръкави като другите му помагачи и да грабна вилата, сега обаче нещо ме спря — дадох си сметка, че няма да го възприемат като уместно.
	— Радвам се, че се прибрах — отвърнах му. — Смъртта на господин Ашли натъжи много и мен, и вас, но сега всички трябва да продължим нататък, както би искал той.
	— Да, господине — съгласи се Били Роу и още веднъж се докосна по челото.
	Постоях още малко, за да си поговорим, после извиках кучетата и си продължих по пътя. Били Роу изчака да стигна живия плет и чак тогава подкани мъжете да продължат с товаренето. След като излязох при оградената мера на понитата по средата между къщата и полегатите ниви, спрях и се обърнах да погледна назад към хлътналата ограда. Каруците се очертаваха на фона на хълма в далечината, а чакащите коне и движещите се фигурки наподобяваха черни точки на хоризонта. На последните слънчеви лъчи купчините зърно проблясваха като златни. Морето беше много синьо, почти мораво там, където покриваше скалите, и сякаш беше тупнало — както винаги при прилив. Флотилията рибарски лодки вече бяха излезли в открито море и се бяха обърнали с носовете на изток, за да хванат попътния вятър към брега. Къщата вече беше в сянка, само ветропоказателят на върха на часовниковата кула улавяше някой и друг сноп светлина. Отидох бавно през тревата при отворената врата.
	Капаците на прозорците още бяха отворени, Сийкъм не беше пратил прислужниците да ги затворят. Открехнатите черчевета сякаш ме приветстваха с добре дошъл, пердетата се издуваха леко и мисълта за стаите отзад, познати и обичани, ми действаше успокояващо. От комините на висок прав стълб се издигаше дим. Старият ретривър Дон, превалено грохнал, за да върви с мен и другите кучета, дращеше по чакъла под прозорците на библиотеката, после извърна бавно глава към мен и щом се приближих, заудря с опашка.
	За пръв път, откакто бях научил за смъртта на Амброуз, осъзнах внезапно и неочаквано, че всичко, което виждам и наблюдавам, вече ми принадлежи. Че вече не се налага да го деля с никого сред живите. Тези стени и прозорци, покривът, камбаната, която отброи седем, докато вървях натам, целият жив организъм на къщата бяха мои и на никой друг. Тревата под краката ми, дърветата наоколо, хълмовете отзад, поляните, гората, дори мъжете и жените, които обработваха земята, бяха част от моето наследство, всички те ми принадлежаха.
	Влязох вътре и отидох в библиотеката, където застанах с ръце в джобовете и с гръб към камината. Кучетата дойдоха по навик при мен и легнаха в краката ми. Сийкъм влезе да пита дали имам да заръчвам нещо на Уелингтън. Дали искам да приготви утре сутринта конете и каляската или да оседлае Джипси. Отвърнах, че не, днес вечерта няма да давам указания. И че утре сутринта след закуска сам ще отида при Уелингтън. Да ме събудят в обичайното време. Сийкъм рече:
	— Да, господине.
	После излезе от стаята. Господарят Филип си бе отишъл завинаги. Неговото място в къщата бе заето от господин Ашли. Усещането беше странно. От една страна това ми вдъхваше смирение, от друга се чувствах горд. Усещах самоувереност и сила, които досега ми бяха непознати, а също някакво ново въодушевление. Имах чувството, че изпитвам същото, както воин, на когото е поверено командването на батальон — обзеха ме чувството за собственост и гордост, все едно съм старши майор, който месеци и години наред е бил заместник-командир. Но за разлика от военните нямаше да се налага да предавам на някого командването. То беше мое до края на дните ми. Когато го осъзнах, както стоях там, пред огъня в библиотеката, за миг се почувствах щастлив, както никога преди или след това. Подобно на всички такива мигове, и този отмина точно толкова бързо, колкото и беше дошъл. Магията вероятно беше развалена от някакъв делничен шум: може би се бе размърдало някое от кучетата или бе паднала цепеница в огъня, или някой от слугите бе прекосил горе стаята, за да затвори прозореца — не помня точно какво. Помня само колко уверен се чувствах онази вечер, сякаш се бе размърдало нещо, което дълго е дремало в мен, за да се съживи сега. Легнах си рано и спах непробудно, без нито един сън.
	На другия ден дойде кръстникът ми Ник Кендъл, водеше със себе си и Луиз. Нямаше други близки роднини, които да повикаме, в завещанието се споменаваха само Сийкъм и останалите прислужници, а също обичайните дарения за бедните в енорията, за вдовиците и сираците, иначе всичко — цялото имение и собствеността оставаха за мен, затова Ник Кендъл ми прочете завещанието в библиотеката. Луиз отиде да се поразходи из градината. Въпреки юридическите термини всичко изглеждаше просто и ясно. С едно изключение. Италианецът Риналди се оказа прав. Ник Кендъл наистина бе посочен за мой настойник, защото наследството щеше да премине в мое владение едва след като навършех двайсет и пет години.
	— Амброуз беше убеден, че младежите започват да разсъждават трезво едва след като навършат двайсет и пет — обясни кръстникът ми, като свали очилата и ми подаде документа — да го прочета и аз. — Човек може да се пристрасти към чашката, към комара или жените, затова условието с двайсет и петте години е включено като предпазна мярка. Помогнах на Амброуз да състави завещанието още докато ти бе в „Дароу“, и макар и двамата да бяхме наясно, че не си развил такива наклонности, Амброуз предпочете да запази условието. „Няма да му навреди на Филип — все повтаряше, — тъй ще се научи да бъде предпазлив.“ И така, не можем да направим нищо. Всъщност условието не те засяга особено, само ще се наложи, както и досега, да идваш още седем месеца при мен за пари — за да плащаш сметките в имението, а също за лични нужди. Рожденият ти ден беше през април, нали?
	— Би трябвало да знаеш, нали и сега ми отпускаш парите.
	— Какво мило хлапе беше — усмихна се той, — с какво изумление гледаше енорийския свещеник. Амброуз тъкмо се беше върнал от Оксфорд. Ощипа те по носа, за да те разплаче, и леля му, майка ти де, се възмути. После накара клетия ти баща да се състезава с него, двамата тръгнаха с лодките от замъка към Лостуитиъл и станаха вир-вода. Чувствал ли си някога липсата на родители, Филип? Често си мисля, че никак не ти е лесно без майка.
	— Не знам — отвърнах. — Никога не съм се замислял. Никога не съм искал друг, освен Амброуз.
	— Въпреки това не беше редно — възрази Кендъл. — Все му го повтарях на Амброуз, но той не искаше и да чуе. В къщата трябваше да живее още някой, икономка, далечна роднина. Расъл си без женско присъствие наоколо и ако някой ден се задомиш, на жена ти няма да й е никак лесно. Казах го и на Луиз, докато закусвахме.
	После кръстникът ми замълча — изглеждаше леко объркан, ако това изобщо беше възможно при него, сякаш бе казал повече, отколкото е възнамерявал.
	— Не се притеснявай — рекох аз, — жена ми ще се справи с всички трудности, когато му дойде времето. Ако изобщо дойде, което е малко вероятно. Мисля, че приличам твърде много на Амброуз, пък и вече знам какво му причини бракът.
	Кръстникът ми не отвърна. Тогава му разказах как съм ходил във вилата и съм се срещнал с Риналди, а той на свой ред ми показа писмото, което италианецът му е пратил. Както и очаквах, в него той описваше сухо и високопарно как Амброуз се е разболял и е починал, изказваше съболезнованията си и споделяше колко стъписана и покрусена е вдовицата, която според Риналди била безутешна.
	— Толкова безутешна, че ден след погребението е заминала и като някоя крадла е отнесла всички вещи на Амброуз без старата му шапка, която е забравила — рекох аз на кръстника си. — Със сигурност защото е скъсана и не струва и пукнат грош.
	Той се прокашля. Сключи рунтави вежди.
	— Нали не й се сърдиш за книгите и дрехите? Не го прави на въпрос, Филип, това е всичко, което й е останало.
	— В какъв смисъл всичко, което й е останало? — попитах аз.
	— Е, вече ти прочетох завещанието, то е пред теб — отговори Кендъл. — Същото е, както преди десет години, когато го съставих. Не го е променял, след като се ожени, така да знаеш. Нищо не е оставил на жена си. През цялата последна година чаках вест от него, мислех, че все ще й остави нещичко. Нормално е. Но покрай отсъствието си от дома и пребиваването в чужбина той явно го е пренебрегнал, надявал се е, че ще се прибере. После се е разболял и това е прекратило всичко. Малко изненадан съм, че този италианец — синьор Риналди, когото ти явно не си харесал никак, не споменава изобщо госпожа Ашли да има някакви претенции. Проявил е голям такт.
	— Какви претенции! — възкликнах аз. — Мили Боже, говориш за претенции, когато знаем прекрасно, че именно тя го вкара в гроба.
	— Не знаем такова нещо — възрази кръстникът ми — и не желая изобщо да те слушам, ако смяташ да говориш така за вдовицата на братовчед ти.
	Той се изправи и се зае да събира книжата.
	— Значи вярваш в тези небивалици за тумора? — изумих се аз.
	— Естествено, че вярвам — потвърди той. — Ето го писмото на италианеца, на Риналди, ето го и смъртния акт, подписан от двама лекари. За разлика от теб помня смъртта на чичо ти Филип. Симптомите бяха твърде сходни. Точно от това се опасявах, когато се получи писмото на Амброуз и ти замина за Флоренция. Това, че си пристигнал твърде късно, за да помогнеш, е злощастно стечение на обстоятелствата, което не е могъл да предотврати никой. Всъщност, като се замисля, може би не е злощастно, а щастливо. Едва ли си искал да го видиш как се мъчи.
	Идеше ми да го ударя този стар глупак, задето е толкова упорит и сляп.
	— Не си чел второто писмо, бележката, която се получи сутринта, когато заминах. Виж!
	Още я пазех. Държах я в горния джоб. Дадох му я. Той отново си сложи очилата и я прочете.
	— Съжалявам, Филип, но дори това набързо написано сърцераздирателно писмо не може да промени мнението ми. Погледни фактите такива, каквито са. Ти обичаше Амброуз. Аз също. Със смъртта му загубих най-добрия си приятел. Измъчвам се не по-малко от теб при мисълта за душевните му страдания, може би дори повече, понеже съм ги виждал и при друг. Лошото е, че не искаш да се примириш, задето мъжът, когото сме познавали и обичали и от когото сме се възхищавали, не е бил на себе си, преди да умре. Бил е душевно и физически болен, не е осъзнавал какво пише и говори.
	— Не вярвам — отсякох аз. — Не мога да повярвам.
	— По-точно не искаш да повярваш и в този случай нямаме какво повече да говорим — заяви кръстникът ми. — Но заради Амброуз, заради всички, които го познаваха и обичаха тук, в имението, и в графството, ще те помоля да не разпространяваш мнението си. То ще нарани и ще причини болка на всички, а ако мълвата достигне до вдовицата му, където и да е тя, не искам да си мисля какво ще си помисли за теб и нищо чудно да заведе и дело за клевета. Лично аз, ако й бях юридически съветник, какъвто очевидно е онзи италианец, нямаше да се поколебая да го направя.
	Никога не бях чувал кръстника си да говори толкова напористо. Беше прав, наистина нямаше какво повече да си кажем. Бях си извлякъл поука. Занапред нямаше да повдигам въпроса.
	— Да повикаме ли Луиз? — попитах припряно. — Мисля, че вече доста време се разхожда в градината. Заповядайте, останете и двамата на вечеря.
	Докато се хранехме, кръстникът ми мълчеше. Виждах, че още е стъписан от онова, което съм му казал. Луиз започна да ме разпитва за пътуването, какви са впечатленията ми от Париж, от френската провинция, от Алпите и самата Флоренция, а аз поддържах разговора с твърде неуместните си отговори. Но Луиз беше умно момиче и бързо се досети, че има нещо гнило. След вечерята, когато баща й повика Сийкъм и прислужниците, за да им съобщи кой какво получава в наследство, ние с нея отидохме да седнем във всекидневната.
	— Кръстникът ми е недоволен от мен — обясних аз и й разказах всичко от начало до край.
	Тя ме наблюдаваше с вдигната брадичка и леко наклонена на една страна глава, както винаги изпитателно и критично, но аз й бях свикнал.
	— Знаеш ли — рече ми, след като приключих, — може би си прав. — Бих се осмелила да кажа, че клетият господин Ашли и жена му не са били щастливи, но нали си беше горд, той не ти е писал, за да ти го съобщи, преди да се разболее, после вероятно са се скарали и всичко е станало внезапно, затова ти е пратил онези писма. Какво казаха слугите за нея? Млада ли е, стара ли?
	— Не попитах — отвърнах аз. — Според мен е без значение. Единственото, което сега е важно, е, че не й е вярвал, когато е издъхнал.
	Луиз кимна.
	— Какъв ужас — възкликна, — сигурно се е чувствал много самотен.
	Стана ми много мила. Разбираше всичко далеч по-добре от баща си сигурно защото беше млада, на моите години. Той остаряваше и вече грешеше в преценката си.
	— Трябвало е да попиташ онзи италианец Риналди как изглежда тя — рече Луиз. — На твое място щях да се поинтересувам. Това щеше да е първият ми въпрос. И какво е станало с графа, първия й съпруг. Ти май ми каза, че е загинал по време на дуел. Ето на, и това говори лошо за нея. Сигурно е имала доста любовници.
	Не се бях сетил за тази страна на братовчедка си Рейчъл. Възприемах я само като злодейка, като паяк. Колкото и да я мразех, не се стърпях и се усмихнах.
	— Само едно момиче може да си помисли за любовници — рекох на Луиз. — Високи токчета в тъмни входове. Тайни стълбища. Трябваше да те взема и теб във Флоренция. Щеше да научиш много повече от мен.
	Когато го казах, тя се изчерви до мораво и аз си помислих колко странни са момичетата: дори Луиз, която познавах, откакто се помнех, не схвана шегата.
	— И сто любовници да е имала, това малко ме вълнува — допълних. — Нека се спотайва в Рим или Неапол. Но все някой ден ще я издиря и тогава горко й!
	Точно тогава при нас дойде кръстникът ми и аз замълчах. Изглеждаше по-весел. Сийкъм, Уелингтън и останалите явно бяха признателни за малкото, което бяха получили като наследство, и Кендъл очевидно се чувстваше съпричастен.
	— И да дойдеш скоро — казах на Луиз, докато й помагах да се качи на двуколката до баща си. — Влияеш ми добре. Приятно ми е с теб.
	А тя — смешно момиче — се изчерви отново и погледна баща си, за да види как ще реагира, сякаш не си бяхме ходили безброй пъти на гости. Може би и тя бе впечатлена от новото ми обществено положение и нищо чудно в скоро време да станех и за нея „господин Ашли“, а не Филип. Тръгнах да се прибирам и докато вървях към къщата, се подсмихвах при мисълта, че и Луиз Кендъл, която бях скубал само допреди няколко години, също сега ме гледа с уважение, подир миг обаче забравих и нея, и кръстника си, защото след двумесечното отсъствие у дома ме чакаше много работа.
	Реколтата още не беше прибрана, имах да върша и други неща и не смятах да се виждам с кръстника си поне половин месец, но не беше минала и седмица, когато една сутрин дойде кочияшът му — господарят му го беше пратил да ми предаде устно, че искал да ме види и да съм отишъл у тях, понеже той бил понастинал и не можел да пристигне сам — имал новини за мен.
	Не смятах, че е спешно — онзи ден прибирахме последното зърно, — но на другия отидох следобед с коня да го видя.
	Заварих го сам в кабинета. Луиз я нямаше, беше отишла някъде. Кръстникът ми ме погледна някак странно, притеснено и озадачено. Виждах, че е разтревожен.
	— Е — подхвана той, — сега вече трябва да се направи нещо, ти ще решиш какво точно и кога. Пристигнала е с кораб в Плимът.
	— Кой е пристигнал? — попитах.
	Но ми се стори, че знам. Той ми показа листа хартия, който държеше.
	— Получих писмо — обясни ми — от братовчедка ти Рейчъл.


>	7

	— Доколкото разбирам, не знае, че сме научили новината — отбеляза кръстникът ми. — Явно е потеглила от Флоренция още преди синьор Риналди да напише писмото. Е, виж как ще го изтълкуваш ти. После ще ти кажа мнението си.
	Разгърнах листа. Беше с дата тринайсети септември и беше писано в Плимът.
C>
	Скъпи господин Кендъл,
	Когато Амброуз ми говореше за вас, а той го правеше често, и през ум не ми е минавало, че първото ни общуване ще бъде белязано с толкова много скръб. Днес сутринта пристигнах от Генуа в Плимът, за съжаление, сама и твърде потисната.
	След кратко, но тежко боледуване скъпият ми съпруг се спомина на двайсети юли във Флоренция. Беше направено всичко, каквото можеше да се направи, за да го спасим. Той отново легна болен от треската, от която страдаше и през пролетта, но този път тя бе предизвикана от увреждане в мозъка, което според лекарите е от няколко месеца, но бързо се е изострило. Погребан е в протестантското гробище във Флоренция, избрах спокойно място малко встрани от другите гробове на англичани, с дървета наоколо — според мен самият той би желал да е там. Няма да ви занимавам с личната си скръб и огромната празнота, не ме познавате и не искам да ви обременявам с мъката си.
	Първият човек, за когото си помислих, беше Филип, когото Амброуз обичаше силно и чиято скръб едва ли ще отстъпва на моята. Синьор Риналди от Флоренция, мой добър приятел и съветник, обеща да ви пише и да ви съобщи новината, така че вие на свой ред да кажете на Филип, аз обаче не разчитам особено на пощата от Италия за Англия и се опасявах, че или ще научите от някой непознат, или изобщо няма да разберете. Затова и пристигнах в страната. Нося със себе си личните вещи на Амброуз, книгите и дрехите му, всичко, което Филип би искал да получи и да запази за спомен и което сега му принадлежи по право. Ще ви бъда изключително признателна, ако ми кажете какво да направя сега с тях, как да ги изпратя и дали да пиша лично на Филип.
	Потеглих от Флоренция внезапно, просто изведнъж ми хрумна, и не съжалявам. За мен беше непоносимо да остана там, след като Амброуз вече го нямаше. Колкото до бъдещето, още нямам планове. Мисля, че след такъв удар ми трябва време за размисъл. Смятах да пристигна по-рано в Англия, но се забавих в Генуа — корабът, с който отидох там, нямаше готовност да отплава. Мисля, че още имам роднини от рода Корин, пръснати из Корнуол, но не ги познавам и не искам да им се натрапвам. Предпочитам да съм сама. След като си почина малко, може би ще отскоча до Лондон, после нямам планове.
	Чакам от вас указания как да постъпя с личните вещи на съпруга си.
	Искрено ваша:
@	Рейчъл Ашли
C$
	Прочетох писмото веднъж, втори, може би трети път, после го върнах на кръстника си. Той зачака да кажа нещо. Не изрекох и дума.
	— Сам виждаш, все пак не е прибрала за себе си нищо — заяви накрая Кендъл. — Да е взела най-много някоя книга и чифт ръкавици. Всичко останало е за теб.
	Не му отговорих.
	— Дори не иска да види къщата — продължи той, — къщата, която щеше да бъде нейна, ако Амброуз бе останал жив. Това пътуване, което току-що е предприела, ти, разбира се, осъзнаваш, че ако не беше станало така, двамата щяха да пристигнат заедно. Тя щеше да се прибере у дома. Колко различно е сега всичко, а? Всички в имението щяха да я посрещнат с отворени обятия, слугите щяха да се вълнуват неописуемо, съседите щяха да идват на гости — и вместо това самотна странноприемница в Плимът. Жената може да е симпатична, може и да не е — не знам, не я познавам. Но важното е, че не иска нищо, не настоява за нищо. А е съпруга на господин Ашли. Съжалявам, Филип. Знам мнението ти и не мога да те разубедя. Но като приятел на Амброуз, като негов довереник не мога да седя тук със скръстени ръце и да не предприема нищо, при положение че вдовицата му е пристигнала сам-сама в страната, където няма приятели. Имаме стая за гости в къщата. Тя е добре дошла у нас, докато плановете й се избистрят.
	Отидох на прозореца. Луиз все пак беше тук. Държеше кошница и събираше мъртвите цветя отстрани на пътеката. Вдигна глава и след като ме видя, ми махна с ръка. Дали кръстникът ми й беше прочел писмото?
	— Е, Филип? — попита той. — Можеш да й пишеш, можеш и да не й пишеш, както решиш. Едва ли искаш да я виждаш и ако тя приеме поканата ми, няма да те каня тук. Но все пак е редно да й пратиш някакво съобщение, да благодариш за вещите, които е върнала. Мога да го включа в края на писмото си.
	Дръпнах се от прозореца и отново се извърнах към кръстника си.
	— Защо реши, че не искам да я виждам? — попитах го. — Искам, искам, и то много. В случай че е импулсивна — а тя е, ако се съди от писмото и от думите на Риналди, — защо и аз да не постъпя импулсивно! Точно защото съм импулсивен, заминах за Флоренция, нали така?
	— Е? — възкликна кръстникът ми, сетне ме погледна подозрително и сбърчи чело.
	— Когато пишеш до Плимът — продължих аз, — кажи, че Филип Ашли вече е научил новината за смъртта на Амброуз. Че след като е получил две писма, се е вдигнал и е отишъл във Флоренция, във вила Сангалети, видял се е със слугите й, видял се е и с нейния приятел и съветник синьор Риналди и вече се е прибрал. Кажи й, че Филип Ашли е неизискан човек и живее неизискано. Няма добри обноски, не знае да води разговор и не е свикнал особено с дамско, а и с всякакво друго общество. Но ако тя все пак иска да се срещне с Филип Ашли и да види дома на покойния си съпруг, къщата на Филип Ашли е на разположение на братовчедка му Рейчъл, стига да реши да я посети.
	Сложих ръка на сърцето си и се поклоних.
	— И през ум не ми е минавало, че когато пораснеш, ще станеш толкова коравосърдечен — рече след малко кръстникът ми. — Какво е станало с теб?
	— Нищо — отсякох аз, — освен че като млад боен жребец надушвам кръв. Забрави ли, баща ми беше военен?
	После отидох да потърся в градината Луиз. Тя се притесни от новината повече от мен. Хванах я за ръката и я затеглих към беседката при моравата. Седнахме там като съзаклятници.
	— Домът ти не става да посрещаш когото и да било — заяви тя начаса, — камо ли пък жена като графинята… като госпожа Ашли. Ето на, и аз неволно я наричам графиня, дойде ми отвътре. Ами да, Филип, там от двайсет години не е живяла жена. В коя стая ще я настаниш? Ами прахта! Не само горе, но и във всекидневната. Забелязах я миналата седмица.
	— Чудо голямо! — възкликнах аз припряно. — Нека си избърши сама прахта, щом толкова й пречи. Колкото по-ужасно й се стори, толкова повече ще ме зарадва. Нека види колко щастливо и безгрижно сме си живели с Амброуз. Не като в онази вила!
	— О, грешиш — заяви Луиз. — Нали не искаш да те помислят за грубиян и простак като селяците в имението? Така, още преди да си говорил с нея, ще бъдеш в неизгодно положение. Не забравяй, че цял живот е живяла в континентална Европа, свикнала е с изтънченост, с много слуги — разправят, че в чужбина били много по-добри от нашите — и освен вещите на господин Ашли със сигурност носи много дрехи, а също накити. Не се и съмнявам, че е слушала много от него за къщата и очаква нещо изискано, като нейната вила. И да я види такава неподредена, прашна, смърдяща на кучешка колиба… защо, Филип, искаш да я завари в този вид, заради него, нали?
	По дяволите, ядосах се много.
	— В какъв смисъл смърди на кучешка колиба? Това е дом на мъж, обикновен и непретенциозен, и се моля на Бога да си остана такъв. И Амброуз, и аз не си падаме по лъскавата покъщнина и малките украшения по масите, които, закачиш ли ги неволно с коляно, се изсипват на пода.
	Тя прояви такт и се смути, дори може би се засрами.
	— Извинявай — рече ми, — не исках да те обидя. Знаеш, че обичам къщата ти, винаги съм била и ще бъда привързана към нея. Но няма как да си кривя душата, когато става въпрос за поддържането й. Толкова дълго не е обновявана, в нея няма истинска задушевност, липсва й… ами ще прощаваш, но й липсва уют.
	Спомних си ярко осветената подредена гостна, където Луиз водеше вечер баща си, и си помислих, че знам какво ще предпочета, ако трябва да избирам между нея и библиотеката си, същото важеше и за кръстника ми.
	— Така да бъде — отвърнах, — остави го този уют. На Амброуз му харесваше така, на мен също, би трябвало да хареса и на братовчедка ми Рейчъл през дните, когато реши да остане — колкото и да са те.
	Луиз поклати глава.
	— Непоправим си — оповести. — Ако госпожа Ашли е каквато си я представям, тя само ще погледне къщата и после ще избяга в Сейнт Остел или при нас.
	— И ще направи много добре, но първо трябва да приключа с нея — отвърнах аз.
	Луиз ме погледна с любопитство.
	— Наистина ли ще се осмелиш да я разпитваш? — попита ме тя. — От къде ще започнеш?
	Аз свих рамене.
	— Не мога да кажа, докато не я видя. Не се и съмнявам, че тя ще се опита да се разпорежда. Или да се превзема, да се прави на много разстроена, да припада. На мен това не ми пречи. Ще я погледам с удоволствие.
	— Не мисля, че ще започне да се разпорежда или да припада — възрази Луиз. — Просто ще влезе с гръм и трясък в къщата и ще вземе нещата в свои ръце. Не забравяй, със сигурност е свикнала да дава нареждания.
	— Не и в моята къща.
	— Клетият Сийкъм. Какво ли не бих дала, само и само да видя лицето му. Тя сигурно ще го замерва с каквото й е подръка, ако не се яви веднага след като е дръпнала шнурчето на звънеца. Италианците са кибритлии, трудно се сдържат. Така съм чувала.
	— Тя е италианка само наполовина — напомних аз — и според мен Сийкъм знае как да се пази. Ами ако три дни и три нощи не престане да вали и тя бъде прикована към легло от ревматизъм?
	Засмяхме се като две деца в беседката, но аз не бях чак толкова весел, на какъвто се правех. Бях отправил поканата като предизвикателство и май вече съжалявах, въпреки че не го споделих с Луиз. Съжалих още повече, когато се прибрах и се огледах. Мили Боже, какъв глупак съм да го направя и ако не бях толкова горд, сигурно щях да се върна с коня при кръстника си и да му кажа да не пише в писмото до Плимът нищо от мое име.
	Какво щях да правя с тази жена в къщата ми? Какво щях да й говоря, как щях да постъпя? Риналди беше хитър като лисица, но тя сигурно беше десет пъти по-хитра. Нямаше да постигна нищо, ако я нападнех челно, а какво ми бе споменал италианецът за упоритите жени, които знаят да се сражават? Ако тя бе устата и вулгарна, знаех как да изляза на глава с нея. Едно момче от фермите се беше забъркало с една такава, канеше се да го дава на съд, задето не бил удържал на дадената дума, и не след дълго я пратих в Девън, откъдето се беше появила. Но дали щях да се справя с жена, коварна и хитра, с пищна гръд и морен поглед? Мислех, че да. В Оксфорд си бях имал вземане-даване с такива, но с тях не си мерех думите, чак бях груб и те бързо подвиваха опашка. Не, ако теглим чертата, бях убеден, бях сигурен, че стигне ли се до разговор с братовчедка ми Рейчъл, все ще намеря какво да й кажа. Виж, друго бяха подготовката за посещението, привидната любезност, преди да премина в настъпление.
	За моя огромна изненада Сийкъм не се притесни от новината. Сякаш я очакваше. Разказах му набързо, че госпожа Ашли е пристигнала в Англия заедно с личните вещи на Амброуз и не е изключено до седмица да дойде да ни погостува малко. Долната му устна не увисна както обикновено, когато икономът се е натъкнал на затруднение, и той ме изслуша замислено.
	— Да, господине — отвърна, — съвсем в реда на нещата. Всички ще посрещнем с радост госпожа Ашли.
	Погледнах го над лулата, развеселен от високопарните му думи.
	— Мислех, че и ти като мен се чувстваш прекрасно без жени в къщата — подметнах. — Друга песен пееше, когато ти съобщих, че господин Амброуз се е оженил и сега господарка в къщата ще бъде съпругата му.
	Той се постъписа. Сега вече долната му устна се издаде.
	— Не беше същото, господине — възрази икономът, — оттогава се случи трагедия. Клетата жена е овдовяла. Господин Амброуз би желал да направим всичко по силите си за нея, особено след като… — Той се прокашля тактично. — След като тя очевидно не е получила нищо от покойния.
	Учудих се, че този дявол знае, и го попитах от къде е научил.
	— Всички наоколо го знаят, господине — отвърна той. — Всичко е завещано на вас, господин Филип, а вдовицата не получава нищо. Не е обичайно. Във всяко семейство, и голямо, и малко, все нещичко остава и за вдовицата.
	— Изненадваш ме, Сийкъм, и таз добра, да слушаш хорските приказки.
	— Това не са хорски приказки, господине — отговори той с достойнство, — каквото засяга семейство Ашли, засяга и всички нас. Ние, слугите, не бяхме забравени.
	Представих си как седи отзад в стаичката си — както я наричахме по отколешен обичай, помещението на иконома — заедно със стария кочияш Уелингтън, с главния градинар Тамлин и с главния лесничей, дошли да си побъбрят с него и да изпият по чаша пелин — едва ли бяха разрешили на някого от младите прислужници да се присъедини към тях, — и четиримата обсъждат подробности от завещанието, които смятах за строго поверителни, а после недоумяват и клатят със стиснати устни глава.
	— Не си мисли, че господин Ашли просто е забравил — отсякох аз. — Бил е в чужбина, далеч от дома, и не му е било до делови въпроси. Не е очаквал да умре там. Ако се беше прибрал, щеше да бъде различно.
	— Да, господине, и ние си го помислихме — заяви Сийкъм.
	Е, можеха да обсъждат колкото искат завещанието, тяхна работа. Но изведнъж се запитах огорчен как ли са щели да се държат с мен, ако не бях наследил имението. Дали по друг начин? Дали щяха да проявяват уважение? И преданост? Или за тях щях да бъда беден родственик, младият господар Филип, получил някоя от задните стаички? Изтръсках лулата, вече ми горчеше от нея, устата ми беше пресъхнала. Колко ли души наистина ме обичаха и ми служеха заради самия мен?
	— Това е всичко, Сийкъм — продължих аз. — Ще те предупредя, ако госпожа Ашли реши да ни погостува. За стаята не знам. Това ще го оставя на теб.
	— Разбира се, господин Филип — отвърна изненадан икономът, — редно е да настаним госпожата в стаята на господин Ашли, нали така?
	Само го изгледах, толкова стъписан бях. После се притесних, че върху лицето ми се е изписало какво чувствам, и се извърнах на другата страна.
	— Не — заявих, — няма да стане. Аз ще се пренеса в стаята на господин Ашли. Тъкмо смятах да те предупредя. Реших го преди няколко дни.
	Това си беше лъжа. До този миг не ми беше хрумвало да го правя.
	— Чудесно, господине — каза икономът, — в такъв случай по-подходящи за госпожа Ашли ще бъдат синята стая и гостната.
	След това излезе от помещението.
	„Мили Боже — помислих си, — да настаняваме тази жена в стаята на Амброуз, какво светотатство!“ Свлякох се на креслото, захапал края на лулата. Бях ядосан, притеснен, призляваше ми от цялата тази история. Какво безумство, да й пратя по кръстника си съобщение, какво безумство, да я каня в къщата! Защо изобщо се бях забъркал! И този малоумник Сийкъм да ми обяснява какво било редно!
	Поканата беше приета. Госпожа Ашли изпрати отговор на писмото, но не на мен, а на кръстника ми. Не се и съмнявам, Сийкъм би отсъдил, че така е редно. Поканата не бе дошла от мен, затова трябваше да бъде приета по съответния ред. Госпожа Ашли съобщаваше, че щяла да бъде готова и да чака да пратим, когато ни е удобно, екипаж, а ако не било удобно, щяла да пристигне с пощенската кола. Отговорих — и този път чрез кръстника ми, — че в петък ще изпратя екипаж. И толкоз.
	Петъкът дойде прекадено бързо. Мрачен ден с променливо време и поривист вятър. В третата седмица на септември дните често бяха такива, морето беше бурно. Облаците се носеха ниско по небето от югозапад, по всичко личеше, че до вечерта ще завали. Надявах се да плисне някой от нашите поройни дъждове, най-добре с ураганен вятър. Така посрещаха западните графства. Тук нямаше небе като в Италия. Предния ден бях изпратил в Плимът Уелингтън с конете. Той щеше да пренощува там и да се върне заедно с жената. Още откакто бях съобщил на прислугата, че очакваме да ни гостува госпожа Ашли, всички в къщата бяха неспокойни. Усетиха го дори кучетата, които ме следваха по петите от стая в стая. Сийкъм ми приличаше на грохнал свещеник, който от години се е въздържал да изпълнява религиозни обреди, а сега ни в клин, ни в ръкав си ги е спомнил и се е върнал към тях. Обвит в тайнственост, обикаляше тържествено с приглушени стъпки — дори си беше купил филцови пантофи — и в трапезарията се появяваха сребърни вещи, които не бях виждал никога дотогава и които се озоваваха на масата или по бюфетите отстрани. Вероятно реликви от времето на чичо Филип. Огромни свещници, захарници, бокали и в средата — мили Боже! — сребърна ваза с рози.
	— Откога си станал толкова правоверен? — учудих се аз. — Къде са тамянът и светената вода?
	По лицето му не трепна и мускулче. Сийкъм се отдръпна и огледа реликвите.
	— Заръчах на Тамлин да донесе от градината цветя — обясни той. — Момчетата ги редят отзад. Трябват ни за всекидневната, за синята стая, за гостната и будоара.
	Той се свъси, когато Джон, момчето, което помагаше в кухнята, се подхлъзна и за малко да падне под тежестта на поредните два свещника.
	Кучетата ме гледаха унило. Едното пропълзя и се пъхна под дивана във вестибюла. Аз се качих горе. Един бог знае кога за последно бях нахълтвал като неканен гост в синята стая. В къщата ни не идваха гости с преспиване и аз свързвах стаята единствено с отдавна отминалите дни, с една Коледа, когато Луиз бе дошла заедно с кръстника ми и двамата играхме на криеница. Помня как се шмугнах в тихата стая и се скрих под леглото, в прахта. Амброуз ми беше споменавал навремето, че това е стаята на леля Фийби, а леля Фийби бе отишла да живее в Кент и после беше умряла.
	Днес от нея не беше останала и следа. Сийкъм беше впрегнал младите прислужници, те бяха запретнали ръкави и бяха помели леля Фийби заедно с прахта на годините. Прозорците с изглед към парка бяха отворени, сутрешното слънце огряваше добре изтупаните килими. Чистите чаршафи на леглото бяха с качество, каквото не познавах. Дали и преди в съседната стая е имало леген и кана? От къде се беше взел този фотьойл? Изобщо не ги помнех, но всъщност не помнех нищо и за леля Фийби, която още преди да не родя, се беше изнесла в Кент. Е, братовчедка ми Рейчъл ще трябва да се задоволява с това, с което се е задоволявала и тя.
	В третата стая под сводестия таван се намираше някогашният будоар на леля Фийби. Там също бяха избърсали прахта и бяха отворили прозорците. Доколкото си спомням, и тук не бях влизал от времето на гонениците. Върху стената над камината имаше портрет на Амброуз като млад. Дори не знаех за съществуването му, а той вероятно го беше забравил. Ако го беше рисувал известен художник, той щеше да бъде при другите семейни портрети долу, но ето че бе окачен тук, в помещение, което не използваше никой, и от това разбрах, че не са имали високо мнение за него. Амброуз бе изобразен в цял ръст — до коленете, беше стиснал под мишница пушка, а в лявата си ръка държеше мъртва яребица. Гледаше леко усмихнат напред, право в очите ми. Косата му беше по-дълга, отколкото я помнех. В портрета и в лицето нямаше нищо, което да те изуми. С изключение на едно. На картината Амброуз приличаше много на мен. Погледнах се в огледалото, сетне пак се извърнах към портрета и единствената разлика бе във формата на очите, по-тесни от моите, и в по-тъмната коса. Ние двамата: аз и младежът от картината, можехме да минем за братя, дори за близнаци. От тази внезапно установена прилика се поободрих. Сякаш младият Амброуз ми се усмихваше и казваше: „С теб съм.“ Имах чувството, че същото би ми казал и по-възрастният Амброуз. Излязох от помещението и след като минах през гардеробната и синята стая, отидох долу.
	Чух откъм алеята колела. Беше Луиз с двуколката, беше оставила на седалката до себе си цели купчини маргаритки и гергини.
	— За всекидневната — извика ми, щом ме видя. — Реших, че Сийкъм сигурно ще им се зарадва.
	Той тъкмо минаваше с войнството свои помощници през вестибюла и се обиди. Застана като препариран, докато Луиз влизаше с цветята в къщата.
	— Не трябваше да си давате този труд, госпожице Луиз — рече й. — Вече се бях договорил с Тамлин. Още рано сутринта от градината бяха донесени предостатъчно цветя.
	— В такъв случай мога да ги подредя — предложи Луиз, — вие, мъжете, само ще счупите вазите. Предполагам, имате вази. Или слагате цветята в бурканчета от сладко?
	Лицето на Сийкъм бе самото въплъщение на уязвеното достойнство. Побързах да вкарам Луиз в библиотеката и затворих вратата.
	— Мислех си, че може би искаш да стоя тук и да наглеждам как върви подготовката, а също да съм с теб, когато госпожа Ашли пристигне — пошушна ми тя. — Баща ми също беше готов да дойде, но още не се чувства много добре и с този дъжд, който ще завали всеки момент, реших, че е за предпочитане да стои вътре. Какво ще кажеш? Да остана ли? Цветята са само повод.
	Подразних се леко, че и тя, и кръстникът ми ме смятат за толкова некадърен, клетият Сийкъм и той — от три дни се трудеше като каторжник.
	— Много мило, че го предлагаш, но няма нужда — отвърнах аз. — Ще се справим, и още как.
	Тя явно остана разочарована. Личеше си, че изгаря от любопитство да види гостенката. Не й споменах, че самият аз нямам намерение да бъда в къщата, когато тя пристигне.
	Луиз огледа преценяващо помещението, но не каза нищо. Не се и съмнявам, че забеляза много недостатъци, ала тактично си замълча.
	— Ако искаш, качи се горе да видиш синята стая — предложих, за да попритъпя разочарованието й.
	— Каква синя стая? — възкликна Луиз. — Онази с източното изложение над всекидневната ли? Значи няма да й предоставиш стаята на Амброуз?
	— Не — потвърдих. — Сега я използвам аз.
	От упорството, с което и тя, и всички останали настояваха да предоставя на вдовицата му неговата стая, само се подразних още повече.
	— Ако наистина искаш да подредиш цветята, поискай вази от Сийкъм — допълних и се отправих към вратата. — Имам да върша много неща навън, до довечера ще обикалям из имението.
	Тя взе цветята, без да сваля очи от мен.
	— Струва ми се, че си нервен — каза ми.
	— Не съм — уверих я. — Просто искам да остана сам.
	Луиз се изчерви и се извърна, а аз усетих как ме жегват угризения — както винаги, когато наранявах някого.
	— Извинявай, Луиз — рекох и я потупах по рамото, — не ми обръщай внимание. Признателен съм ти, че дойде с цветята и предложи да останеш.
	— Кога ще те видя отново, за да ми разкажеш за госпожа Ашли? — попита тя. — Знаеш, че искам да науча всичко. Ако татко е по-добре, ще дойдем, разбира се, на неделната служба в църквата, но утре цял ден ще си мисля и ще се питам…
	— Какво? — прекъснах я. — Дали не съм хвърлил братовчедката Рейчъл в морето ли? Нищо чудно и да го направя, ако ми досажда. Виж какво… колкото за да задоволя любопитството ти, утре следобед ще отида с коня в Пелин и ще ти обрисувам всичко в най-ярки краски. Сега доволна ли си?
	— Чудесно — отвърна тя, после отиде да търси Сийкъм и вазите.
	Бях навън цяла сутрин и към два се прибрах, гладен и жаден от ездата — хапнах малко студено месо и изпих чаша бира. Луиз си беше отишла. Сийкъм и останалите се бяха прибрали в помещенията за прислугата и бяха седнали да обядват. Стоях сам в библиотеката и дъвчех сандвича с месо. Бях сам за последен път. Довечера тя щеше да пристигне, щеше да се разположи или тук, или във всекидневната и щеше да наложи чуждото си враждебно присъствие на стаите, на цялата ми къща. Идваше като натрапница. Не я исках. Не исках и нея, и всички останали жени с техните любопитни очи и пръсти, не исках да ми скверни дома, който си беше само мой. Къщата бе притихнала и спокойна и аз бях неразделна част от нея, точно както навремето, пък и сега Амброуз, който сякаш се бе спотаил в здрача. Нямахме нужда от никого — само щеше да ни нарушава тишината.
	Огледах помещението, сякаш се сбогувах с него, после излязох и отидох в гората.
	Пресметнах, че Уелингтън ще се върне с екипажа най-рано в пет, затова реших да не се прибирам преди шест. Нека ме чакат за вечеря. Сийкъм вече бе получил указания. Ако госпожа Ашли беше гладна, щеше да се наложи да потърпи, докато се върне домакинът. Злорадствах при мисълта, че надута и облечена като за бал, ще седи сама във всекидневната, а няма да я посрещне никой.
	Продължих да се разхождам на дъжда и вятъра. Стигнах до кръстопътя Фор Търнингс, после и края на имението на изток, върнах се през гората и се насочих към фермите на север, където, колкото за да убия времето, си побъбрих на воля с арендаторите. Накрая се прибрах през парка, през хълмовете на запад и по пътя край река Бартън — вече се мръкваше. Бях станал вир-вода, но това не ме притесняваше.
	Отворих входната врата и влязох в къщата. Очаквах по нещо да личи, че гостенката е пристигнала: куфари и пътни сандъци, покривала и кошници, но всичко си беше както преди, във вестибюла нямаше нищо.
	Камината в библиотеката беше запалена, в помещението обаче нямаше никой. В трапезарията имаше прибори само за мен. Повиках със звънеца Сийкъм.
	— Е? — попитах го.
	Отвърна ми надуто, както често напоследък, с приглушен глас:
	— Госпожата пристигна — рече.
	— Предполагам, вече наближава седем. Носеше ли багаж? Какво сте направили с него?
	— Носеше малко личен багаж — уточни икономът. — В пътните сандъци и куфарите са вещите на господин Амброуз. Занесохме ги всичките в предишната ви стая, господине.
	— О! — възкликнах аз.
	Отидох при камината и изритах една от цепениците. За нищо на света не исках Сийкъм да забележи, че ръцете ми треперят.
	— Къде е сега госпожа Ашли? — поинтересувах се аз.
	— Прибра се в стаята си, господине. Изглеждаше уморена и помоли да я извините за вечерята. Преди около час й занесох горе поднос с нещо за хапване.
	От тези думи ми олекна. Но не го бях очаквал.
	— Добре ли е пътувала? — попитах.
	— Уелингтън каза, че след Лискард пътят е бил труден и е духало много. Един от конете е останал без подкова и преди Лостуитиъл се е наложило да се отбият при ковача.
	— Хм.
	Обърнах се с гръб към огъня — да си стопля краката.
	— Много сте мокър, господине — продължи Сийкъм. — Преоблечете се, за да не настинете.
	— Непременно — уверих го, а после огледах помещението. — Къде са кучетата?
	— Струва ми се, че се качиха горе с госпожата — отговори икономът, — поне за стария Дон съм сигурен. За другите не знам.
	Продължих да си топля на огъня краката. Сийкъм още стоеше на вратата, сякаш очакваше да подхвана с него разговор.
	— Добре — рекох му, — ще се изкъпя и ще се преоблека. Кажи на някое от момчетата да качи вода. Ще вечерям след половин час.
	Онази вечер седнах да се храня сам пред току-що лъснатите свещници и сребърната ваза е розите. Сийкъм стоеше зад стола ми, но не си казахме нищо. Точно тази вечер мълчанието явно бе за него жива мъка — знаех, че не го свърта да обсъдим новопристигналата. Е, можеше да го направи в помещенията за прислугата.
	Точно когато приключвах с вечерята, в стаята влезе Джон, който му пошушна нещо на ухото. Той се приближи и се надвеси над рамото ми.
	— Госпожата е пратила да предадат, че ако след вечеря желаете да се видите с нея, тя е готова да ви приеме — рече ми.
	— Благодаря, Сийкъм.
	Щом двамата излязоха, направих нещо, което върша много рядко. Само когато съм крайно изтощен може би от езда, от дълъг лов или с платнохода на Амброуз, след като съм се опитал да удържа при бурен вятър платното. Отидох при бюфета и си налях чаша бренди. После се качих горе и почуках на вратата на малкия будоар.


>	8

	Жената ме покани тихо, почти нечуто. Вече беше тъмно, свещите бяха запалени, но пердетата не бяха спуснати и тя седеше върху широкия перваз. Беше с гръб към мен, бе отпуснала ръце върху скута си. Явно ме помисли за някого от прислужниците, защото дори не се обърна, когато влязох. Дон се беше проснал с муцуна върху лапите пред запалената камина, двете млади кучета лежаха до него. В стаята не бе разместено нищо, чекмеджетата на малкото писалище не зееха отворени, по мебелите не бяха намятани дрехи, по нищо не личеше, че жената е пристигнала току-що.
	— Добър вечер — поздравих я с глас, който прозвуча напрегнато и неестествено в тясното помещение.
	Жената се обърна, веднага се изправи и дойде при мен. Направи го толкова бързо, че нямах време, нямах дори миг да помисля за стотиците начини, по които съм си я представял през последната година и половина. Жената, която ме беше преследвала денонощно, насън и наяве, сега стоеше пред мен. Първото, което изпитах, беше шок, почти вцепенение от това, че тя е толкова дребна. Стигаше ми някъде до рамото. Изобщо не беше висока и снажна като Луиз.
	От глава до пети беше облечена в черни дрехи, които се сливаха с косата й, само на врата и по маншетите имаше дантела. Косата й беше кестенява, с път по средата, и бе прибрана на нисък кок отзад, лицето й беше с правилни черти. При нея големи бяха само очите — щом ме зърнаха, се разшириха, сякаш най-неочаквано тя ме е познала, и трепнаха като на кошута, после в тях се изписаха изумление, болка, почти уплаха. Видях как жената пребледнява, сетне поруменява — струва ми се, че тя се е стъписала от мен не по-малко, отколкото аз от нея. Не се наемам да определя кой от двамата беше по-притеснен и нервен.
	Взрях се в нея, тя също продължаваше да ме гледа и мина доста време, докато някой от двамата заговори. После го направихме едновременно.
	— Дано сте си починали — подхванах сковано, а тя ми каза:
	— Дължа ви извинение. — Сетне побърза да ми отговори: — Благодаря, Филип, да, починах си.
	После отиде при камината, седна на ниския диван отпред и ми показа креслото отсреща. Дон, старият ретривър, се прозина и се протегна, след това се надигна, приклекна и отпусна глава върху коленете на жената.
	— Това е Дон, нали? — попита тя, като го помилва по носа. — Наистина ли е на четиринайсет години?
	— Да — потвърдих аз, — рожденият му ден е една седмица преди моя.
	— Намерили сте го по време на закуската в кутия за торта — допълни тя. — Амброуз ви е наблюдавал иззад паравана в трапезарията. Споделял е, че няма да забрави как сте се изумили, когато сте вдигнали капака на кутията и отвътре се е измъкнал Дон. Били сте на десет години, случило се е на първи април. — Жената вдигна поглед от Дон и ми се усмихна, а аз изтръпнах при вида на сълзите в очите й, които тя бързо преглътна. — Дължа ви извинение, задето не слязох за вечеря — продължи жената. — Заради мен сте се постарали да се подготвите и сигурно сте бързали да се приберете. Но бях много уморена. Нямаше да съм в състояние да ви правя добра компания. Стори ми се, че ще ви бъде по-лесно да вечеряте сам.
	Спомних си как съм обикалял и обикалял из имението от изток на запад колкото за да я накарам да чака и не казах нищо. Едно от младите кучета се събуди и ме близна по ръката. За да правя нещо, го подръпнах за ушите.
	— Сийкъм ми каза, че сте твърде зает и имате много работа — допълни жената. — Не искам да се чувствате възпрепятстван от внезапното ми нечакано посещение. Мога да се оправя и сама, за мен ще е радост. Не променяйте заради мен намеренията си за утре. Искам само да ви кажа едно — благодаря, Филип, че ми разрешихте да дойда. Едва ли ви е лесно.
	Тя стана от дивана, отиде на прозореца и дръпна пердетата. Дъждът барабанеше по черчевето. Може би не тя, а аз трябваше да дръпна пердетата — не бях сигурен. Изправих се плахо, но вече беше късно. Жената се върна при камината и двамата седнахме отново.
	— Почувствах се много странно — продължи тя, — докато прекосявахме с екипажа парка и се приближавахме към къщата, а там на вратата Сийкъм ни чакаше да ни посрещне. Толкова пъти съм го правила във въображението си. Всичко беше, както съм си го представяла. Вестибюлът, библиотеката, картините по стените. Когато спряхме пред входа, часовникът удари четири часа — познавах дори звука му. — Аз продължавах да подръпвам ушите на малкото куче. Не поглеждах жената. — Вечерно време във Флоренция — допълни тя, — миналото лято и после през зимата, преди Амброуз да се разболее, все си говорехме как ще се приберем тук. Това бяха най-щастливите му мигове. Разказваше ми за градината, за гората и пътеката към морето. Смятахме да се върнем по пътя, откъдето минах и аз — направих го точно заради това. Генуа и после Плимът. И екипажът с Уелингтън, пратен да ни докара оттам. Беше много мило, че го направихте, че се досетихме какво ми е на душата.
	Почувствах се кръгъл глупак, но все пак успях да кажа:
	— Опасявам се, че пътуването не е било от най-приятните — Сийкъм ми спомена, че се е наложило да спрете, за да сменят подковата на един от конете. Много съжалявам, че се е получило така.
	— Не се притеснявайте, беше ми приятно да седя там край огъня, да наблюдавам какво правят и да си бъбря с Уелингтън.
	Вече се беше поотпуснала. Притесненията й се бяха изпарили, сякаш не ги беше имало никога. Сега вече се чувствах едва ли не виновен, задето запълвам с огромното си недодялано тяло тясното помещение, креслото, на което седях, като че ли беше правено за джудже. Едва ли има нещо по-притеснително от това да си седнал неудобно и аз се запитах как ли ме възприема жената такъв сгърбен на проклетата седалка, с големи крака, пъхнати отдолу, и с дълги ръце, увиснали отстрани.
	— Уелингтън ми показа входа на къщата на господин Кендъл — обясни гостенката — и за миг се запитах дали ще бъде редно и възпитано да се отбия и да засвидетелствам уважението си. Но вече беше късно, конете бяха капнали и колкото и да е егоистично, си мечтаех да бъда… да бъда тук. — Поспря за малко, преди да изрече думата „тук“, и на мен ми хрумна, че е била на път да каже „у дома“, но после е размислила. — Амброуз ми е описвал всичко до най-малките подробности — продължи жената, — от вестибюла до всяка стая в къщата. Дори ми я е рисувал и днес можех да се оправя и със завързани очи. — Жената замълча, сетне рече: — Много прозорливо от ваша страна да ми предоставите тези стаи. Смятахме да се настаним в тях. Амброуз бе решил вие да се преместите в неговата стая и Сийкъм ми съобщи, че вече сте го направили. Амброуз щеше да се радва.
	— Надявам се да се чувствате добре — вметнах аз. — Тук явно не е живял никой след една леля, казва се Фийби.
	— Леля Фийби се е поболяла от любов към един помощник енорийски свещеник и е заминала за Тонбридж, за да лекува разбитото си сърце — заяви жената, — сърцето й обаче се е оказало упорито и леля Фийби е легнала болна от настинка, която е продължила двайсет години. Чували ли сте някога тази история?
	— Не — признах си аз и я стрелнах с поглед.
	Тя се бе вторачила в огъня и се усмихваше — явно при мисълта за леля Фийби. Беше хванала ръце отпред върху скута си. Никога не бях виждал при възрастен такива малки ръце. Бяха много тънки и издължени като на портрет на стар майстор, който ги е оставил недорисувани.
	— Е, и какво е станало с леля Фийби? — попитах аз.
	— Настинката й е минала след двайсет години, когато тя е видяла друг помощник на енорийския свещеник. Тогава обаче леля Фийби е била на четиресет и пет години и сърцето й не е било толкова чупливо. Омъжила се е за втория помощник.
	— И щастлив ли е бил бракът й?
	— Не — отвърна братовчедка ми Рейчъл, — умряла е в първата брачна нощ — от потрес.
	Обърна се и ме погледна, върху устните й играеше усмивка, ала очите й бяха сериозни и аз изведнъж си представих как Амброуз разказва тази история, сгърбен в креслото, с рамене, които се тресат, а тя го наблюдава точно така, както сега мен, и се опитва да не прихне. Не се сдържах. Усмихнах се на братовчедката Рейчъл, след което нещо стана с очите й и тя отвърна на усмивката ми.
	— Според мен си го измислихте сега — рекох й и тутакси съжалих, че съм се усмихнал.
	— Няма такова нещо — възрази тя. — Сийкъм сигурно знае историята. Питайте него.
	Аз поклатих глава.
	— Ще го сметне за неуместно. И ще се стъписа неимоверно, ако реши, че сте ми казали вие. Забравих да ви попитам, донесе ли ви нещо за вечеря?
	— Да. Купичка супа, пилешко крилце и бъбрек на скара. Всичко беше превъзходно.
	— Знаете, разбира се, че в къщата няма камериерки. Няма кой да ви обслужва, да ви окачва роклите, ваната могат да напълнят само младият Джон или Артър.
	— Предпочитам да е така. Жените не умеят да си държат езика зад зъбите. Колкото до роклите, траурът винаги е един и същ. Нося само тази и още една. Както и здрави обувки — за разходките из имението.
	— Ако и утре вали така, ще се наложи да стоите вътре — обясних аз. — В библиотеката има предостатъчно книги. Самият аз не чета много, но вие сигурно ще си намерите нещо като по ваш вкус.
	Върху устните й отново заигра усмивка, но тя ме погледна сериозно.
	— Винаги мога да лъсна среброто — отговори ми. — Не очаквах да видя толкова много. Амброуз ми е казвал, че от морето потъмнява.
	От изражението й бях готов да се закълна, че се е досетила как огромните количества реликви идват от шкаф, който отдавна стои заключен, и че всъщност се присмива.
	Извърнах поглед. Веднъж вече й се бях усмихнал, нямах намерение да го правя отново.
	— Във вилата, когато беше много топло, седяхме отвън на малкия двор, при шадравана. Амброуз ми казваше да затворя очи и докато слушам водата, да си представям, че това е дъждът, който вали у дома. Беше убеден, че от английския климат постоянно ще ходя премръзнала и ще треперя, особено пък във влагата на Корнуол — наричаше ме парниково цвете, което не вирее в каква да е почва и се нуждае от грижите на познавач. Била съм израсла в град и съм била прекалено изнежена. Помня, слязох веднъж на вечеря с нова рокля и той ми заяви, че съм му миришела на Древен Рим. „В това тук ще премръзнеш у дома — рече ми, — трябва да ходиш облечена във фланелени дрехи и заметната с вълнен шал.“ Не съм забравила съвета му. Нося си шала.
	Вдигнах очи. Наистина имаше шал, черен като роклята, който беше оставила до себе си на дивана.
	— В Англия, особено тук наблягаме много на времето — обясних. — Няма как иначе, край морето сме. Земите ни не са от най-плодородните, не е като във вътрешността. Почвата е бедна, по четири дни в седмицата вали и зависим от слънцето, когато грейне. Утре, предполагам, вече няма да вали и вие ще се разходите.
	— Град Боув и Боденското пасище — каза тя, — Кемповите кошари и Волската градина, Килмор и нивите при фара, Двайсетте акра и Западните хълмове.
	Погледнах я изумен.
	— Знаете имената в Бартън? — възкликнах.
	— Ами да, знам ги от близо две години — потвърди тя.
	Замълчах си. Не знаех какво да отговоря. После:
	— На жените им е трудно да се разхождат тук — промърморих.
	— Но аз имам здрави обувки — отвърна братовчедката Рейчъл.
	Крачето, което показа изпод роклята, ми се стори твърде изнежено, къде ти ще обикаля наоколо с тази пантофка от черен велур!
	— Тези тук ли? — попитах.
	— Разбира се, че не, по-здрави.
	Не си представях да гази из нивите, колкото и да ме убеждаваше в обратното. А в гумените ми ботуши направо щеше да потъне.
	— Знаете ли да яздите? — попитах я.
	— Не.
	— А можете ли да се закрепите на кон, ако някой го води?
	— Това бих могла — отговори тя, — но трябва да се държа с две ръце за седлото. Нали на него има една издатина — лък, за която да се хвана?
	Зададе въпроса съвсем сериозно, с угрижен поглед, но и този път бях сигурен, че едвам е сдържала смеха си и само ме подлага на проверка.
	— Не съм сигурен, че имаме дамски седла — отвърнах сковано. — Ще питам Уелингтън, но не съм виждал в помещението със сбруята.
	— Леля Фийби може би е ходила да язди, след като е изгубила своя помощник енорийски свещеник. Нищо чудно това да е била единствената й утеха.
	Нямаше смисъл. В гласа й се долавяше смях и аз се предадох. Тя ме видя, че се смея. Какъв ужас! Извърнах се на другата страна.
	— Добре, утре сутринта ще проверя — обещах. — Как мислите, да помоля ли Сийкъм да потърси в дрешниците, току-виж леля Фийби е оставила и костюм за езда?
	— Не ми трябва костюм — отсече братовчедката Рейчъл, — стига да не бързате, когато водите коня, и аз да се държа за седлото.
	Точно тогава икономът почука и влезе, носеше сребърен чайник върху чудовищен поднос, на който имаше и сребърна кана и захарница. Не ги бях виждал никога дотогава и се запитах от кой ли лабиринт в помещенията за прислугата ги е извадил. И защо изобщо ги носеше? Братовчедката Рейчъл забеляза по очите ми колко изненадан съм. За нищо на света нямаше да обидя Сийкъм, който остави много достойно даровете на масичката, в гърдите ми обаче се надигаше нещо като истерия, затова станах от креслото и отидох на прозореца уж да погледам дъжда.
	— Чаят е пренесен, госпожо — оповести икономът.
	— Благодаря, Сийкъм — отвърна тя високопарно.
	Кучетата се надигнаха и задушиха, започнаха да пъхат муцуни в подноса. Бяха не по-малко смаяни от мен. Сийкъм им изцъка с език.
	— Ела насам, Дон — рече, — елате и тримата. Според мен, госпожо, е по-добре да ги изведа. Може да преобърнат подноса.
	— Да, Сийкъм, възможно е — съгласи се тя.
	Отново онзи смях в гласа й. Пак добре, че бях с гръб към нея.
	— А закуската, госпожо? — продължи с въпросите икономът. — Господин Филип закусва в осем часа в трапезарията.
	— Бих предпочела да я донесете в стаята ми — отговори тя. — Господин Ашли все повтаряше, че няма жена, която преди единайсет да става за гледане. Ще ви затрудни ли?
	— Определено не, госпожо.
	— Благодаря ви, Сийкъм, и лека нощ.
	— Лека нощ, госпожо. Лека нощ, господине. Хайде, елате, кучета.
	Щракна им с пръсти и те го последваха без особено желание. Известно време в стаята цареше мълчание, после братовчедката Рейчъл промълви:
	— Ще пийнете ли чай? Доколкото разбирам, обичаят в Корнуол е такъв.
	От достойнството ми не остана и следа. Вече не издържах на напрежението. Върнах се при запалената камина и седнах на дивана при масата.
	— Да ви призная, никога досега не съм виждал и подноса, и чайника с каната — подхванах аз.
	— Така си и помислих — заяви тя. — Пролича си по очите ви, когато Сийкъм ги донесе в стаята. Според мен и той не ги е виждал досега. Заровено съкровище. Изкопал ги е някъде от избата.
	— Наистина ли е прието да пиеш чай след вечеря? — попитах аз.
	— Разбира се — потвърди братовчедката Рейчъл, — във висшето общество, когато присъстват и дами.
	— В събота, когато Кендълови и Паскоу идват на обяд, не пием никога чай.
	— Сийкъм явно не ги смята за висше общество — отбеляза тя. — Много поласкана съм. Обичам чай. Вие можете да изядете хляба с маслото.
	Това също беше нововъведение. Тънки резени хляб, навити на руло — като малки кренвирши.
	— Изненадан съм, че в кухнята знаят как се правят — подметнах, като преглътнах, — но са много вкусни.
	— Внезапно вдъхновение — рече братовчедката Рейчъл, — не се и съмнявам, че каквото остане, ще ви го поднесат на закуска. Маслото се топи, оближете си пръстите. — Тя отпи от чая, като ме гледаше над чашата. — Ако ви се пуши, запалете си лулата — подкани.
	Изгледах я учудено.
	— В дамски будоар? — възкликнах. — Сигурна ли сте? Виж ти, в неделя, когато госпожа Паскоу идва с викария, не си позволяваме да пушим във всекидневната.
	— Това тук не е всекидневната и аз не съм госпожа Паскоу — подметна братовчедка ми Рейчъл.
	Свих рамене и затърсих из джоба си лулата.
	— Сийкъм ще го сметне за нередно — отбелязах. — Утре сутринта ще надуши.
	— Ще отворя прозореца, преди да си легна — обеща тя. — При този дъжд миризмата ще изчезне.
	— Но ще се намокри килимът — напомних аз — и това ще е по-страшно и от миризмата на лула.
	— Може да се почисти с парцал — каза тя. — Не издребнявайте, не сте чак толкова стар.
	— Мислех, че жените държат на тези неща.
	— Държат, ако няма с какво друго да се занимават — отвърна братовчедката Рейчъл.
	Докато пушех лулата и седях в будоара на леля Фийби, изведнъж ми хрумна, че изобщо не съм мислел да прекарам вечерта по този начин. Смятах да разменя хладно, колкото от любезност, няколко думи, а после да се сбогувам внезапно и да оставя натрапницата смутена и озадачена.
	Погледнах я. Беше си изпила чая и беше върнала чинийката и чашата върху подноса. И този път вниманието ми беше привлечено от ръцете й, тесни, малки и много бели, и се запитах дали Амброуз е казвал, че са като на градско дете. Братовчедката Рейчъл си беше сложила два пръстена, и двата с малки камъни, които не се биеха по никакъв начин с траура или с вида й. Радвах се, че имам лулата — да държа чашката в ръцете си и да стискам между устни мундщука, — така се чувствах стъпил здраво на земята, а не сомнамбул, който се лута из сънищата си. Имаше неща, които трябваше да направя, неща, които трябваше да кажа, а аз седях като кръгъл глупак пред запалената камина и не можех да събера мислите и впечатленията си. Денят, толкова тревожен и тежък, беше приключил, а аз не бях в състояние да преценя как са се обърнали нещата, дали в моя полза, или против мен. Съжалявах, че братовчедката Рейчъл изобщо не се вписва в образите, които си бях съставил за нея — ако отговаряше, щях да знам как да постъпя, но ето че тя беше тук до мен, от плът и кръв, и образите за нея, с които бях живял, ми изглеждаха като пълни небивалици, които се застъпваха, а после се стопяваха в мрака.
	Те се свеждаха ту до озлобена сприхава бабка, която се е заобиколила с адвокати, ту до лелка, по-едра и от госпожа Паскоу, гръмогласна и нагла, ту до разглезена капризна кукла с огромни букли, ту до усойница, коварна и мълчалива. Но никоя от тях не беше тук с мен в стаята. Сега вече гневът изглеждаше безпредметен, омразата също, а колкото до страха, как можех да се страхувам от жена, която не ми стигаше и до рамото и в която нямаше нищо забележително, ако не броим чувството за хумор и малките ръце? Нима за нея един мъж бе отишъл на дуел, а втори бе написал, преди да умре: „Накрая тя, Рейчъл, моята мъка, ще ме довърши.“ Сякаш бях пуснал във въздуха сапунен мехур, бях го духнал и после бях загледал как той подскача, а сега мехурът се беше пръснал.
	Помислих си, като кимнах към пукащия огън, че след двайсеткилометрова разходка в дъжда не бива да пия бренди, защото то притъпява сетивата и не развързва езика. Бях дошъл да се сражавам с тази жена, а още не бях и започнал битката. Та какво каза тя за седлото на леля Фийби?
	— Филип — изрече гласът много спокойно, много тихо, — Филип, още малко, и ще заспите. Защо не си легнете?
	Отворих рязко очи. Тя седеше и ме гледаше с ръце върху скута. Изправих се неуверено и аха, да преобърна подноса.
	— Извинявайте — рекох, — сигурно съм задрямал, защото седя сгърбен на дивана. В библиотеката обикновено изпружвам крака.
	— Днес сте се движили много, нали? — поинтересува се братовчедката Рейчъл. Гласът й прозвуча невинно и все пак… За какво намекваше тя? Свъсен, я загледах, както стоях, и реших да не казвам нищо. — Ако утре сутринта времето е хубаво — допълни тя, — наистина ли ще ми намерите кон, който да е надежден и спокоен, за да разгледам с него Бартънските земи?
	— Да, стига да искате — уверих я аз.
	— Вас няма да притеснявам, ще ме заведе Уелингтън.
	— Не, ще дойда аз. Нямам друга работа.
	— Я чакайте — възкликна тя, — забравяте, че е събота. В събота сутринта плащате надниците. Ще изчакаме до следобед.
	Погледнах я озадачен.
	— Мили Боже — ахнах, — от къде знаете, че плащам надниците в събота?
	За мой ужас и огромно неудобство очите й изведнъж блеснаха и се навлажниха, точно както когато бе говорила за десетия ми рожден ден. И гласът й стана много по-твърд от преди.
	— Ако не знаете, значи не сте така досетлив, както си мислех — заяви братовчедката Рейчъл. — Почакайте малко, имам подарък за вас. — Отвори вратата на синята стая отсреща и след миг се върна с бастун в ръката. — Ето, вземете, ваш е — каза ми. — Всичко останало можете да разгледате и подредите друг път, но това исках да ви предам лично още днес вечерта.
	Беше бастунът на Амброуз. Същият, с който той не се разделяше и на който се подпираше. Със златната ръкохватка и кучешката глава от слонова кост отгоре.
	— Благодаря, много благодаря — казах смутено.
	— А сега вървете — подкани тя, — много ви моля, побързайте.
	После ме избута от стаята и затвори вратата.
	Застанах пред нея с бастуна, който стисках в ръце. Братовчедката Рейчъл не ми беше оставила време дори да й пожелая „лека нощ“. Откъм будоара не се чуваха никакви звуци и аз тръгнах бавно по коридора към стаята си. Мислех си как братовчедката Рейчъл ме е погледнала, докато ми е подавала бастуна. Съвсем наскоро бях видял и други очи, в които се четеше същата сякаш трупана с векове скръб. В тях също се долавяха сдържаност и гордост, съчетани със същото унижение, със същата молба. Когато стигнах стаята си, стаята на Амброуз, и огледах бастуна, си казах, че ми се струва така, защото онези очи са били същите на цвят, на жена от същата националност. Иначе какво общо можеше да има между просякинята край река Арно и братовчедка ми Рейчъл!


>	9

	На другата сутрин слязох долу рано и веднага след закуската отидох в конюшнята и повиках Уелингтън, с когото се отправихме към помещението със сбруята.
	Точно така, при седлата имаше пет-шест дамски. Явно не ги бях забелязал.
	— Госпожа Ашли не знае да язди — обясних му аз. — Иска само да седне на нещо и да се държи за него.
	— Най-добре да я сложим на Соломон — рече старият кочияш. — Може и никога да не е бил язден от жена, но няма да я подведе, това е сигурно. За другите коне, господине, не гарантирам.
	Преди години Соломон беше ходил с Амброуз на лов, но сега си почиваше на воля по мерата, освен ако Уелингтън не го впрегнеше в екипажа. Дамските седла бяха окачени високо на стената в помещението със сбруята и се наложи той да прати да повикат конярчето и да донесат стълба, с която то да ги свали. Изборът на седло породи суматоха и вълнение: онова там било прекалено износено, другото до него — прекадено тясно за широката гърбина на Соломон, и момчето отнесе караницата, задето третото пък било цялото в паяжини. Усмихвах се вътрешно, защото предполагах, че от четвърт век и Уелингтън, и всички останали не са се и замисляли за тези седла, и уверих стареца, че е достатъчно да лъснат хубаво с парче кожа седлото, и всичко ще бъде наред — госпожа Ашли ще реши, че предния ден сме го изписали от Лондон.
	— В колко часа желае господарката да поеме на път? — попита той, а аз го изгледах, стъписан, че е избрал точно тези думи.
	— По някое време следобед — отвърнах набързо. — Доведи Соломон пред входната врата, аз ще придружа сам госпожа Ашли.
	После се върнах в къщата и отидох в канцеларията, за да прегледам седмичния отчет на деловодителите още преди хората да са дошли да си получат надниците. Виж ти, „господарката“! Дали наистина Уелингтън, Сийкъм и останалите я възприемаха така? В известен смисъл може би беше естествено и аз си помислих колко бързо изглупяват в присъствието на жена всички мъже, особено пък слугите. Благоговението, с което Сийкъм гледаше снощи, след като донесе чая, уважението, с което сложи пред братовчедката Рейчъл подноса, а днес сутринта по време на закуска ме обслужваше, моля ви се, Джон, понеже, както обясни той, „господин Сийкъм се качи с подноса горе в будоара“. Сега пък Уелингтън щеше да си умре от вълнение, докато лъскаше и бършеше старото дамско седло и подвикваше през рамо на момчето да нагледа Соломон. Заех се със счетоводните книги, доволен, че не съм се развълнувал особено, задето за пръв път, откакто Амброуз е отпратил детегледачката, под нашия покрив е нощувала жена, пък и сега, замислех ли се, имах чувството, че братовчедката Рейчъл се е държала предната вечер с мен, пратила ме е да си лягам точно както е могла да направи и бавачката преди двайсет години.
	В дванайсет часа дойдоха прислужниците, както и мъжете, които работеха извън къщата, в конюшнята, гората и градините, и аз им платих, но по едно време забелязах, че сред тях го няма главния градинар Тамлин. Попитах каква е причината и ми обясниха, че бил някъде из парка с „господарката“. Не казах нищо, дадох надниците на когото още не бях платил и отпратих всички. Някакво шесто чувство ми подсказа къде ще намеря Тамлин и братовчедката Рейчъл. Оказах се прав. Бяха при парниците, където бяхме държали камелиите, зукумите и другите фиданки, с които Амброуз се връщаше от пътешествията си.
	Никога не съм разбирал от такива неща — оставях ги на Тамлин — и сега, след като завих зад ъгъла и се приближих, чух, че братовчедката Рейчъл говори за ашладисване, за торене, пластове пръст и северно изложение — Тамлин я слушаше с шапка в ръка и я гледаше прехласнато, точно като Сийкъм и Уелингтън. Тя беше приклекнала край едно чувалче с пръст и оглеждаше филизите на младата фиданка в него. Щом ме видя, се усмихна и се изправи.
	— Навън съм от десет и половина — обясни. — Търсих ви, за да поискам разрешение, но не ви намерих. Престраших се да отида сама в къщата на Тамлин и да му се представя, нали, Тамлин?
	— Да, госпожо — потвърди той овчедушно.
	— Донесох със себе си в Плимът всички растения и храсти, които сме събрали с Амброуз през последните две години — нямаше как да ги натоваря на екипажа, затова ще дойдат по куриер. Списъците са тук, в мен, записала съм и къде искаше той да ги засади и реших, че ще спестя време, ако обсъдя всичко с Тамлин и му обясня кой храст какъв е. Нищо чудно да съм си заминала, когато растенията пристигнат.
	— Не се притеснявайте — отвърнах аз. — Вие двамата ги разбирате тези неща по-добре от мен. Моля ви, продължавайте.
	— Вече приключихме, нали, Тамлин? — попита тя. — Нали ще благодариш на госпожа Тамлин за чашата чай, която ми поднесе, и ще й предадеш, че се надявам до довечера гърлото да й мине. Ще се излекува с евкалиптово масло. Ще й пратя малко.
	— Благодаря, госпожо — отвърна Тамлин (за пръв път чувах, че жена му я боли гърло) и след като ме погледна, добави плахо и нерешително: — Днес сутринта, господин Филип, усвоих някои неща, и през ум не ми е минавало, че ще ги науча от една дама. Винаги съм смятал, че си разбирам от работата, но госпожа Ашли знае за градинарството повече от мен. Накара ме да се почувствам пълен невежа.
	— Няма такова нещо, Тамлин — възкликна братовчедката Рейчъл, — разбирам само от дървета и храсти. Колкото до овошките, нямам и понятие как се отглежда праскова например, а и не забравяй, още не си ме водил в цветната градина. Ще отидем утре.
	— Когато пожелаете, госпожо — отговори той, после се сбогувахме с него и тръгнахме да се прибираме в къщата.
	— Щом сте излезли малко след десет, сигурно искате да си починете. Все пак ще кажа на Уелингтън да не оседлава коня — рекох й аз.
	— Каква почивка! — възкликна тя. — Кой тук говори за почивка! Цяла сутрин изгарям от нетърпение да пояздя. Вижте, слънце. Казахте, че ще се покаже. Кой ще ме разведе, вие или Уелингтън?
	— Аз. И ви предупреждавам, дори и да сте научили Тамлин на някои неща за камелиите, мен трудно ще научите как се обработва земя.
	— Различавам ръжта от ечемика — отвърна тя. — Възхитен ли сте?
	— Ни най-малко — рекох, — пък и няма да ги видите по нивите, вече прибрахме реколтата.
	Щом се върнахме в къщата, установих, че Сийкъм е пренесъл в трапезарията студено месо със салата, а също сладки и пудинг, сякаш щяхме да обядваме. Братовчедка ми Рейчъл ме погледна с угрижено лице, но си личеше, че я напушва смях.
	— Млад сте, още не сте пораснали — заяви ми тя. — Яжте и благодарете. Сложете в джоба си едно парче от сладкиша, ще ви го поискам, когато се покатерим на Западните хълмове. Ще се кача да се преоблека за ездата.
	Докато нагъвах с голям апетит от студеното месо, си помислих, че ако не друго, братовчедката Рейчъл не очаква да я обслужват и да се въртят около нея на пета и притежава независим дух, който, слава Богу, някои ще изтълкуват като неженствен. Дразнех се само, че възприема като забавно поведението ми, което аз смятах за рязко. И мисли ехидството ми за весел нрав.
	Тъкмо приключих да се храня, и доведоха Соломон пред вратата. Едрият стар кон бе издокаран, както никога през живота си. Лъснати бяха дори подковите му, внимание, каквото никой не бе проявявал към моята Джипси. Около него подскачаха двете млади кучета. Дон ги наблюдаваше невъзмутимо — както и при стария му приятел Соломон, дните, когато бе тичал на воля, бяха отминали безвъзвратно.
	Отидох да кажа на Сийкъм, че няма да се приберем преди четири, и когато се върнах, братовчедката Рейчъл вече беше слязла от горния етаж и се бе качила на Соломон. Уелингтън й нагласяше стремето. Тя беше облякла друга траурна рокля с по-широка кройка и вместо шапка си беше сложила на главата черния дантелен шал. Разговаряше с Уелингтън, беше в профил към мен и кой знае защо, си спомних за предната вечер, когато ми беше разказала как Амброуз се е шегувал с нея и веднъж й е подметнал, че мирише на Древен Рим. Сега вече разбрах какво е имал предвид. Лицето й бе като по римските монети — малко, но с ясно очертани черти, а с шала, омотан около косата, тя ми заприлича на жените, които бях виждал да коленичат в онази катедрала във Флоренция или да надзъртат от входовете на притихналите къщи. Сега, както бе яхнала Соломон, не личеше, че е толкова дребна. Жената, за която смятах, че няма нищо забележително в нея — ако не броим ръцете, променливите очи и смеха, долавящ се понякога в гласа й, изглеждаше различно. По-отчуждена, по-сдържана, по италианка.
	Тя чу стъпките ми и се обърна — а онзи чужд вид, който бях забелязал преди малко, сякаш се изпари. Братовчедката Рейчъл си изглеждаше както преди.
	— Готова ли сте? — попитах я. — Или ви е страх да не паднете?
	— Разчитам на вас и Соломон — отговори тя.
	— Чудесно. Да тръгваме. Ще се върнем след около два часа, Уелингтън.
	И след като хванах юздата, я поведох на обиколка из Бартънските земи.
	Вятърът от сутринта се беше преместил във вътрешността и бе отнесъл със себе си и дъжда — по пладне слънцето се бе показало иззад облаците, после се бе изяснило. Чистият въздух лъхтеше на сол — само да се разхождаш, — чуваше се как морето съска и се разбива по скалите при залива. През есента често се радвахме на такива дни. Те не спадаха към никое годишно време и носеха не само свежест, но и намека за скорошните по-студени часове и вкуса на циганското лято.
	Двамата с братовчедката Рейчъл бяхме тръгнали на нещо като странно поклонничество. Започнахме от Бартън и трябваше да хвърля доста усилия, докато се отскубнем от Били Роу и жена му, които ни поканиха на сладкиш и сметана във фермата си и ни пуснаха едва след като обещах, че ще наминем в понеделник — чак тогава успях да преведа Соломон и братовчедката Рейчъл покрай краварника и бунището, да изляза през портата и да се насоча през стърнищата към хълмовете на запад.
	Бартънските земи образуваха полуостров с връх при фара, от двете страни на който, от изток и запад, се плискаше морето. Както бях казал на братовчедката Рейчъл, зърното вече беше прибрано и можех да водя Соломон, където поискам — той нямаше как да стъпче стърнищата. При всички положения в имението имаше главно пасища и за да го обиколим от край до край, вървяхме все покрай морето и накрая излязохме при самия фар, откъдето братовчедката Рейчъл можеше да види като на длан цялото имение, обрамчено на запад от ширналия се огромен пясъчен залив и на изток от устието на реката, което отстоеше на пет-шест километра. Самата ферма на Бартън, а заедно с нея и къщата, или както Сийкъм я наричаше, господарският дом, се бяха сгушили в падинка, но дърветата, засадени от Амброуз и от чичо Филип, вече бяха порасли и се бяха слели на гъста гора, заслонила къщата, а новият път на север лъкатушеше през дъбравата и се изкачваше по хълма, където се срещаха четирите пътя.
	Помнех какво сме говорели предната вечер и се опитах да подложа на проверка братовчедката Рейчъл — дали знае имената на нивите в Бартън, но все не можех да я улича в грешка. Паметта не я подведе и когато тя започна да изброява различните плажове, носове и другите ферми в имението, знаеше и как се казват арендаторите, големи ли са семействата им, знаеше, че племенникът на Сийкъм живее в рибарската колиба на брега, а брат му държи воденицата. Не че ме обсипваше със сведения, по-скоро аз, воден от любопитство, я карах да изброява всичко това, а докато тя изричаше имената и описваше хората, го правеше съвсем естествено и явно недоумяваше, задето ми се вижда странно.
	— За какво според вас сме си говорели двамата с Амброуз? — попита ме накрая, докато се спускахме от хълма с фара към нивите на изток. — Домът беше негова страст, затова я направих и моя. Нима не очаквате същото и от своята съпруга?
	— Нямам съпруга и не мога да преценя — признах си аз, — но си мислех, че интересите ви са съвсем различни, все пак цял живот сте живели в континентална Европа.
	— Бяха различни, докато не срещнах Амброуз.
	— С изключение, предполагам, на градините.
	— С изключение на градините — потвърди тя, — всъщност с тях започна всичко, както сигурно ви е казвал и Амброуз. Градината ми във вилата беше много красива, но това тук… — Известно време братовчедката Рейчъл мълча, като подръпваше юздата на Соломон, а аз стоях отстрани с ръка върху повода. — Но винаги съм мечтала да видя ето това. Различно е. — Пак мълча миг-два, загледана в залива. — Във вилата — продължи по едно време, — когато бях млада и тъкмо се бях омъжила — не говоря за Амброуз, — не бях особено щастлива, та се развличах, като преобразих градината — засадих наново растенията и направих тераси при зидовете. Търсех съвети, затварях се да чета книги и резултатите бяха твърде насърчителни — поне така си мислех, а са ми го казвали и други. Интересно с какво впечатление ще останете вие.
	Аз я погледнах. Братовчедката Рейчъл се бе извърнала към морето и не усети, че я наблюдавам. Какво искаше да каже? Нима кръстникът ми не й беше споменал, че съм ходил във вилата?
	Изведнъж ме обзе неприятно предчувствие. Спомних си как след първоначалното неудобство от запознанството тя си е върнала самообладанието, колко непринудено сме разговаряли, което, след като помислих малко на закуска, отдадох на светската изтънченост и на моите притъпени от брендито сетива. Сега ми се видя странно, че не е споменала моето пътуване до Флоренция, още по-странно беше, че изобщо не е отворила дума за начина, по който съм научил за смъртта на Амброуз. Дали кръстникът ми не бе подминал въпроса и не бе оставил на мен да й съобщя? Проклех го наум, задето си прави оглушки и се е държал като страхливец, но си давах сметка, че сега страхливецът всъщност съм аз. Снощи, защо не й казах още снощи, докато бях под въздействието на брендито — сега, сега вече не беше лесно. Братовчедката Рейчъл щеше да се изненада, че не съм отворил дума за това по-рано. Точно сега, разбира се, беше моментът. Сега беше моментът да кажа: „Вече съм виждал градината във вила Сангалети. Вие не знаехте ли?“ Тя обаче подкани Соломон и продължи нататък.
	— Може ли да минем покрай воденицата и нагоре през гората от другата страна? — попита ме.
	Бях пропуснал възможността и ние тръгнахме да се връщаме към къщата. Докато напредвахме през гората, от време на време братовчедката Рейчъл казваше по нещо за дърветата, за хълмовете или за друго, но следобедната лекота се беше изпарила, защото все трябваше да й съобщя някак, че съм ходил във Флоренция. Ако не го споделях аз, братовчедката Рейчъл щеше да го чуе от Сийкъм или от кръстника ми, когато в неделя той дойдеше на обяд. Колкото повече наближавахме къщата, толкова по-мълчалив ставах.
	— Омаломощих ви — рече тя. — Яздя си на Соломон като кралица, а вие крачите пеш като човек, тръгнал на поклонение. Извинявайте, Филип. Много щастлива съм. Дори не се досещате колко съм щастлива.
	— Не, не съм уморен — възразих аз, — много… много се радвам, че разходката ви е харесала.
	Кой знае защо, не събирах сили да я погледна в очите, прями и изпитателни.
	Уелингтън чакаше пред къщата, за да помогне на братовчедката Рейчъл да слезе от коня. Тя се качи да си почине горе, а после да се преоблече за вечеря, а аз седнах в библиотеката: свъсен, държах лулата и умувах как да й съобщя за Флоренция. Най-лошото бе, че ако кръстникът ми й бе казал още в писмото си, не аз, я тя щеше да бъде принудена да повдигне въпроса, а аз щях да чакам спокойно да чуя какво ще ми съобщи. А сега се падаше на мен да заговоря пръв. Това нямаше да е чак от такова значение, ако братовчедката Рейчъл наистина беше, каквато си я представях. Защо, да го вземат мътните, бе толкова различна и ми разбъркваше така плановете?
	Измих си ръцете, смених си сакото за вечеря и прибрах в джоба последните две писма, които Амброуз ми беше пратил, но когато отидох във всекидневната с очакването да заваря там братовчедката Рейчъл, се оказа, че в помещението няма никой. Тъкмо тогава Сийкъм минаваше през вестибюла и ми каза, че „господарката“ била в библиотеката.
	Сега, когато вече не седеше върху Соломон, след като бе махнала от главата си шала и бе пригладила коса, ми се стори по-дребна и от преди, по-беззащитна. А също по-бледа на свещите в траурната рокля, която изглеждаше по-тъмна.
	— Нали не възразявате, че съм седнала тук? — попита тя. — През деня всекидневната е уютна, но сега, с дръпнатите пердета и запалените свещи тази стая ми се стори най-приятна. Пък и вие с Амброуз винаги сте седели тук.
	Може би точно сега ми се откриваше случай да кажа: „Да, във вилата ви изобщо не е така.“ Но си замълчах, а и се разсеях от кучетата, които дойдоха при мен. След вечерята — рекох си, — след вечерята е най-подходящо. И този път няма да пия нито бренди, нито портвайн.
	Сийкъм я сложи от дясната ми страна на масата, обслужваха ни двамата с Джон. Братовчедката Рейчъл се възхити от сребърната ваза с розите и от свещниците, докато Сийкъм й пренасяше ястията, си бъбреше с него, а аз седях, плувнал в пот от страх да не би той да се изтърве и да каже: „Това, госпожо, се случи, докато господин Филип беше в Италия.“
	Едвам дочаках края на вечерята, когато двамата останахме сами, но и тогава не се приближих особено към изпълнението на задачата. Седяхме заедно пред запалената камина в библиотеката, братовчедката Рейчъл си беше донесла бродерия, с която по едно време се зае. Наблюдавах малките чевръсти ръце и не можех да им се начудя.
	— Кажете ми какво ви притеснява — подхвана тя след малко. — Само не отричайте, че има нещо, защото ще разбера, че не казвате истината. Амброуз все повтаряше, че имам животински нюх за неприятностите, и днес вечерта усещам, че нещо не е наред. Всъщност не е наред от късния следобед. Нали не съм казала нещо, с което да ви засегна?
	Най-после! Ако не друго, тя поне ми беше разчистила пътя.
	— Не сте казали нищо — отвърнах аз, — само се обърках от една ваша случайна забележка. Можете ли да ми кажете какво ви е написал в писмото до Плимът Ник Кендъл?
	— Ама разбира се — възкликна тя. — Благодареше ми за писмото, уточняваше, че и двамата вече знаете обстоятелствата около смъртта на Амброуз, че синьор Риналди му е писал и му е изпратил преписи на смъртния акт и други документи, а също, че вие ме каните тук на кратко посещение, докато плановете ми се избистрят. Всъщност предложи да им погостувам и в Пелин, след като си тръгна оттук, което беше много мило от негова страна.
	— Само това ли каза?
	— Да, писмото бе съвсем кратичко.
	— Не спомена ли, че съм отсъствал?
	— Не.
	— Ясно. — Усетих, че пламвам, а тя продължи да си седи спокойно и невъзмутимо и да бродира. Сетне рекох: — Кръстникът ми ви е казал истината, когато е споменал, че те със слугите са научили за смъртта на Амброуз от синьор Риналди. Но това не важи за мен. Аз научих във Флоренция, във вилата, от вашите прислужници.
	Тя вдигна глава и ме погледна — този път в очите й нямаше сълзи, нямаше и намек за смях, погледът й бе вторачен и изпитателен и на мен ми се стори, че разчитам в него и състрадание, и упрек.


>	10

	— Ходили сте във Флоренция? — ахна братовчедката Рейчъл. — Кога, преди колко време?
	— Прибрах се преди по-малко от три седмици — уточних аз. — Ходих дотам и се върнах през Франция. Във Флоренция стоях само една нощ. На петнайсети август.
	— На петнайсети август ли? — Долових в гласа й нова интонация, видях и как очите й проблясват — тя явно си беше спомнила нещо. — Виж ти, а аз заминах предния ден за Генуа. Не е възможно.
	— Възможно е и е вярно — настоях аз, — случва се.
	Бродерията беше паднала от ръцете й и в очите й отново се мярна онова странно чувство, едва ли не уплаха.
	— Защо не сте ми казали? — попита братовчедката Рейчъл.
	— Защо сте ме оставили тук, в къщата, цели двайсет и четири часа, без дори да споменете? Снощи, трябваше да ми съобщите още снощи.
	— Мислех, че знаете — отвърнах аз. — Бях помолил кръстника си да ви предупреди в писмото си. Е, сега вече знаете.
	Дълбоко в себе си, като последния страхливец, се надявах да не отваряме повече дума за това и братовчедката Рейчъл да продължи да бродира. Но не би!
	— Ходили сте във вилата — вметна тя, сякаш говореше на себе си. — Сигурно ви е отворил Джузепе. Видял ви е да стоите отпред и си е помислил… — Братовчедката Рейчъл замълча насред изречението, а очите й се замъглиха и тя се извърна към огъня. — Кажете ми какво се случи, Филип — подкани.
	Бръкнах в джоба си. Напипах писмата в него.
	— Дълго не бях получавал вести от Амброуз, още от Великден или може би от Троица — подхванах аз, — вече не помня датата, но горе пазя всичките му писма. Започнах да се притеснявам. А седмиците отминаваха. После през юли се получи писмо. Само една страница. Съвсем не в негов стил, нещо като драсната набързо бележка. Показах я на кръстника си Ник Кендъл и тон се съгласи с мен, че трябва да замина незабавно за Флоренция, което и направих след ден-два. Тъкмо потеглях, когато дойде второ писмо, само няколко изречения. Нося в джоба си и двете писма. Искате ли да ги видите?
	Тя не отговори веднага. Беше се извърнала с гръб към огъня и отново ме гледаше. Имаше някакво напрежение в очите й, не насилено или натрапчиво, а странно дълбоко, странно нежно, сякаш братовчедката Рейчъл бе в състояние да долови и разбере нежеланието ми да продължа, сякаш знаеше причината за него и затова ме подкани:
	— Не сега, после.
	Преместих поглед от очите към ръцете й, малки и застинали. Тя ги беше отпуснала с преплетени пръсти върху скута си. Кой знае защо, ми беше по-лесно да говоря, когато гледах не нея, а ръцете й.
	— Пристигнах във Флоренция — продължих аз, — наех карета и отидох с нея във вашата вила. Отвори ми прислужницата и аз я попитах за Амброуз. Тя явно се уплаши и повика мъжа си. Той дойде и ми каза, че Амброуз е мъртъв, а вие сте заминали. Показа ми вилата. Видях стаята, където Амброуз е издъхнал. Точно преди да си тръгна, жената отвори една ракла и ми даде шапката на Амброуз. Единственото, което бяхте забравили да вземете със себе си.
	Замълчах, без да свалям очи от ръцете й. Пръстите на дясната докосваха пръстена на лявата. Видях как го стискат.
	— Продължавайте — подкани братовчедката Рейчъл.
	— Слязох във Флоренция — рекох аз. — Прислужникът ми беше дал адреса на синьор Риналди. Отидох у тях. Щом ме видя, той се стресна, но бързо се окопити. Разказа ми най-подробно за болестта и смъртта на Амброуз, даде ми и бележка — да я покажа на пазача в протестантското гробище, ако реша да посетя гроба, но аз не го направих. Поинтересувах се къде сте, той обаче ми заяви, че не знаел. Това е всичко. На другия ден се запътих обратно към дома.
	Отново настъпи мълчание. Пръстите пуснаха пръстена.
	— Мога ли да видя писмата? — попита братовчедката Рейчъл.
	Извадих ги от джоба си и й ги подадох. Пак се загледах в огъня и чух шумоленето на хартията, докато тя разгръщаше писмата. В началото не каза нищо. Сетне, след доста време, попита:
	— Само тези двете?
	— Само тези двете — потвърдих аз.
	— И какво казахте, след Великден, след Троица не сте получавали нищо, докато не са пристигнали тези двете?
	— Не, нищо.
	Явно ги четеше отново и отново, научаваше ги наизуст точно както бях направил и аз. Накрая ми ги върна.
	— Колко сте ме мразели — изрече бавно.
	Сепнах се и вдигнах очи — докато се гледахме, изпитах чувството, че тя знае всичките ми фантазии, всичките ми мечти, че вижда едно по едно лицата на жените, на които през тези месеци я бях оприличавал. Нямаше смисъл да отричам, беше нелепо да възразявам. Бариерите бяха паднали. Имах странното чувство, че седя гол на креслото.
	— Да — казах.
	След като си признах, вече ми беше по-лесно. Помислих си, че така сигурно се чувстват католиците в изповедалнята. Ето какво е да се пречистиш. От плещите ти да падне бреме. И на негово място да се появи празнота.
	— Защо ме поканихте тук? — попита братовчедката Рейчъл.
	— За да ви обвиня.
	— В какво?
	— И аз не знам. Може би че сте му разбили сърцето, което е равнозначно на убийство, нали така?
	— А после?
	— Не бях правил планове толкова напред. Исках повече от всичко на този свят да ви накарам да страдате. Да ви гледам как страдате. А после вероятно да ви отпратя.
	— Колко великодушно. По-великодушно, отколкото заслужавам. Е, успяхте. Получихте, каквото искахте. А сега ме гледайте на воля.
	Нещо ставаше с очите, които се взираха в мен. Лицето беше много бледо и застинало, не се промени. Но и да го стъпчех, и да го направех на прах, очите щяха да си останат заедно със сълзите, които така и не се отрониха, не се търкулнаха по страните й.
	Станах от креслото и прекосих стаята.
	— Безполезно е — казах. — Амброуз все ми повтаряше, че от мен войник не става. Не мога да стрелям хладнокръвно. Моля ви, качете се горе, отидете някъде, само не стойте тук. Майка ми почина още преди да съм в състояние да я запомня и никога не съм виждал жена да плаче. — Отворих вратата. Но тя продължи да седи там, при запалената камина, не се и помръдна. — Братовчедко Рейчъл, качете се горе.
	Не знам как е прозвучал гласът ми, дали грубо, или високо, но старият Дон, който лежеше на земята, надигна глава и ме погледна мъдро, както гледат само възрастните кучета, сетне се протегна, прозина се и отиде да положи глава върху краката на братовчедката Рейчъл при камината. Тогава вече тя се размърда. Пресегна се и го погали по главата. Затворих вратата и се върнах при камината. Взех двете писма и ги хвърлих в огъня.
	— От това също няма полза — отбеляза тя, — и двамата помним какво е написал.
	— Аз мога да забравя, ако го направите и вие — отвърнах. — В огъня има нещо пречистващо. Не остава нищо. Пепелта не се брои.
	— Ако бяхте малко по-голям или бяхте живели по различен начин, ако бяхте всеки друг и не го бяхте обичали толкова силно, щях да ви разкажа за писмата и за самия Амброуз. Но няма да го направя, предпочитам да ме заклеймите. В крайна сметка така е по-лесно и за двамата. Ако разрешите да остана до понеделник, после ще си тръгна и никога вече няма да мислите за мен. Макар и намеренията ви да бяха други, снощи и днес бяхте неописуемо щастлив. Бог да ви поживи, Филип.
	Разръчках с крак огъня и се посипа жарава.
	— Не ви заклеймявам — възразих. — Не се получи, както го бях намислил и предвидил. Няма как да мразя и занапред жена, която не съществува.
	— Но мен ме има.
	— Вие не сте жената, която мразех. Просто и ясно.
	Тя продължи да гали по главата Дон, който се понадигна и я отпусна върху коляното й.
	— Жената, която сте си представяли — подхвана пак братовчедката Рейчъл. — Кога изникна в съзнанието ви, след като прочетохте писмата или преди това?
	Аз се позамислих. После си признах с порой от думи. Защо да го трупам в душата си?
	— Преди това — отвърнах след малко. — В известен смисъл ми олекна, когато получих писмата. Те ми дадоха причина да ви мразя. Дотогава нямаше за какво да се хвана и се срамувах от това.
	— Защо?
	— Защото съм убеден, че няма нищо по-разрушително, няма по-презряно чувство от ревността.
	— Значи сте ревнували…
	— Да, колкото и да е странно, сега мога да го кажа. Още от самото начало, след като Амброуз ми писа, че се е оженил. Нищо чудно и преди да е имало сянка на ревност, не знам. Всички очакваха да се радвам като тях, а това не беше възможно. Сигурно ще ви се сторя прекадено чувствителен, че съм ревнувал, звучи нелепо. Все едно съм разглезено дете. Но може да съм бил разглезен, и сега да съм. Лошото е, че никога не съм познавал, не съм обичал друг на този свят, освен Амброуз.
	Вече разсъждавах на глас, не ме вълнуваше какво ще си помисли тя за мен. Обличах в думи неща, които дотогава не бях признавал и пред себе си.
	— Това не беше ли лошо и за Амброуз? — попита братовчедката Рейчъл.
	— В смисъл?
	Тя свали ръка от главата на Дон и след като се облакъти на коленете си и обхвана с длани брадичката си, се загледа в огъня.
	— Вие, Филип, сте само на двайсет и четири години — рече ми, — имате пред себе си целия живот, вероятно дълги години на щастие, безспорно ще се ожените за жена, която ще обичате, ще си имате деца. Любовта ви към Амброуз няма да намалее никога, но ще отстъпи на заден план, както е и редно. Както любовта на всеки син към баща му. При Амброуз не беше така. Той се ожени прекадено късно.
	Приклекнах пред камината и запалих лулата. И през ум не ми мина да искам разрешение. Знаех, че братовчедката Рейчъл няма да възрази.
	— Защо прекадено късно?
	— Беше на четиресет и три, когато преди две години дойде във Флоренция и аз го видях за пръв път. Знаете как изглеждаше, как говореше, какви бяха навиците му, как се усмихваше. Това е бил животът ви още от ранна възраст. Но не знаете какво въздействие имаше всичко това върху жена с живот, който не е бил особено щастлив, жена, която се е натъквала на съвсем различни мъже.
	Не казах нищо. Стори ми се, че й влизам в положението.
	— Не знам защо се обърна към мен, но го направи — продължи тя. — Тези неща нямат обяснение, те просто се случват. Защо някой мъж се влюбва в дадена жена, каква странна химическа съставка в кръвта ни е в дъното на взаимното привличане — кой може да каже? Бях самотна, неспокойна, едвам бях оцеляла в прекадено много емоционални корабокрушения и за мен Амброуз беше спасител, отговор на молитва. Беше силен и нежен, нямаше никакви задни подбуди. Не бях срещала такова нещо. Беше като откровение. Знам какво беше той за мен. Но какво съм била аз за него… — Тя замълча, сключи вежди и се свъси срещу огъня. Отново започна да си играе с пръстена върху лявата ръка. — Беше като човек, който се е събудил от сън и е открил света — продължи жената — с цялата му красота, но и с тъгата. С глада и жаждата. Всичко, за което не се беше замислял, което не бе опознал, беше пред него, увеличено и съсредоточено в един-единствен човек, и по волята на случайността, на съдбата — наречете го, както искате — този човек бях аз. Риналди — когото между другото Амброуз ненавиждаше, както вероятно и вие — ми каза веднъж, че Амброуз се е пробудил за мен така, както някои се пробуждат за вярата. Амброуз беше като обсебен от мен — по същия начин. Но който се е приобщил към вярата, може да отиде в манастир и по цял ден да се моли пред Богородица върху олтара. Тя е от глина и няма как да се промени. А жените са друго, Филип. Настроението им се мени с дни, понякога и с часове, точно както понякога и при мъжете. Човеци сме, там е бедата.
	Не знаех какво иска да каже с тези думи за вярата. Сещах се само за грохналия Исая от „Свети Блейзи“, който стана методист и тръгна да проповядва гологлав по пътищата. Призоваваше Йехова и твърдеше, че пред Господа и той, и всички останали са окаяни грешници, затова трябва да отидем да чукаме на портите на новия Йерусалим. Не виждах какво общо има всичко това с Амброуз. Католиците бяха друго нещо, разбира се. Братовчедката Рейчъл явно намекваше, че Амброуз я е възприемал като изображенията от Десетте Божи заповеди. „Не им се кланяй и не им служи.“
	— Искате да кажете, че е очаквал прекалено много от вас, така ли? Че ви е качил на пиедестал.
	— Не — отвърна тя, — след тежкия живот, който съм водила, нямах нищо против да ме качи на пиедестал. Ореолът е хубаво нещо, стига да можеш от време на време да го сваляш и пак да ставаш човек.
	— Какво тогава?
	Тя въздъхна и отпусна ръце отстрани на хълбоците си. Изведнъж ми се стори много уморена. Облегна се на креслото и след като отпусна глава върху възглавничката, затвори очи.
	— И да намериш вярата, не ставаш непременно по-добър — каза братовчедката Рейчъл, — след като Амброуз откри света, характерът му се промени.
	Говореше уморено и някак равнодушно. Може би и тя подобно на мен се чувстваше като в изповедалня. Отпусна се на креслото и притисна длани към очите си.
	— Как така се е променил? — продължих да настоявам.
	Чувствах се стъписан, като дете, което изневиделица се е натъкнало на смъртта, на злото или жестокостта.
	— След време лекарите ми казаха, че било от болестта — обясни тя, — че е било по-силно от него и заради болката и страха накрая някои скрити черти в характера му са избили на повърхността. Но няма как да бъда сигурна. Няма как да съм убедена, че е било необратимо. Нещо в мен е отприщило тези качества. След като ме намери, Амброуз изпадна за кратко в див възторг, а после дойде трагедията. Били сте прав да ме мразите. Ако не беше дошъл в Италия, и досега щеше да е жив и здрав тук, с вас. Нямаше да умре.
	Засрамих се, смутих се. Не знаех какво да кажа.
	— Пак можеше да се разболее — вметнах сякаш за да й помогна. — Тогава вече не вие, а аз щях да поема вината.
	Тя махна ръце от лицето си и без да се помръдва, ме погледна и се усмихна.
	— Обичаше ви много — каза. — Сякаш сте му син, толкова се гордееше с вас. Все повтаряше — моят Филип ще направи това, моето момче ще направи онова. Е, Филип, и да сте ме ревнували през тази година и половина, мисля, че сме квит. Бог ми е свидетел, понякога ми идвахте в повечко.
	Погледнах я и също се усмихнах бавно.
	— И вие ли си представяхте разни неща? — попитах я.
	— Не съм спирала — потвърди братовчедката Рейчъл. — Казвах си — ах, това разглезено момче, постоянно му пише писма, а той не ми ги показва, само чете оттук-оттам. Това момче без недостатъци, самото въплъщение на съвършенството. Това момче, което го разбира, а аз — не. Това момче, което е покорило три четвърти от сърцето му, най-доброто в него. Докато аз притежавам само една четвърт, и то най-лошото. О, Филип… — Тя замълча и пак ми се усмихна. — Мили Боже — продължи, — и вие ми говорите за ревност. Мъжът ревнува, както детето — глупаво и повърхностно, от време на време. Докато женската ревност е зряла, което си е съвсем друго. — После взе иззад главата си възглавничката и я потупа. Приглади роклята си и както седеше, изправи гръб. — Бих казала, че за тази вечер говорих достатъчно.
	Наведе се и вдигна бродерията, която беше паднала на земята.
	— Не съм уморен — възразих аз. — Мога да продължа още дълго, много дълго. В смисъл не да говоря, а да ви слушам.
	— Разполагаме и с утрешния ден — отвърна тя.
	— Само с утрешния?
	— В понеделник си тръгвам. Дошла съм само за събота и неделя. Кръстникът ви Ник Кендъл ме е поканил в Пелин.
	Стори ми се нелепо и направо безсмислено да се мести толкова скоро.
	— Не се налага да ходите там — напомних, — току-що сте дошли у нас. Разполагате с предостатъчно време, ще погостувате и в Пелин. Още не сте видели и половината имение. Нямате представа какво ще си помислят слугите, всички. Ще бъдат много оскърбени.
	— Така ли? — учуди те ся.
	— Пък и от Плимът ще докарат растенията и филизите. Трябва да го обсъдите с Тамлин. Освен това вещите на Амброуз трябва да се прегледат и подредят.
	— Мислех, че с това ще се справите и сам — отвърна братовчедката Рейчъл.
	— Защо, при положение че можем да го направим заедно? — възкликнах аз. Станах от креслото и се протегнах с ръце над главата. Подритнах Дон. — Събуди се — подканих, — крайно време е да спреш да хъркаш и да отидеш в кучешките колиби навън, при другите. — Той се размърда и изсумтя. — Мързелан такъв — рекох. Погледнах братовчедката Рейчъл, а тя се взря в мен някак странно, сякаш виждаше през мен друг. — Какво има? — попитах я.
	— А, нищо — отговори тя. — Можете ли да ми намерите свещ, Филип, и да ме придружите, смятам да си лягам.
	— Чудесно — казах й. — После ще изведа Дон навън при колибите.
	Свещниците чакаха на масичката при вратата. Братовчедката Рейчъл взе своята и аз й я запалих. Във вестибюла беше тъмно, но на площадката горе Сийкъм се бе погрижил да има светлина за коридора.
	— Благодаря. Вече ще се ориентирам и сама — каза тя.
	Постоя малко на стълбището, лицето й не се виждаше в мрака. С едната ръка държеше свещта, с другата — роклята си.
	— Вече не ме мразите, нали? — поинтересува се.
	— Да — потвърдих. — Обясних ви, всъщност съм мразел не вас. А друга жена.
	— Сигурен ли сте, че е била друга?
	— Повече от сигурен.
	— В такъв случай лека нощ. И сладки сънища.
	Понечи да тръгне нагоре, но аз я хванах за ръката и я спрях.
	— Чакайте — рекох, — сега е мой ред да ви задам един въпрос.
	— Какъв, Филип?
	— Още ли ревнувате от мен, или сте ревнували друг?
	Братовчедката Рейчъл се засмя, протегна ръка и нали стоеше над мен, ми се стори, че в нея има някаква нова изтънченост, каквато дотогава не бях забелязвал. На трепкащата свещ очите й изглеждаха огромни.
	— А, онова ужасно момче, разглезено и своенравно — възкликна тя. — То изчезна още вчера, в мига, в който влязохте в будоара на леля Фийби. — Най-неочаквано се наведе и ме целуна по бузата. — Първата целувка, която получавате в живота си, и ако не ви харесва, можете да се преструвате, че сте я получили от онази, другата жена.
	После тръгна нагоре по стълбището, отдалечи се и свещта хвърли върху стената сянка, тъмна и далечна.


>	11

	В неделя следвахме строго установен ред. Закусвахме по-късно, в девет часа, а в десет без петнайсет идваше екипажът, който да ни откара двамата с Амброуз в църквата. Слугите поемаха след нас с волската каруца. Щом църковната служба приключеше, те се прибираха, за да хапнат — пак по-късно от обичайното, в един, после в четири обядвахме и ние заедно с викария и жена му, понякога с една-две от незадомените им дъщери и почти винаги с кръстника ми и Луиз. Откакто Амброуз беше заминал в чужбина, не използвах екипажа и се придвижвах до църквата с Джипси, заради което ме одумваха, и аз не знам защо.
	Тази неделя в чест на гостенката се разпоредих да дойдат, както едно време, с екипажа, а братовчедката Рейчъл, подготвена за събитието от Сийкъм, който й занесе горе закуската, слезе във вестибюла веднага щом часовникът удари десет. След снощи усещах някаква лекота и докато гледах братовчедката Рейчъл, имах чувството, че занапред мога да й говоря каквото си искам. Че е излишно да се сдържам било от притеснение, било от омраза и дори банална вежливост.
	— Нека все пак ви предупредя — подхванах, след като й пожелах „добро утро“. — В църквата всички очи ще бъдат вперени във вас. Дори ленивците, които все си търсят оправдание да поспят до по-късно, днес няма да си останат у дома. Ще стоят прави в църквата, нищо чудно да застанат и на пръсти.
	— Хвърляте ме в ужас — промълви тя. — Тогава няма да ходя изобщо.
	— Това ще бъде позор, който няма да простят нито на вас, нито на мен — рекох аз.
	Тя ме погледна угрижено.
	— Всъщност не знам какво точно се прави — призна си. — Възпитана съм католичка.
	— Не се издавайте — посъветвах я аз. — В този край на света привържениците на папата не са годни за друго, освен да горят в ада. Поне така са ми казвали. Гледайте какво правя аз. Няма да ви подведа.
	Екипажът спря пред входа. С изчеткана шапка и добре наместена кокарда, с конярчето, седнало до него, Уелингтън се беше изпъчил гордо-гордо. Не по-малко достолепно пред входната врата стоеше Сийкъм в колосана чиста риза и ново сако. Всички бяха в стихията си.
	Помогнах на братовчедката Рейчъл да се качи и седнах до нея. Беше с тъмно наметало около раменете, воалетката бе скрила лицето й.
	— Хората ще искат да видят лицето ви — напомних й аз.
	— Ами да си искат — отвърна тя.
	— Вие не разбирате. В живота им не се е случвало нищо такова. Поне през последните трийсетина години. Възрастните, предполагам, помнят леля ми, но младите не са виждали досега жена от рода Ашли да влиза в църквата. Пък и трябва да ги просветите, те са си невежи. Знаят, че пристигате от, както се изразяват, чужбината. Тях ако питате, нищо чудно да ви кажат и че италианците са чернокожи.
	— Много ви моля, замълчете — пошушна ми тя. — По гърба на Уелингтън на капрата виждам, че ви чува.
	— Няма да замълча, важно е — възразих аз. — Знам колко бързо плъзват мълвите. Всички наоколо ще клатят по време на неделния обяд глава и ще шушукат, че госпожа Ашли е негърка.
	— В църквата ще вдигна воалетката, но не и преди това, чак след като коленича. Щом толкова искат, могат да ме разгледат тогава, въпреки че по правило не би трябвало да го правят. Би трябвало очите им да са извърнати към молитвеника.
	— Около седалките има висока пейка със завеса — обясних аз. — След като коленичите, няма да ви вижда никой. Ако решите, можете да играете и на стъклени топчета. Като малък съм го правил.
	— Не говорете за детството си. Знам всичко до най-малките подробности. Как Амброуз е отпратил детегледачката, когато сте били на три години. Как е махнал фустанелите, с които са ви обличали, и ви е сложил панталон. Чудовищният начин, по който сте научили азбуката. Не се и изненадвам, че сте играли в църквата на стъклени топчета. Пак добре, че не сте правили по-големи бели.
	— А, как да не съм правил, правил съм — възразих аз. — Веднъж занесох в джоба си бели мишки и ги пуснах под седалката. Шмугнаха се под полата на една възрастна дама отзад. Тя изпадна в истерия и се наложи да я изведат.
	— Амброуз наби ли ви после?
	— А, не. Точно той ги пусна да тичат по пода.
	Братовчедката Рейчъл посочи гърба на Уелингтън. Раменете му не помръдваха, ушите му бяха почервенели.
	— Днес или ще се държите прилично, или ще изляза от църквата — закани се тя.
	— И тогава всички ще си помислят, че и вие сте изпаднали в истерия, а кръстникът ми и Луиз ще се втурнат да ви помагат. 0, Боже…
	Млъкнах насред изречението и озадачен, се хванах за коляното.
	— Какво има?
	— Чак сега си спомних. Бях обещал вчера да отида с коня в Пелин при Луиз, но съвсем ми изхвърча от главата. Сигурно ме е чакала цял следобед.
	— Не е много кавалерско — подметна братовчедката Рейчъл. — Дано ви се накара хубаво.
	— Ще стоваря вината върху вас, което ще си е самата истина — отвърнах аз. — Ще обясня как сте настояли да ви разведа из имението.
	— Ако знаех, че трябва да ходите някъде, нямаше да го искам — рече тя. — Защо не сте ми казали?
	— Защото съвсем забравих.
	— На мястото на Луиз щях да се разсърдя много. Едва ли има по-ужасна причина, която да изтъкнеш пред жена.
	— Луиз не е жена — възразих аз, — по-млада е от мен и я помня още откакто е проходила.
	— Това не е отговор. Тя пак има чувства.
	— Е, все ще го преглътне. По време на обяда ще седи до мен и аз ще я похваля колко хубаво е подредила цветята.
	— Какви цветя?
	— В къщата. В будоара ви и в спалнята. Дойде специално да ги подреди.
	— Колко мило.
	— Нямаше вяра на Сийкъм, че ще се справи.
	— Разбирам я. Проявила е много усет и вкус. Особено ми харесва вазата над камината в будоара, а също есенните минзухари.
	— Значи е имало ваза над камината и още една при прозореца? Дори не съм забелязал. Но въпреки това ще я похваля, дано само не поиска да ги опиша.
	Погледнах братовчедката Рейчъл и се засмях, забелязах, че и тя се усмихва под воалетката, но иначе само поклати глава.
	Бяхме слезли от стръмния хълм, а после и по улицата и вече навлизахме в селото — скоро щяхме да бъдем при църквата. Както и очаквах, при перилата се бяха струпали хора. Повечето познавах, но имаше и доста, дошли от любопитство. Започнаха да се блъскат, когато наближихме и спряхме пред входа. Свалих си шапката и подадох ръка на братовчедката Рейчъл. Бях виждал десетки пъти как кръстникът ми го прави с Луиз. Отидохме по пътеката при вратата, всички се бяха втренчили в нас. Бях очаквал да се чувствам глупак, да се притесня, а се получи съвсем различно. Бях самоуверен и горд, колкото и да е странно, ми беше приятно. Гледах право напред, не се извръщах нито наляво, нито надясно и докато вървяхме, мъжете си сваляха шапките, а жените приклякваха в реверанс. Не помнех да са го правели някога, когато съм сам. Все пак случаят беше знаменателен.
	Щом влязохме вътре под съпровода на църковните камбани, всички, които вече бяха седнали, се обърнаха да ни погледнат. Чу се как мъжете плъзгат по пода крака, а жените шумолят с полите си. Тръгнахме по пътеката и след като подминахме местата на Кендълови, отидохме при нашите. Зърнах за миг кръстника си, беше сключил рунтави вежди и гледаше умислено. Безспорно се питаше как ли съм се държал през последните две денонощия. От добро възпитание не ни погледна. Луиз седеше до него много сковано, с изправен гръб. Гледаше високомерно и аз предположих, че съм я обидил. Но когато се отдръпнах, та братовчедката Рейчъл да мине първа при седалката, любопитството на Луиз надделя. Тя вдигна глава, зяпна гостенката и после срещна погледа ми. Вдигна вежда, все едно ми задаваше въпрос. Направих се, че не съм я видял, и затворих вратичката при скамейката. Паството коленичи за молитва.
	Чувствах се странно с жена до себе си. Спомените ме върнаха назад в детството, когато Амброуз ме доведе за пръв път и се наложи да стъпя на специална поставка за крака, за да виждам иззад скамейката отпред. Правех, каквото правеше и Амброуз: държах молитвеника, но твърде често преобърнат, и когато станеше време да отговорим през шепот на свещеника, повтарях каквото мълвеше и Амброуз, без да се замислям за значението. Щом пораснах на ръст, махах завеската и гледах хората, наблюдавах свещеника и момчешкия хор отзад, а по-късно, когато си идвах във ваканция от „Хароу“, седях като Амброуз облегнат с кръстосани ръце и дремех, ако проповедта се окажеше прекадено дълга. Сега, когато вече бях голям, църквата се бе превърнала в място за размишление. За съжаление, не върху моите недостатъци и прегрешения, а върху това какво ще правя следващата седмица, каква работа трябва да се свърши във фермата и в гората, какво трябва да кажа на племенника на Сийкъм в рибарската хижа в залива, какво забравено нареждане трябва да бъде предадено на Тамлин. Седях на скамейката сам, затворен в себе си, не ме разсейваше никой и нищо. Пеех псалмите и отговарях по стар навик. Тази неделя беше различно. През цялото време усещах до себе си присъствието на братовчедката Рейчъл. И дума не можеше да става, че не знае какво да прави. Сякаш всяка неделя от живота си беше присъствала на богослужение в англиканска църква. Седеше, без да се помръдва, с очи, вперени вглъбено във викария, а коленичеше ли, ми правеше впечатление, че се опира изцяло на коленете си, вместо да присяда като нас с Амброуз на ръба на седалката. Нито пък шумолеше, не се и въртеше, не се озърташе като госпожа Паскоу и дъщерите й, ако викарият не гледаше към тяхната седалка. Щом стигнахме до химна, братовчедката Рейчъл вдигна воалетката и аз видях как мърда устни, но не я чух да пее. После седнахме отново да чуем проповедта и тя пак пусна воалетката.
	Коя ли беше последната жена, седяла тук, на местата на рода Ашли? Вероятно леля Фийби, която е въздишала по своя помощник енорийски свещеник, или жената на чичо Филип — майка на Амброуз, която изобщо не бях виждал. Баща ми сигурно също бе седял тук, преди да отиде да се сражава с французите и да изгуби живота си, и мама, млада и крехка, която, както ми е казвал Амброуз, е надживяла татко само с пет месеца. Никога не се бях замислял за тях, не бях чувствал и липсата им, Амброуз ги беше заменил и двамата. Но сега, докато гледах братовчедката Рейчъл, си спомних за мама. Дали и тя е коленичила тук, върху поставката, до баща ми, дали се е облягала с преплетени пръсти върху скута и е слушала проповедта? Дали после се е прибирала и ме е вдигала от люлката? Докато седях и слушах как отец Паскоу говори с монотонен глас, се питах какво ли е да си съвсем невръстен и майка ти да те прегръща. Дали ме е милвала по косицата, дали ме е целувала по бузата, а после ме е връщала с усмивка в люлката? Изведнъж ми се прииска да си я спомня. Защо детските спомени имаха предел и отвъд него не се запазваше нищо? Като малък подтичвах след Амброуз и му виках да ме изчака. А преди това нищо. Нищичко…
	— И Бог Отец, Бог Син и Бог Светият дух.
	При тези думи на викария се върнах към действителността. Не бях чул и думица от проповедта му. Не бях обмислил и какво имам да правя през седмицата. Бях седял, отдаден на мечтите, и бях гледал братовчедката Рейчъл.
	Пресегнах се да си взема шапката и докоснах братовчедката Рейчъл по ръката.
	— Справихте се много добре — прошепнах й, — но сега ви предстои истинското изпитание.
	— Благодаря — отвърна тя, — на вас също. Трябва да се оправдавате, задето не сте удържали на думата си.
	Излязохме от църквата на слънце и отпред ни чакаше групичка хора: арендатори, познати и приятели и сред тях и жената на викария госпожа Паскоу и дъщерите й, както и кръстникът ми и Луиз. Един по един дойдоха, за да бъдат представени. Все едно бяхме в кралски двор. Братовчедката Рейчъл вдигна воалетката, а аз си помислих — да не забравя да се заям с нея, когато останем сами.
	Докато вървяхме по пътеката към чакащите екипажи, тя ми каза пред всички — за да не се отметна, — а от смеха, който се долавяше в гласа й, схванах, че го е направила съвсем преднамерено:
	— Филип, дали не бихте завели госпожица Кендъл във вашия екипаж, а аз ще отида с господин Кендъл в неговия?
	— Ама разбира се, щом предпочитате.
	— Така ми се струва прекрасно — усмихна се тя на кръстника ми, който на свой ред й се поклони и й поднесе ръка — да се хване.
	Като по команда се насочиха заедно към екипажа на Кендъл, а на мен не ми оставаше друго, освен да се кача с Луиз в първата каляска. Чувствах се като ученик, на когото са ударили плесник. Уелингтън шибна с камшика конете и ние потеглихме.
	— Виж, Луиз, съжалявам — подхванах веднага, — вчера следобед се оказа направо невъзможно да се отскубна. Братовчедката Рейчъл пожела да разгледа имението и аз я придружих. Нямаше кога да те предупредя, може би трябваше да пратя бележка по някой от младите прислужници.
	— О, не се извинявай — прекъсна ме тя, — чаках близо два часа, но не е страшно. Добре, че времето беше хубаво, отидох да бера късни боровинки, цяла кошница напълних.
	— Много неприятно се получи — добавих аз, — наистина се извинявам.
	— Досетих се, че те е спряло нещо такова, пак добре, че не е сериозно. Знам колко се притесняваше от посещението, страхувах се да не прибегнеш до насилие, да започнеш ужасна разправия и най-неочаквано братовчедката Рейчъл да се появи на прага ни. Е, какво стана? Наистина ли оцеля досега без скандал? Кажи ми всичко.
	Смъкнах шапката ниско над челото си и кръстосах ръце.
	— Как така всичко? В какъв смисъл всичко?
	— Ами всичко. Какво й каза, тя как го прие? Изуми ли се, не показа ли с нещо, че се чувства виновна?
	Говореше тихо и Уелингтън не можеше да я чуе, но въпреки това се дразнех и бях без всякакво настроение. Да избере такова място и време за подобен разговор, пък и какво изобщо беше седнала да ме разпитва?
	— Нямахме много време да говорим — обясних аз. — Първата вечер братовчедката Рейчъл беше уморена и си легна рано. Вчера цял ден обикаляхме из имението. Сутринта из градините, следобед из Бартънските ниви.
	— Значи изобщо не сте провеждали сериозен разговор, така ли?
	— Зависи какво разбираш под „сериозен“. Знам само, че съвсем не е каквато си я представях. Сама видя, все пак я зърна за малко.
	Луиз замълча. За разлика от мен не се облегна. Седеше с изправен гръб и с ръце в маншона.
	— Много е красива — рече накрая.
	Извадих краката си изпод седалката отсреща, където ги бях пъхнал, и изгледах Луиз.
	— Каква ти красива! — изумих се. — Ти явно съвсем си полудяла, скъпа ми Луиз.
	— О, не, няма такова нещо — възрази тя. — Питай баща ми, питай когото решиш. Толкова ли не забеляза как се заглеждат по нея, след като си вдигна воалетката? Не ти е направило впечатление само защото си сляп за жените.
	— Никога през живота си не съм чувал по-голяма нелепица — отсякох аз. — Очите й може и да са хубави, но иначе си е жена като жена. Най-невзрачната, която някога съм срещал. Но има и нещо, което харесвам у нея — мога да говоря за всичко, не ми се налага да се преструвам, няма по-лесно на света от това да седна пред нея на креслото и да си запаля лулата.
	— Нали спомена, че не си имал време да поговориш с нея?
	— Не се заяждай. То се знае, че по време на вечерята сме говорили, докато се разхождахме из нивите — също. Исках просто да наблегна, че разговорът с нея не изисква усилие.
	— Очевидно.
	— А колкото до това, че е красива, на всяка цена ще й кажа. Тя ще се изсмее. Хората я зяпаха, то оставаше да не я зяпат. Все пак е госпожа Ашли.
	— И заради това също. Но не само. Но дори и да е невзрачна, очевидно ти е направила голямо впечатление. Е, да, не е първа младост. Сигурно вече е на трийсет и пет-шест, нали? Или смяташ, че е по-млада?
	— Нямам никаква представа, а и ми е все едно, Луиз. Възрастта на другите не ме вълнува. И на деветдесет и девет да е, все ми е тая.
	— Я не ставай за смях. На деветдесет и девет жените не са с такива очи и такава кожа. Облича се добре. Роклята й беше с отлична кройка, наметалото също. Траурът й отива.
	— Боже Господи, Луиз, говориш като госпожа Паскоу. Никога досега не съм те чувал да клюкариш.
	— Нито пък аз съм те виждала да се прехласваш така. Каква промяна за някакви си две денонощия. Е, на един човек ще му олекне и това е баща ми. След последната ви среща се опасяваше да не се стигне до кръвопролитие, влизам му в положението.
	Пак добре, че точно тогава стигнахме високия хълм, та се наложи да сляза заедно с конярчето от екипажа — правехме го винаги, за да облекчим конете. Колко странно беше посрещнала Луиз развоя на събитията. Вместо да се радва, че посещението на братовчедката Рейчъл протича добре, тя направо се ядоса, вбеси се. Стори ми се неуместно да показва така приятелските си чувства. Щом се изкачихме на билото, се качих отново на екипажа и седнах до нея — повече не си казахме и дума. Беше нелепо, но щом тя не правеше опити да наруши мълчанието, защо да ги правя аз! Неволно си помислих, че на отиване към църквата пътуването е било къде-къде по-приятно, отколкото на връщане.
	Как ли се чувстваха другите двама във втория екипаж? Явно много добре. Слязохме, Уелингтън обърна, за да направи място на другия екипаж, а ние с Луиз застанахме при вратата и зачакахме кръстника ми и братовчедката Рейчъл. Те си бъбреха като стари приятели, а кръстникът ми, обикновено несловоохотлив и лаконичен, разказваше разпалено, надълго и нашироко нещо. Дочух думите „какъв позор“ и „държавата няма да търпи“. Тогава разбрах, че се е впуснал в любимата си тема: правителството и опозицията. Бях готов да се обзаложа, че за разлика от мен вероятно не е изкачил пеша хълма, за да облекчи конете.
	— Добре ли пътувахте? — попита братовчедката Рейчъл и се взря в мен, а върху устните й заигра едва доловима усмивка и аз бях готов да се закълна, че вече е разбрала от застиналите ни лица как сме пътували.
	— Благодаря, добре — обади се Луиз и се отдръпна, та любезно да й направи път да мине първа, ала братовчедката Рейчъл я хвана за ръката и рече:
	— Елате с мен в стаята ми, свалете си връхната дреха и шапката. Искам да ви благодаря за прекрасните цветя.
	Ние с кръстника ми едва успяхме да си разменим поздрави и да си измием ръцете, когато се изсипа семейство Паскоу с цялото домочадие, та на мен се падна честта да разведа викария и дъщерите му из градината. Викарият беше безобиден, но виж, щях да мина прекрасно и без щерките му. Колкото до жена му — госпожа Паскоу, точно като хрътка, надушила плячка, тя се беше качила горе, за да се присъедини към жените. Никога не беше виждала синята стая без калъфи… Дъщерите не можеха да нахвалят братовчедката Рейчъл и като Луиз я смятаха за красива. Много се зарадваха, когато споделих, че според мен е прекалено дребна и напълно невзрачна, и запискаха, за да ме опровергаят.
	— Не е невзрачна — възрази господин Паскоу, като удари с бастуна една хортензия и тя отхвърча, — със сигурност не е невзрачна. За разлика от момичетата не бих казал и че е красива. Но е женствена, ето коя е думата, определено е женствена.
	— Татко — обади се една от дъщерите, — нима очакваш госпожа Ашли да е друго, освен женствена?
	— Скъпа — отвърна викарият, — ще се изненадаш на колко много жени им липсва това качество.
	Сетих се за госпожа Паскоу с глава като на кобила и побързах да посоча младите палми, които Амброуз беше донесъл от Египет и които те бяха виждали поне десетина пъти — въобразявах си, че така съм сменил тактично темата.
	След като се върнахме в къщата и влязохме във всекидневната, заварихме госпожа Паскоу да разказва на висок глас на братовчедката Рейчъл за прислужницата в кухнята, която била заченала от градинарчето.
	— Едно не разбирам, госпожо Ашли, къде е станала белята. Момичето живее в една стая с готвачката и доколкото знаем, не е напускало къщата.
	— А избата? — попита братовчедката Рейчъл.
	Щом влязохме, разговорът бе прекъснат на мига. Откакто Амброуз бе заминал преди две години, не помнех неделята в къщата да е отлитала толкова бързо. А дори и когато той още беше тук, понякога се влачеше безкрайно. Амброуз не понасяше госпожа Паскоу, беше безразличен към дъщерите й и търпеше от немай-къде Луиз — тя все пак беше дъщеря на най-стария му приятел, — затова все гледаше да направи така, че да е сам с викария и кръстника ми. Тогава вече четиримата можехме да се чувстваме спокойно. Дойдеха ли жените, часовете се точеха, по-дълги и от дни. Днес беше друго.
	Когато ни поднесоха обяда — различни меса, подредени по масата, и лъснати до блясък сребърни прибори, — имахме чувството, че сме на пиршество. Аз седях на челно място, където навремето се беше разполагал Амброуз, а братовчедката Рейчъл беше в другия край на масата. Така до мен беше госпожа Паскоу, но за разлика от обикновено не ми лазеше по нервите. Три четвърти от времето валчестото й любопитно лице беше извърнато към другия край и тя се смееше, хранеше се и дори забравяше да се зъби на съпруга си, който, изваден вероятно за пръв път от черупката си, току се червеше с блеснали очи и рецитираше стихотворения. Всички от семейство Паскоу направо разцъфтяха като напъпила роза и никога дотогава не бях виждал кръстника си да се забавлява толкова.
	Само Луиз мълчеше и седеше намусена. Хвърлях всички усилия да я поободря, ала тя не можеше или не искаше да откликне. Седеше като глътнала бастун отляво, почти не се хранеше и ронеше хляба със застинало лице, сякаш е глътнала стъклено топче. Е, щом беше решила да се цупи, нейна работа. Забавлявах се прекрасно и не ми беше до нея. Седях леко сгърбен на стола, с ръце, подпрени на страничните облегалки, и се смеех на братовчедката Рейчъл, която все подканяше викария да продължи със стихотворенията. Помислих си, че това е най-невероятният неделен обяд, на който някога съм присъствал, с вкусни гозби и весело настроение, и бих дал всичко на този свят Амброуз да е тук и да го споделя с нас. След като приключихме с десерта и пренесоха портвайна, не знаех какво да правя, дали, както обикновено, да стана от стола и да отворя вратата, или, след като имах срещу себе си домакиня, не е редно тя да даде някакъв знак. По едно време всички замълчаха. Най-неочаквано братовчедката Рейчъл ме погледна и се усмихна. В отговор аз също се усмихнах. Известно време се гледахме. Беше странно, необичайно. Преизпълни ме чувство, каквото не бях изпитвал никога дотогава.
	Кръстникът ми отбеляза с намусения си плътен глас:
	— Я ми кажете, госпожо Ашли, Филип не прилича ли много на Амброуз?
	За миг настъпи мълчание. Братовчедката Рейчъл остави салфетката върху масата.
	— Прилича толкова много — отвърна тя, — че докато седях по време на обяда, все се питах дали изобщо има някаква разлика.
	Тя се изправи, останалите жени я последваха, а аз отидох в другия край на трапезарията и отворих вратата. Но когато те излязоха и аз се върнах на мястото си, онова чувство още не ме беше напуснало.


>	12

	Всички си тръгнаха към шест часа, защото викарият имаше в друга енория вечерна служба. Чух как госпожа Паскоу кани братовчедката Рейчъл да прекара през седмицата един следобед у тях, дъщерите й също се включиха една по една в разговора. Първата искаше съвет за рисунката си с акварелни бои, втората смяташе да ушие гоблени за няколко калъфа и още се двоумеше какви конци да избере, третата пък четяла всеки четвъртък на глас на болна жена в селото и не можело ли братовчедката Рейчъл да я придружи, клетата жена изгаряла от желание да я види.
	— Всъщност мнозина желаят да се запознаят с вас, госпожо Ашли — оповести госпожа Паскоу, докато вървяхме през вестибюла към вратата, — и няма да се учудя, ако сте заета всеки следобед цял месец напред.
	— Може да го прави и от Пелин — намеси се кръстникът ми, — намираме се на удобно място, само на гости да ходиш. По-удобно от това тук. И съм склонен да смятам, че до ден-два ще имаме удоволствието госпожа Ашли да ни радва с компанията си.
	Той ме погледна, а аз побързах да отговоря и да изкореня в зародиш идеята още преди тя да е пуснала кълнове.
	— А, не, драги ми господине — рекох, — засега братовчедката Рейчъл остава тук. Преди да тръгне на гости, трябва да посети всички в имението. Започваме утре, ще пием чай в Бартън. Другите ферми ще си чакат реда. Арендаторите ще се обидят много, ако не им погостува на всички поред — да им засвидетелства уважението си.
	Забелязах, че Луиз ме гледа с широко отворени очи, но не й обърнах внимание.
	— О, да, разбира се — поизненада се кръстникът ми, — редно си е, така трябва. Бих предложил да поразведа госпожа Ашли, но ако си готов да го направиш ти, това вече е друга работа. В случай че — извърна се той към братовчедката Рейчъл, — в случай че се чувствате неудобно тук — знам, Филип ще ми прости, че го казвам, но тук от години не са посрещали дами и може би не всичко е в изряден вид, — та в случай че ви се прииска дамска компания, дъщеря ми с готовност ще ви посрещне.
	— В дома на викария имаме стая за гости — присъедини се и госпожа Паскоу. — Ако в някакъв момент се почувствате самотна, госпожо Ашли, не забравяйте, че тя е на ваше разположение. Само ще се радваме да ни дойдете на гости.
	— Точно така, точно така — повтори като ехо викарият и аз се запитах дали няма да започне пак да рецитира.
	— Много сте мили и великодушни — отбеляза братовчедката Рейчъл. — Нека изпълня дълга си тук, в имението, и ще го обсъдим пак, искате ли? Повярвайте, много съм ви благодарна.
	Настана суматоха, всички заговориха в един глас и започнаха да се сбогуват, после екипажите заминаха един по един по алеята.
	Върнахме се във всекидневната. Вечерта беше минала много приятно — Бог ми е свидетел, — но се радвах, че са си тръгнали и в къщата отново е тихо. Братовчедката Рейчъл явно си беше помислила същото, защото постоя малко, после огледа помещението и рече:
	— Обичам, когато след празненство в стаята стане тихо. Столовете са разместени, възглавниците са разбъркани, от всичко личи, че хората са се забавлявали, връщаш се в празното помещение, щастлив, че всичко е приключило, щастлив, че можеш да си починеш и да възкликнеш: „Пак сме сами!“ Във Флоренция Амброуз все ми казваше, че си струва да изтърпиш досадните гости колкото после да почувстваш удоволствието, че са си тръгнали. Беше много прав.
	Наблюдавах я как приглажда калъфа на един стол и оправя възглавницата.
	— Не се налага да го правите — спрях я. — Утре Сийкъм, Джон и останалите ще имат грижата.
	— Женска му работа — отвърна тя. — Не ме гледайте, седнете и си напълнете лулата. Приятно ли ви беше?
	— Да. — Излегнах се на една страна в креслото. — И аз не знам защо — добавих, — обикновено в неделя се отегчавам до смърт. Не съм по празните приказки. Днес от мен не се искаше друго, освен да се облегна на стола и да предоставя на вас да водите разговора.
	— Ето в това една жена може да бъде полезна, то си ни влиза в обучението — обясни братовчедката Рейчъл. — Шестото чувство ни подсказва какво да правим, ако разговорът замре.
	— Да, но вие го правите така, че да не личи — рекох аз. — Госпожа Паскоу е друго. Дърдори и дърдори, докато накрая ти иде да крещиш. Други недели никой от мъжете няма възможност дори да се обади. Не мога да кажа какво точно направихте, че беше толкова приятно.
	— Наистина ли беше приятно?
	— О, да, нали вече ви казах.
	— В такъв случай побързайте и вземете за жена вашата Луиз, така ще имате истинска домакиня, а не прелетна птичка.
	Както седях на креслото, изправих гръб и я погледнах. Тя си приглаждаше пред огледалото косата.
	— Да взема за жена Луиз ли? — повторих. — Не ме разсмивайте. Не искам да взимам за жена никоя. И Луиз не е моя.
	— О! — възкликна братовчедката Рейчъл. — Пък аз си помислих, че е ваша. Кръстникът ви остави у мен такова впечатление.
	Тя седна на едно от креслата и взе бродерията. Точно тогава младият Джон влезе да спусне пердетата, затова не отговорих. Но отвътре ми вреше и кипеше. От къде на къде кръстникът ми бе стигнал до такова заключение? Изчаках Джон да излезе.
	— Какво ви е казал кръстникът ми? — поинтересувах се.
	— Не помня точно — отвърна братовчедката Рейчъл. — Просто ми се струва, че за него въпросът е решен. Докато се връщахме с екипажа от църквата, спомена, че дъщеря му е идвала тук да подрежда цветята, че за вас е било много лошо да растете в дом само с мъже и е хубаво час по-скоро да се задомите. Каза, че Луиз ви разбирала и вие нея също. Дано сте се извинили за лошото си поведение в събота.
	— Да, извиних се — потвърдих аз, — но не забелязах особена разлика. Никога не съм виждал Луиз толкова кисела. Между другото, тя ви смята за хубава. Както и госпожа Паскоу.
	— Това ме ласкае.
	— Но викарият не е съгласен с тях.
	— Колко неприятно.
	— Затова пък ви смята за женствена. За подчертано женствена.
	— В какъв смисъл?
	— Различен от този, по който е женствена госпожа Паскоу.
	Тя се засмя кръшно и вдигна очи от бродерията.
	— Как ще я определите, Филип?
	— Кое?
	— Разликата в нашата женственост, в моята и на госпожа Паскоу.
	— О, Бог ми е свидетел — отговорих, като изритах крака на креслото, — не разбирам нищо по този въпрос. Знам само, че ми е приятно да гледам вас и неприятно да гледам госпожа Паскоу.
	— Хубав еднозначен отговор, благодаря, Филип.
	Можех да кажа същото и за ръцете й. Беше ми приятно да гледам и тях. Докато ръцете на госпожа Паскоу приличаха на свински бутове.
	— Но това за Луиз са небивалици — уверих я аз, — не ги слушайте. Никога не съм се и замислял дали може да ми стане жена, нямам и намерение.
	— Клетата Луиз.
	— Нелепо е кръстникът ми да си втълпява такива мисли.
	— А, защо? Когато двама млади са на еднаква възраст, по силата на обстоятелствата прекарват много време заедно и им е приятно един с друг, е съвсем естествено страничните наблюдатели да заговорят за брак. Освен това Луиз е мило хубаво момиче, има способности. От нея ще излезе отлична съпруга за вас.
	— Ще замълчите ли, братовчедко Рейчъл?
	Тя ме погледна отново и се усмихна.
	— Другото, за което бихте могли да си мълчите, са тези небивалици как ще ходите на гости на всички — продължих аз, — как ще поостанете малко в дома на викария, в Пелин. Какво им е на тази къща тук и на моята компания?
	— Засега нищо.
	— Е, защо тогава…
	— Ще остана тук, докато на Сийкъм му дотегне от мен.
	— Сийкъм няма нищо общо — напомних аз, — както и Уелингтън, Тамлин и всички останали. Тук домакин съм аз и само аз мога да се произнеса.
	— В такъв случай трябва да направя каквото се очаква от мен, и това си влиза в обучението на жената — заяви тя.
	Погледнах я изпитателно — бях се усъмнил, че се подсмихва, ала тя се бе взряла в бродерията и не видях очите й.
	— Утре ще съставя списък на арендаторите — по старшинство — подхванах. — Първо трябва да посетите онези от тях, които са служили най-дълго на семейството. Ще започнем от Бартън, както се уговорихме в събота. Ще тръгваме всеки ден в два следобед, докато не остане човек в имението, с когото не сте се запознали.
	— Да, Филип.
	— Ще напишете на госпожа Паскоу и момичетата писмо, с което да обясните, че сте заета.
	— Още утре сутринта.
	— Щом приключим с нашите хора, ще се наложи да стоите в къщата следобед — три дни в седмицата, например във вторник, четвъртък и петък, в случай че намине някой от благородниците в графството.
	— Как определихте дните?
	— Чувал съм ги от семейство Паскоу и Луиз, обсъждат ги често.
	— Ясно. И сама ли ще седя тук, във всекидневната, или с мен ще бъдете и вие, Филип?
	— Седите сама. Ще идват при вас, не при мен. Не му е работа на един мъж да посреща благородниците от графството.
	— А ако ме поканят на обяд, да приема ли?
	— Няма да ви поканят. Все пак сте в траур. Ако става въпрос за гости, ще ги посрещаме тук. Но не повече от две семейни двойки наведнъж.
	— Така ли е прието в този край на света? — поинтересува се тя.
	— Не знам как е прието — отвърнах. — Ние с Амброуз никога не сме се съобразявали с тези условности, имахме си свои правила.
	Видях как се навежда още повече над ръкоделието и ми мина през ума, че го е направила, за да не забележа, че се смее, макар и да не знаех на какво. Стараех се да не ставам за смях.
	— Жалко, че не сте си дали труда да ми съставите кратък списък с правила — подметна тя. — Нещо като кодекс на поведение. Щях да го разуча, докато чакам тук някой да намине на гости. Ще бъде ужасно, ако сгафя нещо и се посрамя.
	— Можете да говорите каквото искате на когото искате — възразих аз, — искам от вас само едно, да го правите тук, във всекидневната. И да не допускате да влизат в библиотеката — по какъвто и да е повод.
	— Защо? Какво ще става в библиотеката?
	— Там ще седя аз. С крака върху решетката пред камината.
	— Всеки вторник, четвъртък и петък ли?
	— В четвъртък не. В четвъртък ходя до банката в града.
	Тя доближи копринения конец до свещта, за да провери какъв е на цвят, после го намота и го прибра в ръкоделието. Сгъна и него и го остави встрани.
	Погледнах часовника. Още беше рано. Нима братовчедката Рейчъл смяташе толкова скоро да се качи горе? Бях разочарован.
	— А какво ще стане, след като ме посетят всички благородници от графството? — поинтересува се тя.
	— Как какво, ще трябва и вие да посетите всеки от тях. Ще наредя екипажът да е готов всеки ден в два следобед. Извинявайте. Не всеки следобед. Но всеки вторник, четвъртък и петък.
	— Сама ли ще ходя?
	— Сама.
	— А какво трябва да правя в понеделник и сряда?
	— В понеделник и сряда ли… чакайте да помисля. — Започнах да умувам, но не ми хрумваше нищо. — Рисувате ли, пеете ли? Като госпожици Паскоу. В понеделник можете да се разпявате, а в сряда — да рисувате.
	— Нито рисувам, нито пея — уточни братовчедката Рейчъл, — опасявам се, че ми съставяте програма за свободното време, която изобщо не става за мен. Много по-подходящо ще бъде, ако вместо да чакам благородниците да дойдат тук на крака, ходя при тях, за да им давам уроци по италиански.
	Тя духна свещите във високия свещник до себе си и се изправи. Аз също станах.
	— Госпожа Ашли дава уроци по италиански? — повторих уж ужасен. — Какъв позор за рода. Уроци дават само старите моми, когато няма кой да ги издържа.
	— А какво правят вдовиците, когато се озоват в същото положение? — попита братовчедката Рейчъл.
	— Вдовиците ли? — повторих, без да се замислям. — О, вдовиците се омъжват отново, и то без да губят време, или си продават пръстените.
	— Ясно. Е, аз нямам намерение да правя нито едното, нито другото. Предпочитам да давам уроци по италиански.
	Тя ме потупа по гърба и след като ми пожела през рамо „лека нощ“, излезе от стаята.
	Усетих как се изчервявам до мораво. Мили Боже, какво бях изтърсил! Бях го казал, без да се замислям в какво положение е, съвсем бях забравил коя е и какво се е случило. Както навремето с Амброуз, бях започнал да се забавлявам от разговора с нея и се бях увлякъл, без да отчитам последиците. Да се омъжела отново. Да си продадяла пръстените. Какво ли си е помислила за мен?
	Сигурно съм й се сторил недодялан, нетактичен, коравосърдечен, прост. Усетих как се изчервявам отзад на тила чак до корените на косата. Ужас! Сега вече и да се извинях, все тая. Само щях да си усложня още повече положението. По-добре да се правех, че не се е случило нищо, и да се надявах и молех братовчедката Рейчъл да забрави. Пак добре, че бяхме сами и не ме е чул никой друг, например кръстникът ми, който да ме дръпне настрани и да ми направи забележка, че съм прекрачил всякакви граници. Пак добре, че не се хранехме в присъствието на Сийкъм и младия Джон, които ни обслужват. Да се омъжела отново. Да си продадяла пръстените. О, Господи… О, Господи… Какво ме беше прихванало? Сега нямаше да мигна цяла нощ, щях да лежа буден, да се въртя и да се мятам, щях да чувам отново и отново отговора й, бърз като светкавица: „Аз нямам намерение да правя нито едното, нито другото. Предпочитам да давам уроци по италиански.“
	Повиках Дон, излязох през страничната врата и тръгнах да се разхождам из парка. Докато вървях, изобщо не ми олекна, вече ми се струваше, че съм нанесъл голяма обида. Груба обида, каквато може да нанесе само един празнодумец. И какво всъщност искаше да каже братовчедката Рейчъл? Нима имаше толкова малко пари, че наистина смяташе да дава уроци по италиански? Госпожа Ашли да дава уроци, моля ви се! Спомних си какво е написала от Плимът на моя кръстник. Че смята да си почине малко и после да замине за Лондон. Спомних си и какво ми е казал онзи човек — Риналди, — че ще се наложи тя да продаде вилата във Флоренция. Спомних си, по-точно си дадох ясна сметка, че в завещанието си Амброуз не й е оставил нищо, нищичко — с всички последици, произтичащи от това. Всичко, каквото той бе притежавал, принадлежеше на мен — до последното пени. Спомних си и какво са си шушукали слугите. Госпожа Ашли не получава нищо. Какво ли щяха да си помислят прислужниците, съседите, арендаторите, хората в графството, ако госпожа Ашли тръгнеше да дава уроци по италиански?
	Допреди два, допреди три дни щеше да ми бъде безразлично. Нямаше да обърна внимание, дори и онази, другата жена да умреше от глад — така й се падаше. Сега обаче беше различно. Нещата се бяха променили из корен. Трябваше да се направи нещо, а аз не знаех какво. Нямаше как да го обсъдя с нея. При самата мисъл отново се изчервявах и умирах от срам. После с облекчение изведнъж си спомних, че по закон още не съм наследил имението и това ще стане чак след половин година. Затова не беше по силите ми да сторя нищо. Всичко бе в ръцете на моя кръстник. Той беше попечител на наследството и мой настойник. Именно той трябваше да отиде при братовчедката Рейчъл и да й предложи някакъв дял от наследството. Смятах при първа възможност да го посетя и да го обсъдя с него. Той можеше и да не споменава името ми. Можеше да представи нещата така, сякаш според обичаите в страната спазва буквата на закона. Да, така щяхме да намерим изход от положението. Добре, че се сетих. Уроци по италиански, моля ви се… Какъв срам, какъв позор.
	Поолекна ми малко, но когато се прибрах в къщата, още не бях забравил какъв гаф съм направил. Да се омъжела отново, да продадяла пръстените си… Стигнах края на моравата откъм източната страна и подсвирнах тихо, за да повикам Дон, който душеше в храстите. Чуваше се как чакълът по пътеката скърца под краката ми. Някой ми извика отгоре:
	— Често ли се разхождате вечер в гората?
	Беше братовчедката Рейчъл. Седеше без осветление на отворения прозорец в синята стая. Пак си спомних съвсем ясно какво съм изтърсил — пак добре, че тя не виждаше лицето ми.
	— Когато имам да мисля върху нещо — отговорих.
	— Това означава ли, че днес вечерта имате да мислите за нещо?
	— Ами да — рекох, — докато се разхождах в гората, взех важно решение.
	— Какво?
	— Стигнах до извода, че сте били съвсем права, още преди да ме видите, да не ме харесвате и да ме смятате за надут, нахален и разглезен. Точно такъв съм, че и по-лошо.
	Както се беше подпряла на перваза, тя се надвеси от прозореца.
	— В такъв случай не ви се отразява добре да се разхождате в гората и изводът ви е много глупав.
	— Братовчедко Рейчъл…
	— Да.
	Но не знаех как да поискам прошка. Във всекидневната лесно бях намерил думи, за да я обидя, а сега, когато трябваше да се извиня, сякаш бях онемял. Седях под прозореца засрамен, изгубил дар слово. Най-неочаквано видях, че тя се обръща и се протяга, после се надвеси отново от прозореца и ми метна нещо. То ме удари по бузата и падна на земята. Наведох се да го вдигна. Беше едно от цветята във вазата — есенен минзухар.
	— Не ставайте за смях, Филип, вървете да си лягате — подкани братовчедката Рейчъл.
	Затвори прозореца и дръпна пердетата, а на мен ми поолекна — вече не се срамувах толкова и позабравих за гафа.
	Заради програмата, според която трябваше да ходим на гости на арендаторите, нямаше как в началото на седмицата да отскоча с коня до Пелин. Пък и не знаех как да обясня, че съм отишъл при кръстника си, без да заведа и братовчедката Рейчъл при Луиз. В четвъртък се отвори такава възможност. От Плимът докараха храстите и растенията, които братовчедката Рейчъл беше донесла със себе си от Италия, и веднага щом Сийкъм й го съобщи — аз тъкмо бях приключил със закуската, — тя се облече и слезе долу с дантеления шал на главата, готова да отиде в градината. Вратата на трапезарията беше отворена и аз я видях да прекосява вестибюла. Излязох да й кажа „добро утро“.
	— Доколкото разбрах, Амброуз ви е обяснил, че преди единайсет никоя жена не става за гледане — подхванах аз. — Какво търсите долу в осем и половина?
	— Пристигнали са растенията — отвърна братовчедката Рейчъл, — а и в осем и половина в последната сутрин на септември аз не съм жена, аз съм градинарка. Двамата с Тамлин имаме много работа.
	Изглеждаше весела и щастлива, като дете, което знае, че ще получи лакомство.
	— Какво ще правите, ще броите растенията ли? — попитах я.
	— Да ги броя ли? Не — рече ми тя, — трябва да проверя колко са оцелели по време на пътуването и кои трябва да се засадят веднага. Тамлин няма да се справи, но аз ще му обясня. С дръвчетата може и да не бързаме, ще ги засадим, когато имаме време, но трябва още сега да огледам растенията.
	Забелязах, че си е сложила стари ръкавици, които — нали си беше дребна — й стояха много странно.
	— Нали няма самата вие да ровите в пръстта? — попитах я.
	— Как така няма да ровя, точно това ще правя. Ще видите. И то по-бързо от Тамлин и работниците. Не ме чакайте за обяд.
	— Но днес следобед… — възразих аз. — Ще ни чакат в Ланкли и Кум. Кухните по фермите ще бъдат лъснати до блясък, чаят ще бъде готов.
	— Напишете им, че отлагаме гостуването — каза братовчедката Рейчъл. — Не мога да се занимавам с друго, когато трябва да засадя растенията. Довиждане.
	Махна ми и излезе на посипаната с чакъл алея.
	— Братовчедко Рейчъл! — повиках я от прозореца на трапезарията.
	— Какво? — отвърна тя през рамо.
	— Амброуз е грешал за жените — креснах аз. — В осем и половина сутринта те си изглеждат направо чудесно.
	— Амброуз имаше предвид не осем и половина, а шест и половина, и не отвън пред къщата — подвикна тя.
	Засмях се и след като се върнах в трапезарията, видях Сийкъм, който застана със стиснати устни до лакътя ми. После се приближи намусен до бюфета и показа с ръка на Джон да раздига чиниите от закуската. В този ден на градинарство имаше и едно хубаво нещо — нямаше да има нужда от мен. Промених плановете си за сутринта и след като наредих да оседлаят Джипси, в десет вече яздех по пътя за Пелин. Заварих кръстника си у дома, в кабинета, и без излишни въведения му казах каква е целта на посещението ми.
	— Както разбираш, трябва да се направи нещо, и то незабавно — рекох му. — Ако до ушите на госпожа Паскоу достигне, че госпожа Ашли смята да дава уроци по италиански, до двайсет и четири часа ще знае цялото графство.
	Както и очаквах, кръстникът ми бе направо стъписан и посрещна новината болезнено.
	— 0, какъв позор, и дума не може да става — съгласи се той. — Немислимо. Въпросът, разбира се, е деликатен. Трябва да помисля как да го решим.
	Започнах да нервнича. Знаех колко предпазлив е той в правните въпроси. Щеше да умува дни наред.
	— Нямаме време за губене — настоях. — Не познаваш братовчедката Рейчъл толкова добре, както аз. Нищо чудно тя да каже съвсем непринудено на някого от арендаторите: „Знаете ли дали някой иска да учи италиански?“ И какво ще правим тогава? Пък и от Сийкъм чух клюките. Всички знаят, че според завещанието тя не наследява нищо. Трябва да поправим нещата, и то незабавно.
	Той ме погледна замислен, както гризеше писалката.
	— Онзи италианец, който я съветва, не е споменал нищо за положението й — съобщи ми. — Жалко, че не мога да обсъдя с него въпроса. Няма как да установим какви са доходите й и какво е получила от предишния си брак.
	— Доколкото разбрах, всичко е отишло за покриване на дълговете на Сангалети — уточних аз. — Помня, че ако не друго, Амброуз ми е споменавал поне това в писмата си. Това е една от причините да не се приберат миналата година — толкова заплетено е било финансовото й положение. Със сигурност пак заради това се налага да продаде и вилата. Вероятно няма и пукнат грош. Трябва да й помогнем, и то още днес.
	Кръстникът ми се зае да подрежда книжата, разпръснати по писалището.
	— Много се радвам, Филип, че си променил отношението си — подхвана той. — Притеснявах се много, преди да пристигне братовчедка ти Рейчъл. Беше настроен да се държиш неприятно грубо и да не й помогнеш по никакъв начин, което щеше да породи скандал. Сега си размислил.
	— Грешал съм — отсякох аз, — нека го забравим.
	— Е, в такъв случай ще пиша на госпожа Ашли и на банката. Ще обясня какво възнамерявам да се направи. Най-добре е в банковата сметка, която ще открия на нейно име, на всеки три месеца да постъпва сума, заделяна от наследството. Щом се премести в Лондон или където реши, банковият клон там ще получи указания от нас. След половин година, щом навършиш двайсет и пет, вече ще можеш да движиш нещата сам. И така, каква предлагаш да бъде сумата, която ще превеждаме на всеки три месеца?
	Позамислих се и посочих число.
	— Щедро, Филип, прекалено щедро — рече кръстникът ми. — Братовчедката Рейчъл едва ли се нуждае от толкова пари. Поне засега.
	— О, за Бога, нека не издребняваме. Ако ще правим нещо, нека да е, както би го направил Амброуз, или изобщо да не се захващаме.
	— Хм — рече той. После драсна една-две цифри върху попивателната хартия. — Госпожа Ашли би трябвало да е доволна. Това би трябвало да разсее разочарованието й, че не е включена в завещанието.
	Колко хладнокръвен и коравосърдечен беше умът на юристите. Кръстникът ми правеше сметки, изчисляваше шилингите и пенитата, които можехме да отпуснем от наследството. Господи! Как само ги мразех тези пари!
	— Побързай, напиши писмото — подканих аз. — Ще го занеса у нас. Мога да отскоча с коня и до банката. Така братовчедката Рейчъл ще може да тегли веднага от сметката.
	— Драги ми приятелю, госпожа Ашли едва ли е чак толкова притисната. Хвърляш се от едната крайност в другата. — Той въздъхна, извади лист хартия и го сложи отпред върху попивателната. — Тя беше права, когато каза, че приличаш на Амброуз.
	Този път, докато пишеше писмото, стоях, надвесен над него, за да съм сигурен в съдържанието му. Кръстникът ми не ме спомена по име. Говореше за наследството. Като негов попечител желаел да й осигури приходи. Бил решил сумите да се изплащат веднъж на три месеца. Наблюдавах го като ястреб.
	— Ако не искаш да заподозре, че си замесен, по-добре не носи писмото — предложи той. — Така и така Добсън има днес следобед път към вас. Ще му заръчам да донесе писмото. Така ще изглежда по-добре.
	— Отлично — възкликнах, — а аз ще отскоча до банката. Благодаря ти, чичо.
	— Не забравяй да се отбиеш при Луиз, преди да тръгнеш — рече ми той, — мисля, че е някъде в къщата.
	Можех да мина и без Луиз, изгарях от нетърпение да си тръгна, но нямаше как да го призная. Оказа се, че тя е в гостната и на излизане от кабинета беше невъзможно да я подмина.
	— Стори ми се, че чувам гласа ти — обясни Луиз. — За целия ден ли си дошъл? Чакай да ти донеса сладкиш и плодове. Сигурно си гладен.
	— Трябва да си тръгвам веднага — отговорих й аз, — благодаря ти, Луиз. Дойдох само да се видя с кръстника си по работа.
	— О — възкликна тя, — ясно. — Лицето й, естествено и весело, след като тя ме видя, застина както онзи път в неделя. — Как е госпожа Ашли? — попита ме тя.
	— Братовчедката Рейчъл е добре, изключително заета е — поясних аз. — Днес сутринта пристигнаха всички храсти, които е донесла от родната си Италия, и тя се е заела да ги пресажда при парника заедно с Тамлин.
	— Лично аз щях да предположа, че си останал у дома, за да й помогнеш — подметна Луиз.
	Не знам какво го прихващаше това момиче, но новите нотки в гласа му бяха странно дразнещи. Изведнъж си спомних как Луиз се е държала едно време, докато играехме на гоненица из градината, и как бях готов да правя каквото ми каже, а тя само тръскаше къдрици и заявяваше: „Не ми се играе пък“, после ме гледаше със същото това упорито лице.
	— Знаеш прекрасно, че ме няма никакъв в градинарството — напомних аз, сетне, колкото за да се заям, добавих: — Още ли не си се преборила с лошото си настроение?
	Тя изправи гръб и се изчерви.
	— Какво лошо настроение? Не знам за какво говориш — побърза да каже.
	— О, да, знаеш, как да не знаеш — възразих аз. — Цялата неделя беше кисела. Направо биеше на очи. Чудя се как дъщерите на Паскоу не са обърнали внимание.
	— Дъщерите на Паскоу, както и всички останали, бяха заети с друго — тросна се Луиз.
	— С какво?
	— С това колко е лесно една обиграна жена като госпожа Ашли да върти на малкия си пръст младеж като теб — заяви тя.
	Обърнах се на пети и напуснах помещението. Едвам се сдържах да не я ударя.


>	13

	Сигурно изминах с коня трийсетина километра, докато стигна по пътя от Пелин до града, а оттам да се върна обратно у нас. Отбих се в странноприемницата на градския кей, за да изпия едно ябълково вино, но не бях хапвал и залък и в четири часа вече умирах от глад.
	Часовникът върху кулата на къщата отброи часа точно когато влязох в конюшнята, където за беда се натъкнах не на коняря, а на Уелингтън.
	Той изцъка, щом видя запенената Джипси.
	— Бива ли такова нещо, господин Филип — рече ми, докато слизах от кобилата, и аз се почувствах виновен, както едно време, когато си идвах във ваканция от „Хароу“. — Знаете, че ако се разгорещи много, Джипси може да настине, а вие я връщате запотена. Вече не е в състояние да следва хрътките, ако сте я карали да го прави.
	— Ако бях ходил на лов с хрътки, щях да се върна през Бодминското мочурище — обясних аз. — Не изглупявай, Уелингтън. Ходих по работа при господин Кендъл, а после отскочих до града. Съжалявам за Джипси, но нямаше друг начин. Не мисля, че ще й навреди.
	— Дано, господине — отговори Уелингтън и започна да гали клетата Джипси по хълбоците, все едно съм я принудил да участва в надбягвания.
	Върнах се в къщата и отидох в библиотеката. Огънят се беше разгорял, но от братовчедката Рейчъл нямаше и следа и аз повиках със звънеца Сийкъм.
	— Къде е госпожа Ашли? — попитах го, след като влезе при мен.
	— Прибра се малко след три, господине — отвърна той. — Още откакто излязохте, се труди заедно с градинарите в парка. Сега Тамлин е при мен в помещението за прислугата. Разправя, че не бил виждал такова нещо, господарката се справяла като никой друг. Била истинско чудо.
	— Сигурно е капнала от умора.
	— И аз се опасявам от това, господине. Предложих й да си легне, ала тя не иска и да чуе. „Кажете на момчетата да донесат топла вода. Ще се изкъпя, Сийкъм, ще си измия и косата“, ето какво ми рече. Тъкмо да пратя да доведат племенницата — не е редно една дама да си мие сама косата, — но тя пак отсече, че не можело да става и дума.
	— Не е зле момчетата да донесат вода и на мен — казах му, — и аз имах тежък ден. И съм прегладнял като вълк. Искам да вечерям рано.
	— Така да бъде, господине. В пет без петнайсет?
	— Да, ако обичаш, Сийкъм, ако успеете де.
	Качих се горе, като си свируках, смъкнах дрехите и седнах в коритото с виеща се над него пара пред камината в спалнята. Кучетата дойдоха по коридора от стаята на братовчедката Рейчъл. Вече бяха свикнали с гостенката и я следваха навсякъде по петите. Щом ме видя, старият Дон заудря с опашка по пода в горния край на стълбището.
	— Здравей, стари ми приятелю, какъв неверник си ти, а? — извиках му аз. — Да ме зарежеш заради някаква жена.
	Той ме зализа с грапав език по ръката и ме загледа с големи очи.
	Момчето се появи отново и допълни коритото, беше ми приятно да седя в него с кръстосани крака, да се търкам и да си свирукам фалшиво в парата. Докато се подсушавах с кърпата, забелязах, че на нощното шкафче има ваза с цветя. Клонки от гората с орхидеи и циклами между тях. Никой не бе слагал дотогава цветя в стаята ми. Сийкъм нямаше и да се сети, камо ли пък момчетата. Явно ги беше донесла братовчедката Рейчъл. При вида на цветята настроението ми стана още по-добро. Цял ден тя се бе занимавала с растенията и храстите, а пак беше намерила време да сложи във вазата цветя. Пристегнах широката вратовръзка и си облякох новото сако, още си подсвирвах фалшиво. После излязох в коридора и почуках на вратата на будоара.
	— Кой е? — извика отвътре братовчедката Рейчъл.
	— Аз съм, Филип — отвърнах. — Дойдох да ви кажа, че днес ще вечеряме по-рано. Умирам от глад, вие вероятно също, ако се вярва на онова, което чух. Какво толкова сте правили с Тамлин, та се е наложило да се къпете и да си миете косата?
	В отговор чух заразителния й весел смях.
	— Копахме като къртици земята — провикна се тя.
	— Чак до веждите ли сте в пръст?
	— Навсякъде — отвърна братовчедката Рейчъл. — Вече се изкъпах и сега си подсушавам косата. Облечена съм прилично, точно като леля Фийби. Можете да влезете.
	Отворих вратата и влязох в будоара. Тя седеше на табуретката пред запалената камина и в началото едвам я познах, в сравнение със сутринта бе съвсем различна. Беше по бял пеньоар, прихванат на врата и китките с панделка, сега косата й не беше разделена на прав път по средата, а бе прихваната с фиби високо на главата.
	Никога не бях виждал жена, която да прилича по-малко на леля Фийби, на която и да е леля. Стоях на прага и гледах прехласнат.
	— Влезте и седнете. Не ме гледайте толкова стреснато — рече ми тя.
	Затворих вратата и седнах на едно кресло.
	— Извинявайте, но никога не съм виждал жена по долни дрехи.
	— Това не са долни дрехи, това е пеньоарът, с който закусвам. Амброуз го наричаше моята монашеска роба. — Братовчедката Рейчъл вдигна ръце и продължи да прихваща с фиби косата си. — На двайсет и четири години е крайно време да се насладите на такава приятна гледка като леля Фийби, която си оправя косата. Смутен ли сте?
	Скръстих ръце, преметнах крак връз крак и продължих да я гледам.
	— Ни най-малко — отвърнах, — просто съм изумен.
	Тя се засмя и продължи да забожда една по една фибите, които държеше между устните си, в косата си, която прихвана на нисък кок. Направи го за секунди — поне така ми се стори.
	— Всеки ден ли го правите толкова бързо? — попитах смаян.
	— О, Филип, колко много има да учите, никога ли не сте виждали как Луиз си прихваща косата с фиби?
	— Не, а и не искам да я виждам — побързах да отговоря — изведнъж си спомних какво ми е казала Луиз, преди да си тръгна от Пелин.
	Братовчедката Рейчъл се засмя и изпусна една от фибите върху коляното ми.
	— За спомен — заяви тя. — Сложете я под възглавницата си и после наблюдавайте как Сийкъм ви гледа по време на закуската. — Братовчедката Рейчъл влезе от будоара в стаята отсреща, без да затваря вратата. — Можете да седите там и да си говорите с мен на висок глас, докато се обличам — извика ми.
	Погледнах крадешком към малкото писалище, за да проверя дали има следи от писмото на кръстника ми, но не видях нищо. Какво ли се беше случило? Дали братовчедката Рейчъл не го беше взела със себе си в другата стая? Може би изобщо нямаше да ми каже и смяташе, че това са неща, които трябва да си останат само между тях двамата. Дано!
	— Къде се губихте цял ден? — извика ми от другата стая.
	— Наложи се да отида до града и да се срещна с едни хора — обясних аз.
	Не виждах защо да й казвам за банката.
	— Аз пък бях много щастлива с Тамлин и градинарите. Почти нямаше растения за изхвърляне. В онази градина има да се правят още много неща, Филип: храстите покрай моравата трябва да се разчистят и да се прокара пътека, целият участък там трябва да се засади с камелии, така след двайсетина години ще имате пролетна градина, която цял Корнуол ще се стича да разглежда.
	— Знам — отвърнах, — намеренията на Амброуз бяха точно такива.
	— Растенията трябва да се засадят обмислено и да не се оставят на случайността и на Тамлин. Мил човек е, но е твърде ограничен в познанията си. Защо не проявите по-голям интерес?
	— Не разбирам достатъчно — обясних аз, — никога не съм се вълнувал особено от тези неща. Амброуз го знаеше.
	— Все има хора, които могат да ви помогнат — отвърна тя. — Можете да повикате от Лондон специалист озеленител.
	Не й отговорих. Не ми трябваше никакъв озеленител. Бях сигурен, че тя знае повече от всеки специалист.
	Точно тогава на вратата се появи Сийкъм.
	— Какво има, вечерята готова ли е? — поинтересувах се аз.
	— Не, господине, но дойде Добсън, прислужникът на господин Кендъл, донесе писмо за госпожата.
	Направо ми притъмня. Този негодник явно се бе отбил някъде по пътя, за да се почерпи, и затова бе закъснял толкова. Сега вече волю-неволю щях да присъствам, докато братовчедката Рейчъл четеше писмото. Колко ненавременно! Чух как Сийкъм чука на отворената врата и й го дава.
	— Ще сляза долу и ще ви чакам в библиотеката — обадих се аз.
	— Не, недейте — провикна се тя. — Вече съм готова, облякох се. Ще слезем заедно. Получило се е писмо от господин Кендъл. Сигурно ни кани и двамата в Пелин.
	Сийкъм изчезна в коридора. Станах от креслото — искаше ми се да тръгна заедно с иконома. Изведнъж се бях притеснил, не ме свърташе на едно място. От синята стая не се чуваше и звук. Братовчедката Рейчъл сигурно четеше писмото. Сякаш мина цяла вечност. Накрая тя излезе от стаята и застана на вратата с писмото в ръка. Беше облечена като за вечеря. Изглеждаше бледа, може би от контраста между кожата и траурната рокля.
	— Какви ги правите? — възкликна братовчедката Рейчъл.
	Гласът й прозвуча различно. Странно напрегнато.
	— Какво правя ли? — повторих аз. — Нищо. Защо?
	— Не ме лъжете, Филип. Не го умеете.
	Стоях като наказан пред запалената камина и гледах навсякъде, но не и към очите й, впити изпитателно, с укор в мен.
	— Ходили сте в Пелин, отишли сте с коня, за да се видите с кръстника си.
	Беше права. Изобщо не ставах за лъжец. Най-малкото пред нея лъжите ми звучаха отчайващо, безполезно.
	— Дори и да съм ходил, какво от това? — попитах аз.
	— Накарали сте го да напише това писмо — заяви братовчедката Рейчъл.
	— Не съм — преглътнах аз. — Няма такова нещо. Написа го по своя воля. Имахме да обсъждаме някои делови въпроси и се случи така, че от дума на дума стигнахме и до…
	— До това да му кажете, че братовчедка ви Рейчъл смята да дава уроци по италиански, нали? — попита ме тя.
	Първо се вледених, после пламнах, не знаех къде да се дяна.
	— Не точно — отвърнах.
	— Със сигурност сте разбрали, че съм се шегувала.
	Учудих се, че ако наистина се е шегувала, сега ми е толкова ядосана.
	— Не си давате сметка какво сте направили — продължи братовчедката Рейчъл, — заради вас сега не мога да си намеря място от срам. — Отиде и застана на прозореца с гръб към мен. — Ако сте искали да ме унизите, улучихте право в целта.
	— Не разбирам защо трябва да сте толкова горда — вметнах аз.
	— Горда ли? — Тя се обърна и вбесена, ме погледна с много тъмните си големи очи. — Как смеете да ме наричате горда? — възкликна.
	И аз се взрях в нея. Бях изумен как допреди миг-два се е смеела с мен, а сега толкова внезапно ми се е ядосала. После за моя огромна изненада притесненията ми се изпариха. Отидох при братовчедката Рейчъл и застанах до нея.
	— Ще ви наричам горда и дори ще отида още по-далеч, ще ви нарека прекалено горда. Не вие, а аз по всяка вероятност ще бъда унизен. Изобщо не се шегувахте, когато казахте, че ще давате уроци по италиански. Отговорът ви дойде прекалено бързо, за да е шега. Казахте го, защото го мислехте.
	— Дори наистина да съм го мислела? — попита тя. — Какво срамно има в това да давам уроци по италиански?
	— В обичайния смисъл — нищо — съгласих се аз, — ала във вашия случай си е срамно. Срамно е госпожа Ашли да дава уроци по италиански, това хвърля сянка върху съпруга, който я е пропуснал в завещанието си. И аз, неговият наследник Филип Ашли, няма да го допусна. Вие, братовчедко Рейчъл, ще получавате тримесечна издръжка и когато теглите от банката парите, не забравяйте, ако обичате, че те идват не от наследството, не от наследника, а от съпруга ви Амброуз Ашли.
	Докато говорех, ме връхлетя гняв, не по-малък от нейния. Нямаше да допусна някой, пък бил той беззащитен и малък, да стои и да ме обвинява, че съм го бил унижавал, нямаше да допусна тя да откаже парите, които й принадлежаха по право.
	— Е? Разбрахте ли какво ви казвам? — попитах я.
	За миг ми се стори, че ще ме удари. Стоеше, без да се помръдва, и ме гледаше втренчено. После очите й се напълниха със сълзи, тя мина като хала покрай мен, влезе в спалнята и затръшна вратата. Аз слязох долу. Отидох в трапезарията и след като повиках със звънеца Сийкъм, му съобщих, че госпожа Ашли едва ли ще дойде на вечеря. Налях си чаша бордо и седнах сам на масата. „Господи! — помислих си. — Значи така се държат жените.“ Никога не се бях чувствал толкова разгневен и изтощен. Дългите дни под открито небе, прибирането на реколтата заедно с мъжете, караниците с арендаторите, закъснели с плащането или влезли в разпра със съседите си — нищо не можеше да се сравнява с петте минути, прекарани с жена, която е била весела, а после изведнъж, само за миг се е разсърдила. И нима, ако вече е използвала всички други оръжия, жената винаги прибягва накрая до сълзите? Защото знае прекрасно как действат? Налях си още една чаша вино. Колкото до Сийкъм, който стоеше неотлъчно до лакътя ми, ми се искаше той да е на другия край на света.
	— Как мислите, господине, дали госпожата е неразположена? — попита ме икономът.
	Беше ми на устата да му кажа, че госпожата е не толкова неразположена, колкото вбесена и нищо чудно след миг да дръпне звънеца и да поиска Уелингтън да я закара с екипажа обратно в Плимът.
	— Не — отвърнах, — косата й още не е изсъхнала. Кажи на Джон да й занесе вечерята в будоара.
	Ето с какво вероятно се сблъскваха семейните мъже. Със затръшнати врати и мълчание. Със самотни вечери. Налагаше се да попритъпя апетита, изострен от дългите разходки навън, от топлата баня и мечтата за приятна спокойна вечер край запалената камина, прекарана в това да водя непринудени разговори, от време на време да си мълча и да гледам с премрежен поглед, като в унес малките бели ръце върху ръкоделието. Колко бодър и весел бях, докато се обличах за вечеря и вървях по коридора, докато чуках на вратата в будоара и после заварих братовчедката Рейчъл да седи на табуретката по бял пеньоар, с коса, прихваната с фибите високо на главата. В какво добро настроение бяхме и двамата — то сякаш ни сближаваше и озаряваше с мека светлина цялата вечер. А сега какво — седях сам-самичък на масата с бифтек, който приличаше на подметка. Какво ли правеше братовчедката Рейчъл? Дали си беше легнала? Дали свещите бяха угасени, пердетата — дръпнати, стаята — потънала в мрак? Или тя вече се бе поуспокоила, вече седеше смирена, със сухи очи и ядеше от храната върху подноса колкото за пред Сийкъм? Не знаех. И ми беше все едно. Амброуз беше много прав в твърдението, че жените са от друга порода. Сега вече едно беше сигурно. Нямаше да се оженя никога…
	След вечерята отидох и седнах в библиотеката. Запалих лулата, качих си краката на решетката от ковано желязо пред камината и се настроих да потъна в унес, толкова сладостен и успокояващ понякога, днес обаче той не ме привличаше никак. Вече бях свикнал да виждам на креслото отсреща братовчедката Рейчъл, извърнала се така, че светлината да пада върху ръкоделието, с Дон в краката й — сега креслото изглеждаше необичайно празно. Ама че работа, една жена да ти опропасти вечерта! Станах, взех от библиотеката някаква книга и я разлистих. После явно съм задремал, защото, когато погледнах отново стрелките на часовника в ъгъла, вече наближаваше девет часът. Време за лягане, време за сън. Изведох кучетата при колибите отвън — времето се беше развалило, духаше и ръмеше, — после изтичах по стълбището горе и се прибрах в стаята си. Тъкмо да метна сакото върху един стол, когато видях бележка, оставена на нощното шкафче. Отидох, взех я и я прочетох. Беше от братовчедката Рейчъл.
C>
	Скъпи Филип — пишеше ми тя, — ако намерите сили, ви моля да ми простите грубото поведение днес вечерта. Непростимо е да се държа така във вашия дом. Нямам друго оправдание, освен че напоследък не съм на себе си, станала съм твърде чувствителна. Писах на настойника ви, за да му благодаря за писмото и да приема издръжката. И двамата сте проявили щедрост и великодушие, като сте се сетили за мен. Лека нощ.
@	Рейчъл
C$
	Прочетох писмото два пъти, после го прибрах в джоба си. Дали гордостта й се бе изпарила заедно с гнева? Дали тези чувства се бяха разтворили заедно със сълзите? При мисълта, че братовчедката Рейчъл е приела издръжката, ми олекна на душата. Бях си представял как отивам още веднъж в банката, как отново обяснявам надълго и нашироко, как отменям предишните указания, а после разговарям с кръстника си и споря, докато накрая всичко приключва с гръм и трясък: братовчедката Рейчъл се изнася и отива в Лондон, където живее под наем и дава уроци по италиански.
	Какво ли й беше струвало да напише бележката? От гордост да премине към смирение? Беше ми неприятно, че й се е наложило да го прави. За пръв път, откакто Амброуз беше починал, се хванах, че го обвинявам за случилото се. Той със сигурност е могъл да помнели за бъдещето. Всеки може да се разболее и да умре внезапно. Би трябвало да е знаел, че като не включва жена си в завещанието, я оставя на нашата милост и благодетелност. Ако беше писал у дома на кръстника ми, щеше да ни спести всичко това. Представих си как братовчедката Рейчъл седи в будоара на леля Фийби и ми пише бележката. Дали вече беше отишла да си легне в синята стая? Поколебах се за миг, после тръгнах по коридора и застанах под арката пред стаите й. Вратата на будоара зееше отворена, но на спалнята беше затворена. Почуках на втората врата. В началото не ми отговори никой, после братовчедката Рейчъл попита:
	— Кой е?
	Не отговорих „Филип“. Отворих вратата и влязох вътре. В стаята беше тъмно, на свещта, която носех, видях, че балдахинът е леко дръпнат. Различих очертанията на братовчедката Рейчъл под завивката.
	— Тъкмо прочетох бележката — обясних аз. — Исках да ви благодаря и да ви пожелая „лека нощ“.
	Мислех, че ще стане и ще запали свещта, но тя не го направи. Само продължи да лежи на възглавниците зад балдахина.
	— Исках, освен това да ви кажа — продължих аз, — че не съм имал намерение да се държа покровителствено с вас. Много ви моля, повярвайте.
	Гласът, който се чу иззад балдахина, бе странно приглушен и тих.
	— И през ум не ми е минавало — отговори тя. Известно време и двамата мълчахме, сетне братовчедката Рейчъл продължи: — Дори да давам уроци по италиански, това не ме притеснява. Гордостта ми не е засегната. Ако има нещо, което ми се стори непоносимо, то това бяха думите ви, че с поведението си ще хвърля сянка върху доброто име на Амброуз.
	— Така смятах — потвърдих аз, — но хайде да го забравим. Излишно е да мислим отново за тези неща.
	— Много мило от ваша страна, съвсем във ваш стил е да се вдигнете с коня и да отидете чак в Пелин, за да се видите с настойника си. Вероятно съм ви се сторила голяма неблагодарница. Не мога да си го простя.
	От гласа й, в който вече се долавяха хлипове, ми стана нещо. На гърлото ми заседна буца, присви ме под лъжичката.
	— Предпочитам много повече да ме ударите, отколкото да плачете — казах й аз.
	Чух, че се раздвижва в леглото, че търси опипом кърпичка и си бърше носа. От движението и звука в мрака зад балдахина, толкова обичайни и прости, ми призля още повече. Братовчедката Рейчъл каза:
	— Ще приема издръжката, Филип, но след края на седмицата няма да злоупотребявам повече с гостоприемството ви. Стига да ви е удобно, смятам следващия понеделник да отида другаде, може би в Лондон.
	Само как не припаднах от тези думи.
	— В Лондон ли? — повторих. — Но защо? Как така?
	— Дойдох само за няколко дни — уточни братовчедката Рейчъл. — Вече гостувах по-дълго, отколкото възнамерявах.
	— Но още не сте се запознали с всички — напомних аз, — не сте направили всичко, което трябваше да свършите.
	— Толкова ли е важно? — възкликна тя. — В крайна сметка… е напълно безполезно.
	Колко необичайно беше да долавям в гласа й тази липса на борбеност.
	— Мислех, че ви е приятно да се разхождате из имението и да гостувате на арендаторите — споделих аз. — Изглеждахте щастлива всички дни, които сме прекарали заедно. И днес, докато засаждахте заедно с Тамлин храстите. Нима само сте се престрували — от любезност?
	Известно време тя не отговори, сетне рече:
	— Понякога имам чувството, Филип, че сте много несхватлив.
	И да беше така, ми беше безразлично. Стоях намусен и наранен.
	— Добре, щом искате да си ходите, така да бъде — заявих. — Хората ще има да говорят, но карай.
	— Бих казала, че ще говорят повече, ако остана — възрази тя.
	— Как така ще говорят, ако останете? — учудих се аз. — Какво имате предвид? Толкова ли не си давате сметка, че вашето място е тук, че ако Амброуз не беше такъв безумец, това тук щеше да бъде ваш дом?
	— О, Боже — възкликна внезапно ядосана братовчедката Рейчъл, — а защо според вас съм дошла, ако не по тази причина?
	Пак бях направил гаф. Нетактичен и глупав, бях изрекъл неща, които е редно да премълча. Изведнъж се почувствах непоправим некадърник. Отидох при леглото, дръпнах балдахина и погледнах братовчедката Рейчъл. Тя лежеше, облегната на възглавниците, беше преплела пред себе си пръсти. Беше облечена в нещо бяло с дантела по яката като на малките хористи в църквата, косата й беше прихваната с панделка на хлабава ниска опашка, точно като на Луиз като дете. Бях разтърсен и смаян, че изглежда толкова млада.
	— Вижте какво — подхванах, — не знам защо сте дошли и какви са били подбудите ви да направите всичко това. Не знам нищо за вас, не разбирам от жени. Единственото, което знам, е, че ми е приятно, задето сега сте тук. И не искам да си ходите. Сложно ли прозвуча?
	Тя бе закрила лицето си с длани, сякаш се защитаваше и очакваше да я нараня.
	— Да — отвърна, — много.
	— В такъв случай не аз, а вие усложнявате нещата.
	Скръстих ръце и я загледах, сякаш се чувствах в свои води, което съвсем не беше така. Но аз стоях прав, а тя лежеше и това в известен смисъл ми даваше предимство. Не си представях как може да се гневи жена, която е разпуснала косата си и така отново се е превърнала в момиче.
	Видях, че в очите й избиват сълзи. Братовчедката Рейчъл явно мислеше какво оправдание, каква причина да посочи, за да си тръгне, а аз в миг бях осенен от решаващ стратегически ход, проблеснал в съзнанието ми като светкавица.
	— Днес вечерта ми казахте да повикам от Лондон специалист озеленител, който да подреди градината — подхванах аз. — Знам, че Амброуз смяташе да направи точно това. Истината е, че не познавам такъв, а и да познавах, щях да полудея от раздразнение, ако трябваше да го търпя през цялото време. Знаете какво означаваше за Амброуз имението и ако имате някакви чувства, ще останете няколко месеца — заради мен.
	Улучих право в целта. Братовчедката Рейчъл се загледа прел себе си, както си играеше с пръстена. И друг път бях забелязвал, че го прави. Възползвах се от предимството.
	— Аз изобщо не съм в състояние да осъществя плановете на Амброуз, както ги беше предначертал — продължих с доводите, — както всъщност и Тамлин. През последната година често е идвал при мен за съвет, какъвто не мога да му дам. Ще бъде от голяма полза за всички ни, ако останете само за есента, когато се садят толкова много неща.
	Тя продължи да върти напред-назад пръстена върху пръста си.
	— Мисля, че е редно да попитам кръстника ви какво мисли — рече ми накрая.
	— Това няма нищо общо с кръстника ми — възразих аз. — За какъв ме взимате, за някакъв непълнолетен гимназист ли? Има само едно, с което трябва да се съобразявате — дали желаете да останете. Ако наистина искате да си тръгнете, не мога да ви спра.
	Братовчедката Рейчъл отговори с изненадващо тих гласец:
	— Защо питате? Знаете, че искам да остана.
	Мили Боже, от къде можех да знам? Поведението й подсказваше, че тя иска точно обратното.
	— Значи ще поостанете още малко, за да оправите градината? Разбрахме се, нали няма да се отметнете от думата си?
	— Ще остана — потвърди тя — за малко.
	Едвам се сдържах да не се усмихна. Очите й бяха сериозни и аз имах чувството, че ако се усмихна, тя ще размисли. Вътрешно ликувах.
	— Чудесно — рекох, — в такъв случай ще ви пожелая „лека нощ“ и ще ви оставя. А писмото, което сте написали на моя кръстник? Искате ли да го прибера в пощенската чанта?
	— Сийкъм вече го взе — отвърна братовчедката Рейчъл.
	— А сега спете и нали няма да ми се сърдите повече?
	— Не съм ви се сърдила, Филип.
	— Как така да не сте! Имах чувството, че ще ме ударите.
	Тя вдигна очи към мен.
	— Понякога сте много глупав и нищо чудно някой ден наистина да ви ударя. Елате насам. — Приближих се и коленете ми докоснаха завивката. — Наведете се. — Хвана ме за лицето и ме целуна. — А сега като послушно момче си лягайте, сладки сънища.
	Избута ме и дръпна балдахина.
	Както държах свещта, излязох от синята спалня с омекнали крака, леко замаян, сякаш съм пил бренди, и си помислих, че съм изгубил цялото предимство, което съм имал, докато съм стоял над братовчедката Рейчъл, а тя е лежала, облегната на възглавниците. Тя имаше последната дума — и последното движение. Бяха ме подвели видът й на малко момиче, дрехата с дантела като на невръстен църковен хорист. През цялото време тя си е била жена. И аз бях щастлив. Недоразуменията бяха разсеяни и тя щеше да остане. Край на сълзите.
	Вместо да си легна веднага, се върнах долу в библиотеката, за да драсна на кръстника си кратко писмо и да го уверя, че всичко е минало добре. Не беше нужно да научава каква тревожна вечер сме изживели ние двамата. След като написах писмото, отидох да го прибера в пощенската чанта — за сутринта.
	По навик Сийкъм я беше оставил заедно с ключа на масичката във вестибюла. Щом я отворих, в ръката ми изпаднаха други две писма, и двете с почерка на братовчедката Рейчъл. Едното беше адресирано до кръстника ми Ник Кендъл — точно както ми беше казала и тя. А другото — до синьор Риналди във Флоренция. Погледах го малко, сетне го върнах при другото в пощенската чанта. Сигурно беше безразсъдно, глупаво и нелепо от моя страна, човекът й беше приятел, защо да не му пише? Да, докато се качвах горе, се чувствах така, сякаш братовчедката Рейчъл наистина ме е ударила.


>	14

	На другия ден, когато братовчедката Рейчъл слезе от горния етаж и аз се присъединих към нея в градината, тя беше безгрижна и щастлива, сякаш никога не е имало търкания между нас. Единствената промяна бе, че се държеше с мен по-мило и нежно, не се заяждаше, не ми се присмиваше, а по-скоро се смееше заедно с мен и все ме питаше какво е мнението ми за храстите, които засажда — не толкова заради познанията ми, а заради бъдещата наслада, която ще изпитвам, докато ги гледам.
	— Правете, каквото сметнете за добре — отвръщах й, — кажете на мъжете да подравнят живия плет, да подкастрят дърветата, да залесят склоновете, каквото решите, аз нямам око за тези неща.
	— Но искам резултатите да ви харесат, Филип — изтъкна тя.
	— Всичко това ви принадлежи и един ден ще бъде на децата ви. Ами ако променя нещо в градината и то не ви допадне?
	— Как така няма да ми допадне! — възкликнах аз. — И стига сте говорили за децата ми. Твърдо решен съм да си остана ерген.
	— Само по себе си това е егоистично, а и доста глупаво от ваша страна.
	— Не мисля така — възразих аз. — Мисля, че като остана ерген, ще си спестя много тревоги и притеснения.
	— А замисляли ли сте се какво ще загубите?
	— Имам подозрението, че блаженствата на брачния живот са силно преувеличени — натъртих аз. — Ако искаш топлина и уют, нещо красиво, на което да се полюбуваш, можеш да го получиш от къщата си, стига да я обичаш.
	За мое изумление тя се засмя на думите ми толкова гръмогласно, че Тамлин и градинарите, които се трудеха в другия край на градината, вдигнаха глава и ни изгледаха.
	— Някой ден, когато се влюбите, ще ви припомня тези думи
	— заяви ми братовчедката Рейчъл. — Топлина и уют от каменните стени, и то на двайсет и четири години. О, Филип!
	И пак се раздаде гърленият й смях.
	— Знам прекрасно какво имате предвид — рекох й, — но по една случайност никога не съм изпитвал такива вълнения.
	— Повече от очевидно е — подметна тя. — Сигурно сте разбили сърцето на всички наоколо. Клетата Луиз…
	Но нямах намерение да ме въвлича в разговор за Луиз или пък да ми изнася трактати за любовта и брачния живот. Много по-интересно ми беше да я гледам как работи из градината.
	Октомври се случи хубав и мек, първите три седмици почти не валя, така че под ръководството на братовчедката Рейчъл Тамлин и мъжете напреднаха с работата по градината. Успяхме и да погостуваме на всички арендатори в имението и това, както и очаквах, бе повод за голямо задоволство. Познавах ги до последния още от малък и често ги посещавах, влизаше ми в работата. Но изживяването бе ново за братовчедката Рейчъл, която бе израсла в Италия и бе живяла по съвсем различен начин. Държеше се безупречно с хората и бе истинска наслада да я наблюдавам как общува с тях. Беше и любезна, и приятелски настроена, с което веднага ги печелеше и ги предразполагаше към непринуденост. Задаваше точно каквито трябва въпроси, даваше точно каквито трябва отговори. Мнозина я харесваха и защото явно знаеше коя болежка с какъв точно цяр се лекува.
	— Покрай любовта към градинарството съм опознала и билките — обясняваше тя. — В Италия задължително изучавахме тези неща.
	И вадеше билков мехлем, с който, ако кашляш, да си разтриваш гърдите, или мазило за изгаряния, обясняваше как се правят билкови чайове за стомашно разстройство и безсъние — нямало на земята по-добро сънотворно, така им разправяше, — споделяше, че някои плодови сокове лекували всичко, от болно гърло до ечемик на окото.
	— Знаете какво ще се случи — предупредих я аз, — ще започнат да ви викат и да бабувате на всички наоколо. Ще ви вдигат посред нощ от сън, а почне ли се веднъж, няма да ви оставят на мира.
	— И за това има билкова отвара, прави се от листа на малини и коприва — отвърна тя. — Ако жената я пие в продължение на шест месеца преди раждането, ще роди без болка.
	— Само вещиците правят такива неща — заявих аз. — Хората няма да одобрят.
	— Бива ли да говорите така! Защо жените да страдат! — възкликна братовчедката Рейчъл.
	Понякога следобед се случваше да я повикат, точно както я бях предупредил. Всички я посрещаха възторжено, и хората „с благородно потекло“, както ги наричаше Сийкъм, и обикновеното простолюдие. Не след дълго забелязах, че Сийкъм е на седмото небе от щастие. Когато в три следобед във вторник или сряда екипажът спираше пред вратата, икономът чакаше във вестибюла. Още носеше траур, но ливреята му беше нова — той я пазеше само за такива случаи. Джон, който нямаше чак такъв късмет, бе натоварен със задачата да отваря входната врата и да посреща гостите, а после да ги „преотстъпва“ на шефа си, който (както после ми разказваше самият Джон) ги отвеждаше с бавна тържествена походка през вестибюла във всекидневната. Отваряше със замах вратата (това вече го знаех от братовчедката Рейчъл) и оповестяваше имената им — точно като на официален банкет. Пак от братовчедката Рейчъл научавах, че предварително обсъждал с нея вероятността да се появи един или друг посетител, сетне излагал накратко семейната му история. Обикновено не грешеше в преценката си кой ще ни дойде на гости и ние се питахме дали слугите в различните господарски домове нямат начин да си пращат съобщения и да се предупреждават точно както диваците в джунглата го правят със своите тъпани. Така например Сийкъм каза на братовчедката Рейчъл как бил повече от сигурен, че госпожа Тримейн е поръчала да приготвят екипажа за четвъртък следобед и щяла да доведе със себе си вече омъжената си дъщеря госпожа Гоф, както и неомъжената — госпожица Изобел, а също, че братовчедката Рейчъл трябвало да внимава много, когато разговаря с госпожица Изобел, понеже тя страдала от говорен дефект. Друг път я предупреди, че във вторник по всяка вероятност щяла да се появи старата лейди Пенрин, понеже в този ден тя винаги ходела на гости на внучка си, която живееше на двайсетина километра от нас, и че братовчедката Рейчъл в никакъв случай не бивало да отваря пред нея дума за лисици, понеже малко преди да роди най-големия си син, лейди Пенрин била уплашена от лисица и той до ден-днешен имал на рамото си дамга — голямо родилно петно.
	— И през цялото време, докато тя беше при мен, Филип — разправи ми после братовчедката Рейчъл, — трябваше да отклонявам разговора от темата за лова. Безполезно — тя се връщаше отново и отново към нея като мишка, надушила сирене. Накрая, за да я усмиря, се наложи да си съчиня как сме ходили на лов за диви котки в Алпите, което е невъзможно, разбира се, и никой не го е правил.
	След като по алеята поемеше и последният екипаж, аз се прибирах с коня през гората отзад и братовчедката Рейчъл винаги ме посрещаше с някакъв разказ за посетителите — двамата се смеехме, докато тя си приглаждаше пред огледалото косата и оправяше възглавниците, а аз омитах последните сладки, останали от гостите. Приличаше на игра, на съзаклятие и на мен ми се струваше, че братовчедката Рейчъл се чувства щастлива, докато седи във всекидневната и си говори с мен. Беше й интересно как хората живеят, какво мислят и правят и все ми повтаряше:
	— Но вие, Филип, не разбирате, всичко това е съвсем ново за мен, съвсем различно в сравнение с Флоренция. Винаги съм се чудела какъв е животът в Англия, в провинцията. Сега вече започвам да разбирам. И страшно ми харесва.
	Аз пък си взимах от захарницата бучка захар, която сдъвквах, и си отрязвах от анасоновия сладкиш.
	— Не си представям да има нещо по-скучно от общите разговори, все едно къде се водят те, дали във Флоренция, или в Корнуол — отбелязвах.
	— О, вие сте непоправим — отвръщаше тя — и накрая ще станете толкова тесногръд, че няма да мислите за друго, освен за ряпа и за къдраво зеле.
	Сядах тежко на някое от креслата и без да я изпускам от поглед, нарочно си качвах калните обувки на табуретката — колкото да я подразня и да я подложа на проверка. Тя не ме укори нито веднъж — дори и да го забелязваше, не го показваше с нищо.
	— Хайде, разкажете ми за последния скандал в графството — подканях аз.
	— Но ако не ви е интересно, защо да го правя! — възкликваше братовчедката Рейчъл.
	— Защото ми харесва да ви слушам как говорите.
	И така, преди да се качи горе, за да се преоблече за вечеря, тя ме угощаваше с всички най-нови клюки от графството: кой за кого се е сгодил и оженил, кой е умрял и кой ще ражда — явно умееше да изтръгне от непознати след двайсетминутен разговор повече, отколкото аз от приятели за цял живот.
	— Както и подозирах, хвърляте в отчаяние всички майки на сто километра оттук — подметна ми веднъж.
	— И защо така?
	— Защото не поглеждате щерките им. Толкова снажен, толкова представителен, толкова подходящ във всяко отношение. Много ви моля, госпожо Ашли, убедете братовчед си да излиза по-често.
	— А вие какво отговорихте?
	— Че намирате между тези четири стени цялата топлота, всички забавления, от които се нуждаете. Но като се замисля — допълни тя, — нищо чудно да изтълкуват погрешно думите ми. Трябва да внимавам какво говоря.
	— Говорете каквото решите — казах аз, — но само да не стане така, че заради вас да ме поканят някъде. Нямам никакво желание да се виждам с ничия щерка.
	— Доста хора залагат на Луиз — уточни братовчедката Рейчъл, — мнозина са на мнение, че накрая именно тя ще се добере до вас. Някакви шансове има и третата дъщеря на Паскоу.
	— Мили Боже! — възкликнах аз. — Белинда Паскоу ли? По-скоро ще се оженя за перачката Кейти Сърл. Наистина, братовчедко Рейчъл, трябва да ме защитавате. Защо не обясните на клюкарите, че живея като отшелник и през цялото време пиша стихове на латински? Току-виж са се отказали.
	— Няма да се откажат, каквото и да им говоря — натърти тя. — Това, че един красив незадомен младеж харесва самотата и поезията, ще ви придаде още по-романтичен ореол. Тези неща само разпалват апетита.
	— Да го утоляват другаде — отвърнах аз. — Ако има нещо, от което да съм изумен, то е, че в тази част на света — а може би навсякъде — жените не мислят за друго, освен как да се омъжат.
	— А за какво да мислят, изборът не е много голям — възрази братовчедката Рейчъл. — Да ви призная, и аз не съм подмината от одумките. Дадоха ми списък с вдовци, които стават за брак. Някакъв пер в Западен Корнуол бил точно като за мен. На петдесет, със солидно наследство, и двете му дъщери вече били задомени.
	— Да не е старият Сейнт Айвс? — възкликнах възмутен.
	— Ами да, мисля, че се казваше така. Разправят, че бил голям чаровник.
	— Какъв ти чаровник! Пиян е още на обяд, причаква по коридорите слугините. Племенницата на Били Роу от имението се беше хванала на работа там. Видяла се в чудо, напусна и се прибра, толкова уплашена била.
	— И после аз съм би клюкарка! — подметна братовчедката Рейчъл. — Клетият лорд Сейнт Айвс, ако си имаше жена, сигурно нямаше да причаква по коридорите. Но всичко зависи, разбира се, от жената.
	— А, без тия, няма да се омъжвате за него — отсякох твърдо аз.
	— Можете поне да го поканите на вечеря — предложи тя — гледаше много сериозно, което, както вече знаех, предполагаше, че ще прихне в смях. — Можем да си направим празненство, Филип. Най-хубавите девойки за вас, най-подходящите за брак вдовци за мен. Но май вече съм направила своя избор. Ако се стигне до това, ще взема кръстника ви, господин Кендъл. Доста прям е в разговорите, което е достойно за възхищение.
	Може би го каза нарочно, но аз се хванах на въдицата и избухнах.
	— Нали не говорите сериозно? — възкликнах. — И таз добра, да се омъжвате за кръстника ми. Че той скоро ще прехвърли шейсетте, братовчедко Рейчъл, вечно е настинал или го боли нещо.
	— Това означава, че за разлика от вас не намира в дома си топлота и уют — отговори тя.
	Тогава вече разбрах, че го прави колкото да се посмее, затова се засмях и аз, по-късно обаче се усъмних, че е точно така. Кръстникът ми със сигурност се държеше изключително вежливо, когато идваше на гости в неделя, двамата като цяло се разбираха. И ние бяхме ходили един-два пъти да им погостуваме и кръстникът ми грейваше — никога дотогава не го бях виждал такъв. Но беше овдовял преди цели десет години. Не вярвах да таи надежди с братовчедката Рейчъл. И се съмнявах тя изобщо да приеме. Направо пламвах при тази мисъл. Братовчедката Рейчъл в Пелин. Братовчедката Рейчъл, госпожа Ашли, да стане госпожа Кендъл. Направо чудовищно! Ако на старчето му минаваха през главата такива нахални мисли, просто нямаше да го каня повече на обяд в неделя. Така обаче щях да наруша обичая, въведен преди много години. Нямаше как да го направя. Бях длъжен и занапред да се придържам към него, но следващата неделя, когато кръстникът ми, който седеше отдясно на братовчедката Рейчъл, се наведе с глухото си ухо към нея, а после се дръпна рязко назад и избухна в смях с думите: „Превъзходно, о, превъзходно!“, се запитах нацупен какво ли вещае всичко това и защо двамата се смеят толкова често, когато са заедно. Помислих си, че това е поредният любим номер на жените: да подметнат шега, която оставя след себе си горчив привкус като от ужилено.
	По време на неделния обяд тя изглеждаше забележително добре и беше в отлично настроение, от дясната й страна седеше кръстникът ми, от лявата — викарият, които се надпреварваха да участват в разговора, а аз ей така, без причина, мълчах нацупен точно като онази първа неделя Луиз, та нашият край на масата приличаше на сбирка на квакери. Луиз беше забила поглед в чинията, аз също, а когато най-неочаквано вдигнах очи и видях, че Белинда Паскоу ме е зяпнала ококорена, си спомних какво се шушука из графството и съвсем се умълчах. Тишината в нашия край на масата явно вдъхнови братовчедката Рейчъл да я разсее, защото тримата с кръстника ми и викария започнаха да се състезават кой знае наизуст най-много стихотворения, което ме хвърли в още по-голям потрес, пак добре, че я нямаше госпожа Паскоу, която не била разположена. Луиз не се броеше. Не бях длъжен да разговарям с нея.
	Но след като всички си тръгнаха, братовчедката Рейчъл се захвана с мен.
	— Когато развличам приятелите ви — поде тя, — разчитам на поне някакво съдействие от вас. Какво има, Филип? През цялото време седяхте начумерен, не разменихте и дума с момичетата до вас. Клетите те… — поклати тя недоволно глава.
	— Откъм вашата страна на масата беше толкова весело, че не виждах смисъл да помагам и аз — отговорих й. — Всички тези глупости за „обичам те“ на гръцки. И викарият с неговите подмятания колко добре звучало на староеврейски „радост за сърцето ми“.
	— Наистина звучеше добре — настоя тя. — Бях направо възхитена, докато го слушах. А кръстникът ви иска да ми покаже фара в края на носа на лунна светлина. Разправя, че видиш ли го веднъж, го помниш до гроб.
	— А, без тия, няма да ви показва нищо — троснах се аз. — Фарът е мой. В имението Пелин има едни стари изкопи. Нека ви показва тях. Целите са обрасли с къпини.
	И хвърлих в камината буца въглища с надеждата трясъкът да смути братовчедката Рейчъл.
	— Не проумявам какво ви прихваща, губите чувството си за хумор.
	Сетне ме потупа по рамото и се качи горе. Още едно нещо, което направо ме вбесяваше при жените. Винаги да имат последната дума. Братовчедката Рейчъл ме заряза да се оправям сам с киселото си настроение. По всичко личеше, че жените не грешат никога. Или извъртат нещата така, че пак да са в тяхна полза. Братовчедката Рейчъл правеше някакви дебели намеци за разходки на лунна светлина с кръстника ми, за излети, за посещение на пазара в Лостуитиъл и най-сериозно ме питаше дали да си сложи новата шапка, която беше изписала от Лондон — воалетката прозирала повече и не скривала докрай лицето й, а кръстникът ми й бил казал, че й отивала много. А когато се намусих и се троснах, че не ме вълнува особено, дори и да си сложи на лицето маска, тя се развесели още повече — водехме разговора по време на обяда в понеделник — и докато аз продължавах да се цупя, продължи да си бъбри със Сийкъм, от което се почувствах още по-сърдит.
	След това в библиотеката, където вече не ни наблюдаваше никой, поомекна: пак беше весела, но и стана малко по-мила. Не ми се присмя, задето съм толкова кисел, не ме и попита защо се цупя. Помоли ме да й подържа копринените конци и да избера цвета, който ми харесва най-много, понеже бродирала покривало за стола в кабинета ми. И спокойно, без да ме дразни, без да любопитства излишно, ме попита как е минал денят ми, с кого съм се видял, какво съм правил — така от цупенето ми не остана и следа, аз се почувствах ведър и отпочинал и докато гледах как братовчедката Рейчъл държи копринените конци, как ги приглажда и докосва, се запитах защо не може да е така през цялото време, защо трябва първо да се заяжда, да трови въздуха, а сетне да си прави труда да разсейва отново напрежението. Сякаш промяната в настроението ми й носеше наслада, но нямах и понятие защо прави всичко това. Знаех само, че когато ме дразни, ми става неприятно и ме боли. А после, започнеше ли да се държи мило, се чувствах щастлив и спокоен.
	В края на месеца времето се развали. Валя три дни без прекъсване и нямаше как градинарите да се трудят в парка, а аз да си върша работата в имението — тръгнех ли да обикалям с коня, щях да се намокря до кости, същото важеше и за другите в графството, които като нас си стояха по къщите. Сийкъм предложи да се заемем с нещо, което според мен ние с братовчедката Рейчъл несъзнателно избягвахме: докато времето е лошо, да прегледаме вещите на Амброуз. Повдигна въпроса една сутрин, когато ние с нея седяхме на прозореца в библиотеката и гледахме проливния дъжд.
	— За мен канцеларията, а за вас — един ден в будоара — тъкмо бях отбелязал. — Какво има в пакетите от Лондон? Още и още рокли, които да пробвате и да мерите, а после да върнете?
	— Това не са рокли, а завеси за прозорците. Мисля, че леля Фийби не се е отличавала с особен вкус. Синята стая трябва да оправдае името си. Сега изобщо не е синя, ами си е сива. И покривалото на леглото е проядено от молци, само не казвайте на Сийкъм. Старо е. Избрах ви нови завеси и покривало.
	Точно тогава влезе Сийкъм, който ни видя, че стоим без работа, и каза:
	— Времето, господине, е твърде неблагоприятно, та реших, че момчетата могат да почистят още малко вътре в къщата. Стаята ви се нуждае от внимание. Но няма как да избършат прахта, подът е задръстен с куфарите и пътните сандъци на господин Ашли.
	Погледнах братовчедката Рейчъл — притеснявах се да не би да се почувства наранена от тази нетактична забележка и да се извърне, но за моя изненада тя си изглеждаше съвсем добре.
	— Прав сте, Сийкъм — рече, — момчетата няма как да почистят в стаята, докато пътните сандъци седят неразопаковани. Протакахме твърде дълго. Е, Филип, какво ще кажете?
	— Нямам нищо против, стига вие да сте съгласна — отговорих аз. — Ще помоля да запалят камината и щом се постопли, ще се качим.
	Според мен и двамата се опитвахме да скрием чувствата си един от друг. Насилвахме се да сме бодри и в поведението, и в разговорите си. Заради мен братовчедката Рейчъл бе решена да не показва притесненията си. Аз исках също да й ги спестя и се правех на много весел, което не бе в природата ми. Дъждът блъскаше по прозорците на някогашната ми стая, върху тавана беше избило мокро петно. Камината не беше палена от миналата зима и огънят се разгаряше трудно. Куфарите и пътните сандъци бяха наредени един до друг на пода и чакаха да бъдат отворени, върху един беше оставено добре познатото тъмносиньо покривало с голям жълт монограм „А. А.“ в единия ъгъл. Изведнъж си спомних как съм завил с него коленете на Амброуз последния път, когато е заминал.
	Братовчедката Рейчъл наруши мълчанието.
	— Елате — подкани тя. — С какво да започнем, първо с куфара с дрехите ли?
	Каза го преднамерено сдържано и делово. Връчих й ключовете — след като бе пристигнала, тя ги беше оставила на Сийкъм, да ги пази.
	— Както решите — отвърнах аз.
	Братовчедката Рейчъл отключи куфара и вдигна рязко капака. Най-отгоре беше старият халат на Амброуз. Беше ми добре познат. Беше от плътна тъмночервена коприна. Там бяха и пантофите му, големи и сплескани. Стоях и ги гледах — сякаш се връщах в миналото. Помня как веднъж Амброуз дойде в стаята ми, още се бръснеше и по лицето му имаше пяна.
	— Виж какво, момчето ми, мисля си дали да не…
	Точно в тази стая, където стояхме сега. Беше облечен в същия този халат, беше със същите тези пантофи. Братовчедката Рейчъл ги извади от куфара.
	— Какво ще правим с тях? — попита, но сега гласът й бе не твърд, а приглушен, тих.
	— Не знам — отговорих, — вие ще кажете.
	— Ако ви ги дам, ще ги носите ли?
	Прозвуча ми странно. Бях взел шапката на Амброуз. Бях взел и бастуна му. Непрекъснато носех старата ловна куртка с парчетата кожа на лактите, която той беше оставил при последното си заминаване. Но тези неща, халатът, пантофите — имах чувството, че сме отворили ковчега и сме го погледнали, както лежи мъртъв в него.
	— Не — рекох, — не, не мисля.
	Братовчедката Рейчъл не каза нищо. Сложи ги на леглото. После стигна до един костюм. Беше от тънък плат, Амброуз явно го беше носил през лятото. Не го бях виждал, но братовчедката Рейчъл очевидно го знаеше добре. Беше се намачкал в куфара. Тя го извади и го сложи заедно с халата на леглото.
	— Трябва да се изглади. — Изведнъж започна да вади много бързо нещата от куфара и да ги трупа едно върху друго на купчина — почти не ги докосваше. — Ако не ги искате, Филип, може би ще ги вземат хората тук в имението, които са го обичали. Вие знаете най-добре кое на кого да дадете. — Стори ми се, че не осъзнава какво прави. Вадеше дрехите трескаво, а аз само стоях и я наблюдавах. — Куфарът? — попита по едно време. — Винаги има нужда от куфари. Какво ще го правите? — Погледна ме и не се доизказа. Изведнъж се озова в обятията ми, с глава, опряна върху гърдите ми. — О, Филип — продължи, — извинявайте. Трябваше да ви оставя да го направите заедно със Сийкъм. Беше глупаво да се качвам горе.
	Чувствах се необичайно. Сякаш прегръщах дете. Или държах ранено животно. Докоснах я по косата и допрях буза до главата й.
	— Не се притеснявайте — рекох, — недейте да плачете. Връщайте се в библиотеката. Мога да приключа и сам.
	— Не — отсече тя, — бива ли да се държа толкова малодушно, толкова глупаво. Вие страдате не по-малко от мен. Обичали сте го…
	Продължавах да мърдам устни до косата й. Чувството беше странно. Както се притискаше до мен, братовчедката Рейчъл изглеждаше съвсем дребна.
	— Нямам нищо против — обясних й аз, — може да го направи и мъж. На жените не им е лесно. Нека го свърша аз, Рейчъл, а вие слизайте долу.
	Тя се поотдръпна и си избърса очите с носната кърпа.
	— Не — каза ми. — Сега съм по-добре. Няма да се случи отново. Пък и вече извадих дрехите. Но ще ви бъда признателна, ако ги раздадете на хората в имението. Което ви харесва, го носете вие. Не се страхувайте. Не възразявам, ще ми бъде приятно.
	Сандъците с книгите бяха по-близо до камината. Донесох един стол и го сложих близо до огъня — да й е топло, сетне приклекнах при другите пътни сандъци и се заех да ги отварям един по един.
	Надявах се да не е забелязала — самият аз почти не се усетих, — че за пръв път съм я нарекъл не „братовчедко“, а „Рейчъл“. Не знаех как се е получило. Сигурно защото, докато я прегръщах, ми се струваше много по-дребна от мен.
	За разлика от дрехите книгите сякаш не носеха личния отпечатък на Амброуз. Сред тях имаше негови любими произведения, с които той не се разделяше и по време на път — тях братовчедката Рейчъл ми даде, за да си ги сложа на нощното шкафче. Там бяха и копчетата му за ръкавели и за яка, часовникът и писалката — тя ми даде и тях и аз много се зарадвах. Някои книги виждах за пръв път. Братовчедката Рейчъл ми обясни какви са, като ги вдигаше една по една, и всичко това вече не ми се струваше толкова тъжно: този том — разказа ми тя — бил купен, при това твърде изгодно, в Рим, Амброуз много му се радвал, онзи пък със старата подвързия и другият до него били от Флоренция. Описа ми книжарницата, където Амброуз ги е намерил, и възрастния книжар и докато говореше, на мен ми се стори, че напрежението се е разсеяло заедно със сълзите, които тя е изтрила. Сложихме книгите на пода, донесох кърпа за прах и братовчедката Рейчъл се зае да ги бърше. Случваше се да ми прочете няколко реда или да ми разкаже кой абзац е харесвал Амброуз, понякога ми сочеше картинка или гравюра и аз виждах как се усмихва при спомена за някоя страница.
	Натъкна се на том с рисунки на градини.
	— Ще ни бъде от голяма полза — заяви, после се изправи и отиде на прозореца, за да го разгледа по-добре на светлината.
	Аз разгърнах напосоки една от книгите. Измежду страниците изпадна лист хартия. С почерка на Амброуз. Приличаше на средата на писмо, откъсната от другите части и после забравена. „Това, разбира се, е болест, често съм чувал за нея, нещо като клептоманията, и тя безспорно я е наследила от онзи прахосник, баща си, Алегзандър Корин. Не мога да кажа откога страда от нея, може би още от самото начало, но до голяма степен обяснява много от нещата, които ме тревожат в цялата тази история. Ако не друго, поне знам със сигурност, скъпо ми момче, че не мога, не смея и занапред да допускам тя да има достъп до портфейла ми, в противен случай ще се разоря и имението ще пострада. На всяка цена предупреди Кендъл, в случай че…“ Изречението прекъсваше по средата. Нямаше край. Върху листа нямаше дата. Почеркът беше нормален. Точно тогава братовчедката Рейчъл се върна от прозореца, затова смачках в ръката си листа.
	— Какво държите там? — попита тя.
	— Нищо — отговорих.
	Хвърлих листа в огъня. Братовчедката Рейчъл го загледа как гори. Видя как почеркът се гъне и трепка в пламъците.
	— Почеркът на Амброуз — съобщи. — Какво беше това? Писмо ли?
	— Бележки, които си е водил върху стар лист хартия — уточних аз.
	Усетих как се изчервявам в светлината на огъня. После се пресегнах да извадя следващата книга в пътния сандък. Братовчедката Рейчъл направи същото. Продължихме да редим заедно томовете един до друг, но вече мълчахме.


>	15

	До обяд приключихме с книгите. Сийкъм прати Джон и младия Артър да питат дали има да свалят нещо, преди да отидат да се хранят.
	— Остави, Джон, дрехите, върху леглото и ги покрий с нещо — казах аз. — Ще помоля Сийкъм да ми помогне да ги опаковаме. А тези книги тук ги отнеси в библиотеката.
	— Тези пък са за будоара, Артър — включи се и братовчедката Рейчъл. Това бе първото, което казваше, откакто бях изгорил листа. — Нали, Филип, нямате нищо против да задържа изданията за градинарство в стаята си?
	— Разбира се, че не — уверих я аз. — Знаете, всички книги са ваши.
	— Не — възрази тя, — не, Амброуз щеше да предпочете другите да отидат в библиотеката.
	Тя се изправи, приглади роклята си и даде на Джон кърпата за прах.
	— Долу е пренесен студен обяд, госпожо — съобщи той.
	— Благодаря, Джон. Не съм гладна.
	След като момчетата изнесоха книгите, постоях разколебан на прага.
	— Ще слезете ли в библиотеката, за да ми помогнете да подредя книгите? — попитах аз.
	— Май не — отговори тя, сетне се позамисли, явно смяташе да добави нещо, ала не го направи.
	После се прибра по коридора в стаята си.
	Обядвах сам, загледан през прозорците в трапезарията. Още валеше като из ведро. Нямаше смисъл да излизам, едва ли щях да свърша нещо. По-добре да се заемех с дрехите, щях да повикам и Сийкъм да помага. Щеше да му стане приятно, ако го помолех за съвет. Кое да отиде в Бартън, кое в Тринънт и кое в Ист Лодж — трябваше да подберем внимателно всичко, за да няма обидени. Двамата щяхме да бъдем заети цял следобед с това. Постарах се да не мисля за друго, но като зъбобол, който ту се засилва, ту пак изчезва, все се връщах към листа хартия. Какво търсеше в онази книга, кога бе пъхнат там и после беше забравен? Преди половин, преди една година или по-отдавна? Дали Амброуз е седнал да ми пише писмо, което така и не е пристигнало, или имаше и други части, други листове, които неизвестно защо още бяха в някоя книга? Писмото явно беше писано, преди Амброуз да се разболее. Почеркът беше четлив и твърд. Значи писмото беше от миналата зима, дори от есента… Плисна ме срам. Защо изобщо се занимавах да ровя в миналото, да умувам за писмо, което така и не съм получил? То не ми влизаше в работата. Ужасно съжалявах, че изобщо съм се натъкнал на него.
	Цял следобед ние със Сийкъм подреждахме дрехите и ги прибирахме в пакети, към които слагах бележки с обяснение. Икономът предложи да ги раздадем на Коледа, което изглеждаше разумно и щеше да допадне на хората в имението. Щом приключихме, слязох в библиотеката и се заех да подреждам книгите по лавиците. Хванах се, че първо тръскам страниците, и то някак гузно, сякаш съм извършил дребно престъпление.
	„Това, разбира се, е болест, нещо като клептоманията…“ Защо изобщо помнех тези думи? Какво е искал да каже с тях Амброуз?
	Пресегнах се към речника и погледнах какво пише за клептоманията: „Неустоима склонност да крадеш, без да си принуден от обстоятелствата.“ Той не я обвиняваше в това. Обвиняваше я в разточителство, в прахосничество. Как прахосничеството можеше да е заболяване? Изобщо не беше в стила на Амброуз, най-щедрия от всички хора, да обвинява някого в такава склонност. Точно когато връщах речника на мястото му, вратата се отвори и в помещението влезе братовчедката Рейчъл.
	Почувствах се виновен, сякаш бях хванат в измама.
	— Тъкмо приключих с книгите — обясних и се запитах дали гласът ми наистина е прозвучал толкова неестествено, както ми се е сторило.
	— Виждам — отвърна тя и отиде да седне при запалената камина.
	Вече се беше преоблякла за вечеря. Не бях забелязал, че е толкова късно.
	— Подредихме дрехите — продължих аз. — Сийкъм ми помогна много. Стига да одобрявате, смятаме да ги раздадем на Коледа.
	— Да, той ми каза току-що — рече тя. — Мисля, че е много уместно.
	Не знам защо, дали заради нейното, или заради моето поведение, но между нас се усещаше напрежение.
	— Цял ден не е спряло да вали — допълних.
	— Да — потвърди братовчедката Рейчъл
	Погледнах си ръцете, прашни от книгите.
	— С ваше разрешение ще отида да се измия и да се преоблека за вечеря — рекох.
	Когато се върнах долу, вечерята вече беше пренесена. Седнахме на масата, без да казваме и дума. По стар навик Сийкъм често се включваше в разговора и днес, вече към края, попита братовчедката Рейчъл:
	— Показахте ли, госпожо, на господин Филип новите пердета и покривала?
	— Не, Сийкъм — отговори тя, — нямаше кога. Но ако му е интересно, ще му ги покажа след вечеря. Дали Джон да не ги свали в библиотеката?
	— Какви покривала? — учудих се аз.
	— Не помните ли? — възкликна тя. — Казах ви, че съм ги поръчала за синята стая. Сийкъм ги видя и е направо възхитен.
	— А, да — рекох, — да, сега си спомних.
	— Не съм виждал през живота си такава красота, господине — вметна икономът. — Никое имение наоколо не може да се похвали с такова нещо.
	— Платът е внос от Италия, Сийкъм — уточни братовчедката Рийчъл. — Намира се само на едно място в Лондон. Казаха ми го още във Флоренция. Искате ли да видите покривалата, Филип, или не ви вълнуват?
	Попита ме обнадеждена, но и разтревожена, сякаш искаше да чуе мнението ми, но се притесняваше, че ще ме отегчи. И аз не знам защо, но усетих, че се изчервявам до мораво.
	— О, да, с удоволствие ще ги видя — отвърнах.
	Станахме от масата и отидохме в библиотеката. Сийкъм ни последва, след малко двамата с Джон свалиха от горе покривалата и пердетата и ги разгънаха.
	Икономът беше прав. В Корнуол нямаше такива. Не бях виждал и в Оксфорд, и в Лондон. Бяха няколко вида. Плътен брокат, тежка коприна. Такива ще видиш само по музеите.
	— Отлично качество, господине — заяви Сийкъм.
	Говореше тихо. Все едно беше в църква.
	— Мисля този, синият, да е за балдахина — обясни братовчедката Рейчъл, — а тъмносиньото със златистото — за завесите и покривалото. Какво ще кажете, Филип? — Погледна ме тревожно. Не знаех как да отговоря. — Не ви ли харесват?
	— Харесват ми, но… — Усетих, че отново се изчервявам. — Но не са ли много скъпи?
	— О, да, скъпи са — потвърди тя, — плат с такова качество е скъп, но ще издържи дълги години, Филип. Внукът ви, дори правнукът ви ще спи в синята стая, а покривалата и пердетата пак ще са си същите, няма да са мръднали. Нали, Сийкъм?
	— Да, госпожо — съгласи се икономът.
	— Важно е само едно — дали ви харесват на вас, Филип — повтори тя.
	— Харесват ми, как да не ми харесват.
	— Значи са ваши, подарък от мен — оповести братовчедката Рейчъл. — Прибери ги, Сийкъм. Утре сутринта ще пиша на магазина в Лондон, за да им съобщя, че ще ги задържим.
	Сийкъм и Джон сгънаха платовете и ги изнесоха. Имах чувството, че братовчедката Рейчъл не сваля очи от мен, но вместо да я погледна, извадих лулата и се заех да я паля по-дълго от обикновено.
	— Нещо ви мъчи — рече тя. — Какво?
	Не бях сигурен как да й отговоря. Не исках да я наранявам.
	— Не е хубаво да ми правите такива подаръци — подхванах спънато, — само се охарчвате.
	— Но аз искам да ви ги подаря — настоя братовчедката Рейчъл, — правите толкова много за мен. Нека ви поднеса този малък подарък.
	Гласът й беше тих, в него се долавяше молба и когато я погледнах, съзрях в очите й обида.
	— Много мило от ваша страна — рекох, — но въпреки това смятам, че е излишно.
	— Нека аз преценя, пък и знам, че щом бъде готова, стаята ще ви хареса.
	Чувствах се притеснен, беше ми неудобно — наистина беше много щедро и импулсивно от нейна страна и ако ми беше направила такъв подарък само ден преди това, изобщо нямаше и да се замислям. Но днес вечерта, след като бях прочел онази ужасна бележка, се терзаех от съмнения, че каквото и да направи тя за мен, то ще се обърне срещу нея, и че като се съгласявам, разчиствам пътя за нещо, което не разбирам.
	— Онази книга с градините ще ни бъде от голяма полза тук — рече братовчедката Рейчъл. — Бях забравила, че съм я дала на Амброуз. Трябва да видите илюстрациите. Е, не са точно като за това място, но някои неща ще ни свършат работа. Една тераса например с изглед към морето зад нивите, а от другата страна езеро, както в една от римските вили, където съм отсядала. В книгата има рисунка с нея. Най-подходящото място е там, където е бил старият зид.
	И аз не знам как съм го направил, но все пак успях да я попитам уж ведро и нехайно:
	— Откакто сте се родили, все в Италия ли сте живели?
	— Да — потвърди братовчедката Рейчъл, — Амброуз не ви ли е казвал? Майка ми е потомствена римлянка, а баща ми Алегзандър Корин е от хората, които не пускат корени. Направо не понасяше Англия, мисля, че не се е разбирал с роднините си тук, в Корнуол. Харесваше му в Рим и според мен те с майка ми си подхождаха много. Но живееха на ръба, вечно нямаха пари. Като малка бях свикнала, ала когато поотраснах, това ме притесняваше много.
	— И двамата ли са покойници? — попитах аз.
	— О, да, баща ми си отиде, когато бях на шестнайсет. Ние с мама бяхме сами пет години. После се омъжих за Козимо Сангалети. Какви ужасни пет години, постоянно се местехме от град на град и не знаехме дали ще имаме какво да ядем. Аз, Филип, не съм расла под похлупак. Миналата неделя си мислех точно това — колко различен е бил животът ми в сравнение с Луиз.
	Значи е била на двайсет и една, когато се е омъжила първия път. Точно колкото сега Луиз. Как ли са живели с майка й, докато е срещнала Сангалети? Може би са давали уроци по италиански, както братовчедката Рейчъл намекна, че може да прави и тук. Нищо чудно да се е сетила покрай това.
	— Майка ми беше много красива — продължи тя, — не приличам на нея, освен в цвета на косата и очите. Висока, може да се каже, едра. И както много жени от този тип рухна изведнъж, погрозня, напълня, занемари се, радвах се, че баща ми не е доживял да го види. Радвам се, че не стана свидетел на доста неща, които направи майка ми, пък и аз.
	Говореше делово и непринудено, без огорчение, но докато я гледах как седи пред запалената камина в библиотеката ми, си мислех колко малко всъщност знам за нея, колко малко ще разбера за живота й в миналото. Беше заявила, че Луиз е расла под похлупак, което си беше вярно. И изведнъж си помислих, че същото важи и за мен. Ето, бях на двайсет и четири, но ако не броим обичайните години на обучение в „Хароу“ и Оксфорд, не знаех нищо за света извън петстотинте акра, които притежавах. Какво ли беше да си на мястото на човек като братовчедката Рейчъл, която се е местела от град на град, от дом на дом, беше се омъжила веднъж, сетне втори път? Дали забравяше миналото, както се затваря врата, и никога не се връщаше към него, или ден след ден се терзаеше от спомени?
	— Много по-възрастен ли беше от вас? — попитах я.
	— Козимо ли? — рече тя. — Ами не, година-две. Майка ми уреди да я запознаят с него във Флоренция, открай време си мечтаеше да се срещне с някого от рода Сангалети. Трябваше да мине близо година, докато той реши коя от двете да избере, майка ми или мен. После тя, клетата, изгуби красотата си, а заедно с нея и Сангалети. Оказах се победителка, но каква ли победа беше това? Амброуз обаче сигурно ви е писал за цялата история. Не беше от щастливите.
	Понечих да кажа: „Не, Амброуз беше по-сдържан и затворен, отколкото предполагате. И да имаше нещо, което го наранява и стъписва, се правеше, че не се е случило нищо. Не ми е споменавал нищо за живота ви, преди да се ожените, освен че Сангалети е загинал в дуел.“ Ала не казах нищо. Изведнъж разбрах и че не искам да научавам повече. Нито за Сангалети, нито за майка й и за живота й във Флоренция. Исках да затворя вратата. И да я заключа.
	— Да — отвърнах, — да, Амброуз ми писа и ми разказа.
	Тя въздъхна и потупа възглавницата зад главата си.
	— Било, каквото било — рече, — сега ми се струва, че се е случило много отдавна. Момичето, преживяло всички тези години, беше друг човек. Близо десет години търпях да съм омъжена за Козимо Сангалети. И целия свят да ми предлагате, няма да се съглася отново да бъда млада. Но съм предубедена.
	— Говорите, сякаш сте на деветдесет и девет.
	— За жена съм на възраст, която е почти равнозначна на деветдесет и девет — възрази братовчедката Рейчъл. — На трийсет и пет години съм.
	Погледна ме и се усмихна.
	— О, така ли? — учудих се аз. — Мислех, че сте на повече.
	— Почти всички жени ще го изтълкуват като обида, за мен обаче е комплимент — заяви тя. — Благодаря ви, Филип. — И още преди да съм измислил какво да отговоря, добави: — Какво всъщност пишеше на листа, който днес сутринта хвърлихте в камината?
	Това внезапно нападение ме свари неподготвен. Взрях се в нея и преглътнах.
	— На листа ли? — изпелтечих. — Какъв лист?
	— Знаете прекрасно — отсече братовчедката Рейчъл, — листът с почерка на Амброуз, който изгорихте, за да не го видя.
	Реших, че полуистината е за предпочитане пред лъжата. Усетих, че се изчервявам, но въпреки това погледнах братовчедката Рейчъл в очите.
	— Лист, откъснат от писмо — обясних, — писмо, което явно ми е писал. Просто изразяваше тревогата си за разточителните харчове. Бяха само ред-два, дори не ги помня точно. Хвърлих го в огъня, защото точно в онзи момент сигурно щяхте да се натъжите.
	За моя изненада, но и облекчение очите й, толкова напрегнати допреди миг, ме погледнаха по-спокойно. Ръцете, които си играеха с пръстените, се отпуснаха върху скута й.
	— Само това ли? — попита братовчедката Рейчъл. — Питах се до каква степен… Не разбирах.
	Но пак добре, че прие обяснението ми.
	— Клетият Амброуз — продължи, — все се притесняваше, че според него съм прекадено разточителна в харчовете, как така не сте го чували по-често! Животът там бе съвсем различен от онова, с което той беше свикнал у дома. Така и не го прие. Но — за Бога, не мога да го виня, — знам, че дълбоко в себе си ненавиждаше живота, който съм била принудена да водя, преди да го срещна. Онези страховити дългове — плати ги всичките.
	Мълчах, но докато я наблюдавах и пушех, ми олекна, тревогата се поразсея. Полуистината се оказа успешна и сега братовчедката Рейчъл не беше напрегната.
	— През първите месеци беше много щедър. Не можете да си представите, Филип, какво означаваше това за мен: най-сетне човек, на когото мога да се доверя, и още по-прекрасно, когото мога и да обичам. Мисля, че каквото и да бях поискала, Амброуз щеше да ми го даде. Затова, когато се разболя… — Тя замълча и очите й се замъглиха от тревога. — Точно заради това ми беше толкова трудно да приема, че се е променил.
	— В смисъл че вече не е бил толкова щедър ли? — попитах аз.
	— Не, пак беше щедър, но не по същия начин. Купуваше ми разни неща, подаръци, накити, сякаш ме подлагаше на проверка, не мога да го обясня. Но поисках ли му пари, малка сума за дома, за нещо, което ни трябваше, не ми даваше. Гледаше ме мнително и замислено, разпитваше ме надълго и нашироко за какво са ми парите, как смятам да ги изхарча, дали няма да ги дам на някого… Накрая се наложи да ходя при Риналди, него да моля, Филип, за пари, с които да платя на прислугата.
	Тя отново млъкна и ме погледна.
	— Амброуз разбра ли? — поинтересувах се аз.
	— Да — потвърди братовчедката Рейчъл. — Открай време недолюбваше Риналди, мисля, вече ви казах. Но когато разбра, че съм ходила при него за пари… това вече беше последната капка, вече не искаше и да чуе той да идва във вилата. Няма да повярвате, Филип, но се налагаше да се срещам тайно, докато Амброуз си почива, с Риналди, за да взема пари за къщата.
	— Най-неочаквано тя замахна с ръце и стана от креслото. — 0, Боже — възкликна, — нямах намерение да ви казвам всичко това.
	Отиде на прозореца, дръпна пердето и се загледа в проливния дъжд.
	— Защо? — попитах аз.
	— Защото искам да го помните, какъвто сте го познавали тук
	— отвърна братовчедката Рейчъл. — Изградили сте си някаква представа за него тук, в тази къща. По онова време той е бил вашият Амброуз. Нека си остане такъв. Последните му месеци ми принадлежат и не искам да ги споделям с никого. Най-малкото с вас.
	И аз не исках да ги споделя. Исках тя да затвори всички врати към миналото — една по една.
	— Знаете ли какво се случи? — попита братовчедката Рейчъл, след като се обърна от прозореца и ме погледна. — Не трябваше да отваряме кашоните горе. Трябваше да ги оставим, както са. Не трябваше да докосваме вещите на Амброуз. Усетих го още в мига, когато отворих куфара и видях халата и пантофите му. Отприщихме нещо, каквото преди нямаше. Някаква горчилка. — Беше пребледняла като платно. Беше стиснала ръце пред себе си. — Не съм забравила — допълни тя — писмата, които хвърлихте в огъня и изгорихте. Стараех се да не мисля за тях, ала днес, откакто отворихме куфарите и кашоните, сякаш ги прочетох още веднъж. — Изправих се и застанах с гръб към огъня в камината. Не знаех какво да кажа на братовчедката Рейчъл, докато тя сновеше напред-назад из стаята. — Амброуз споменаваше в писмото, че съм го държала под око. То оставаше да не го държа, нищо чудно да се наранеше. Риналди настояваше да повикам монахините от манастира — да ми помагат, но аз не исках и да чуя, сторех ли го, Амброуз щеше да ме обвини, че съм довела надзирателки, които да го шпионират. Не се доверяваше на никого. Лекарите бяха добри, търпеливи мъже, ала той все ги отпращаше. Караше ме да уволнявам един по един слугите. Накрая остана само Джузепе. На него Амброуз вярваше. Имал очи като на куче…
	Тя млъкна и се обърна на другата страна. Спомних си прислужника от къщичката при портата на вилата и как е правел всичко възможно да ми спести болката. Странно, Амброуз също е вярвал на честните му, предани очи. А на мен ми бе достатъчно да го погледна веднъж.
	— Не се налага да говорим сега за всичко това — казах на братовчедката Рейчъл, — няма да помогне на Амброуз, а на вас причинява само болка. Колкото до мен, не ме засяга какво е ставало между вас двамата. Било, каквото било. Вилата не е била негов дом. Не е била и ваш, след като сте се омъжили за Амброуз. Ето това тук е вашият дом.
	Тя се обърна и ме погледна.
	— Понякога приличате толкова много на него, че чак се плаша — рече след малко. — Виждам в очите ви, извърнати към мен, същото изражение — Амброуз сякаш не е починал и трябва да изживея още веднъж онова, което ми мина през главата. Няма да го понеса, ако отново трябва да търпя ден след ден, нощ след нощ онези подозрения, онова огорчение.
	Докато говореше, си представих ясно вила Сангалети. Видях малкия двор и дръвчето през пролетта, цялото окичено в жълт цвят. Видях и стола и Амброуз, който е седял на него и е оставял отстрани бастуна. Усетих цялата тягостна тишина във вилата. Усетих и миризмата на влага, видях капещия шадраван. За пръв път жената, която се показваше от балкона горе, не бе плод на въображението ми, а си беше Рейчъл. Гледаше Амброуз все така умолително и измъчено. Изведнъж се почувствах много стар и много мъдър, преизпълнен с нова сила, която не разбирах. Протегнах ръце.
	— Рейчъл. Ела насам — повиках я.
	Тя прекоси стаята и ме хвана за ръцете.
	— В тази къща тук няма огорчение — уверих я. — Тя е моя. Огорчението си отива заедно с хората, когато умрат. Дрехите са опаковани и прибрани. Вече нямат нищо общо с нас. Оттук нататък ще помниш Амброуз, както го помня аз. Ще задържим старата му шапка на масата във вестибюла. И бастуна заедно с другите в поставката. Сега това тук е твой дом, както е и мой, както беше на Амброуз. И тримата сме част от него. Разбираш ли?
	Тя ме погледна. Не дръпна ръцете си.
	— Да — отвърна.
	Почувствах се странно развълнуван, сякаш всичко, което правех и казвах, бе предначертано и обмислено добре, но същевременно от някакво потайно кътче чувах тих глас, който нашепваше: „Никога вече няма да се върнеш към този миг. Никога… никога…“ Продължавахме да стоим и да се държим за ръце, когато Рейчъл ми каза:
	— Защо си толкова добър с мен, Филип?
	Спомних си, че сутринта, докато е плакала, е държала главата си до сърцето ми. Бях я прегърнал за миг и бях отпуснал лице върху косата й. Исках това да се повтори. Повече от всичко, което бях изживявал някога. Днес вечерта обаче Рейчъл не се разплака. Не долепи глава до сърцето ми. Само продължи да стои и да ме държи за ръцете.
	— Не съм добър с теб — отвърнах аз, — само искам да си щастлива.
	Рейчъл се отдалечи и взе свещника, за да се качи да си легне, но преди да излезе, ми каза:
	— Лека нощ, Филип, и Бог да те пази. Някой ден може би ще вкусиш от щастието, което навремето познах.
	Чух я да се качва, после седнах и се загледах в огъня в камината. Стори ми се, че и да е останало огорчение в къщата, то идва не от Рейчъл, не от Амброуз, а някъде от дълбините на душата ми — само не биваше да го споделям с нея, тя не биваше да узнава. Онзи отколешен грях — ревността, който мислех за погребан и забравен, отново беше с мен. Сега обаче ревнувах не от Рейчъл, а от Амброуз, когото дотогава бях познавал и бях обичал най-много на този свят.


>	16

	Ноември и декември отминаха бързо, поне така ми се стори. Преди, щом дните намалееха и времето се развалеше, щом започнеше да се мръква в четири и половина и нямаше какво да правя навън, вечерите в къщата ми се бяха стрували дълги, скучни и еднообразни. Не бях по четенето, нито по общуването, не обичах да ходя на лов със съседите или да ги посещавам, затова очаквах с нетърпение края на годината и когато отминеха най-късият ден и Коледата, вече тръпнех в очакване на пролетта. А тук, в западните графства, се запролетява рано. Още преди Нова година има напъпили храсти. Тази есен обаче не беше монотонна. Листата опадаха, дърветата се оголиха, Бартънските ниви бяха кафяви и подгизнали от дъжда, а от мразовития вятър морето беше бурно и сиво. Аз обаче не посървах от всичко това.
	Ние с братовчедката Рейчъл бяхме въвели ред, от който рядко се отклонявахме и от който бяхме доволни. Стига да го позволяваше времето, тя прекарваше сутринта в градината, където даваше на Тамлин и градинарите указания кое къде да засадят или наблюдаваше строежа на терасата, заради който се наложи да наемем още работници, освен онези, които се трудеха в гората, а аз си вършех обичайната работа из имението, обикалях с коня фермите, посещавах и други в графствата наоколо, където също имах земи. В дванайсет и половина се събирахме с Рейчъл за кратък обяд, обикновено студен — шунка или пай и сладкиш. По това време се хранеха и прислужниците, затова не ни пренасяха те. Тогава виждах за пръв път през деня Рейчъл, тя закусваше само в стаята си.
	Чуех ли, докато обикалях имението или седях в канцеларията, часовника върху кулата да отброява дванайсет и веднага след него камбаната, с която викаха прислужниците на обяд, усещах как ме обзема вълнение и сърцето ми тупти по-ускорено.
	С каквото и да се занимавах, изведнъж губех интерес. Ако яздех навън в парка например, в гората или в нивите наоколо и звукът на часовника и камбаната проехтеше — той стигаше надалеч, чувал съм го и на пет километра, ако има вятър, — обръщах Джипси и се насочвах нетърпеливо към дома сякаш от страх, че ако се забавя навън, ще изпусна някой миг от обяда. В канцеларията беше същото. Гледах книжата по писалището отпред, гризях писалката, навеждах се назад заедно със стола и онова, което пишех, изневиделица губеше всякакво значение. Писмото можеше да почака, не се налагаше да правя веднага сметките, онзи въпрос за Бодмин можеше да бъде решен и друг път — изтиквах всичко встрани, излизах навън и след като прекосявах двора, отивах в трапезарията.
	Рейчъл обикновено беше там преди мен, за да ме посрещне и да ми пожелае хубав ден. Често оставяше до чинията ми клонка — нещо като дар, която забождах в бутониерата, или ми приготвяше нов билков чай — да го опитам, явно имаше стотици рецепти и все ги даваше на готвача, да пробва. Веднъж Сийкъм ми каза, скрит зад дланта си, сякаш е голяма тайна, как готвачът ходел всеки ден при Рейчъл за указания, та затова храната била толкова вкусна.
	— Господарката не иска господин Ашли да научава, да не би да реши, че тя се държи нагло — довери икономът.
	Засмях се и не й казах, че знам, но понякога, колкото да се позабавлявам, подмятах нещо за ястието и възкликвах:
	— Направо не проумявам какво им става в кухнята. Момчетата още малко, и ще засенчат и френските майстори готвачи.
	А тя отвръщаше невинно:
	— Харесва ли ти? По-вкусно ли е от преди?
	Сега вече всички я наричаха „господарката“ и аз нямах нищо против. Беше ми приятно и дори се гордеех.
	След обяда Рейчъл се качваше да си почине или, ако беше вторник или четвъртък, нареждах да приготвят екипажа и Уелингтън я караше на гости на хората, които вече бяха идвали у нас. Понякога, ако имах работа по пътя, също се качвах в екипажа и след два-три километра слизах, а Рейчъл продължаваше нататък. Тръгнеше ли на гости, много внимаваше как се облича. Най-хубавото наметало, новата шапка с воалетка. В екипажа сядах с гръб към конете, за да я гледам, а тя не вдигаше воалетката — да ме подразни.
	— Хайде при твоите клюки и сплетни — току подмятах, — хайде при дребните скандали и караници. Бих дал много, за да се превърна в муха върху стената.
	— Ела с мен — отвръщаше тя, — ще ти се отрази много добре.
	— И дума да не става. Нали ти ще ми разкажеш всичко на вечеря.
	Заставах на пътя и гледах как екипажът отпрашва нататък, а Рейчъл ми махаше с кърпичка през прозореца — колкото да ме подразни. Виждах я чак в пет, по време на вечерята, а часовете дотогава се превръщаха в нещо, което просто трябваше да изтърпя. Където и да отидех по работа из имението, с когото и да разговарях, през цялото време не ме свърташе, бързах да си тръгна. Колко ли беше часът? Поглеждах часовника на Амброуз. Само четири и половина? Как само се влачеше времето. После се прибирах през конюшнята и веднага се убеждавах, че Рейчъл се е прибрала, защото виждах под навеса екипажа, а също конете, които вече бяха получили храна и вода. Вече в къщата минавах през библиотеката и всекидневната и ако тя не беше там, разбирах, че се е качила в стаята да си почине. Винаги си почиваше преди вечеря. После се къпех или се измивах, преобличах се и слизах отново в библиотеката, за да я чакам. Ставах все по-нетърпелив, докато стрелките на часовника пъплеха към пет часа. Оставях отворено, за да не пропусна стъпките на Рейчъл.
	Първо се чуваха кучетата — сега вече изобщо не ми обръщаха внимание, следваха я като сянка, — после и шумоленето на роклята й по стълбището. Мисля, че това бе мигът, който обичах най-много през целия ден. В този звук имаше нещо, от което изпадах в такова очакване, в такава тръпка, че направо се чудех какво да правя и да кажа, щом Рейчъл влезете. Не съм сигурен от какъв плат бяха ушити роклите й, дали от твърда коприна, от атлаз или брокат, но сякаш бръскаха пода, после се вдигаха и пак го опираха, а аз не знаех дали самата рокля се рее, или Рейчъл я носи и стъпва толкова изящно, че с появата й библиотеката, която допреди малко е изглеждала тъмна и строга, сякаш оживява.
	На свещи Рейчъл ми се виждаше по-крехка, отколкото на дневна светлина. Яркото утро и по-приглушените следобедни оттенъци сякаш бяха предназначени за труд, за делнични неща, I за резки движения, ползотворни и чевръсти, а щом паднеше вечерта, щом затвореха капаците, за да не прониква студът, и къщата се загърнеше в себе си, Рейчъл засилваше със скрита дотогава светлина. Върху страните и косата й имаше повече цвят, очите й изглеждаха по-дълбоки, а когато тя се извърнеше да каже нещо, когато се пресегнеше да вземе от библиотеката книга или се наведеше да погали Дон, който се беше проснал пред огъня в камината, движенията й бяха леки и гъвкави, така че човек я гледаше прехласнат. В такива мигове недоумявах как изобщо съм могъл да реша, че Рейчъл не блести с нищо.
	Сийкъм оповестяваше, че вечерята е пренесена, и след като отидехме в трапезарията, се разполагахме аз на челното място и Рейчъл отдясно — струваше ми се, че винаги е било така, че няма нищо ново и странно, че никога не съм се хранел сам в старото сако, без да се преобличам, с книга, подпряна пред мен, за да не се налага да разговарям с иконома. И все пак, ако винаги е било така, нямаше да се чувствам толкова въодушевен, а самото хранене и пиене да се превръщат в нещо като ново приключение.
	Вместо да се притъпи с времето, тръпката по-скоро се изостри и аз се улових, че си търся оправдания, за да съм някъде из къщата още пет минути с надеждата да зърна Рейчъл и да удължа обичайното време за обяда и вечерята, когато бяхме заедно.
	Случваше се тя да е в библиотеката, да прекосява вестибюла, за да свърши някаква работа, или да чака във всекидневната гости — усмихваше ми се и казваше, леко изненадана:
	— Какво те води у дома, Филип, в такъв час?
	Виждах се принуден да измисля нещо. Колкото до градината, преди, опиташе ли се Амброуз да пробуди у мен някакъв интерес, само се прозявах и си търсех повод да се скатая, докато сега гледах на всяка цена да присъствам, ако някой бе дошъл да ни посъветва за цветята или терасата, а вечерно време, след като се нахранехме, двамата с Рейчъл разглеждахме заедно италианските книги, сравнявахме рисунките и спорехме разгорещено коя от илюстрациите да използваме. Мисля, че щях да се съглася, дори и Рейчъл да предложеше да вдигнем над Бартънските ниви копие на Римския форум. Казвах „да“, казвах „не“, казвах и „чудесно“ и клатех глава, но всъщност изобщо не слушах. Беше ми приятно просто да наблюдавам колко запалена е Рейчъл по градинарството, да гледам как преценява замислена, със сключени вежди една или друга рисунка и да си отбелязва с писалка страницата, а после да сменя книгите.
	Невинаги седяхме долу в библиотеката. Понякога Рейчъл ме викаше да се кача заедно с нея горе в будоара на леля Фийби, където подреждахме на пода книгите и плановете на градини. Долу в библиотеката домакин бях аз, но тук, в будоара, господарка беше Рейчъл. Не съм сигурен дали не ми харесваше повече. Появяваше се някаква непринуденост. Сийкъм не ни безпокоеше — Рейчъл беше впрегнала цялата си тактичност, за да го убеди да се откаже от тържественото поднасяне на сребърната табла с чая — и тя запарваше билкова отвара, която по думите й била по-полезна за очите и кожата, пък и такъв бил обичаят в континентална Европа.
	Тези вечерни часове отминаваха прекадено бързо и аз все се надявах, че Рейчъл ще забрави да пита колко е часът, но онзи проклет часовник на кулата бе точно над главите ни и нямаше как да отброи десет, без да го забележим и да направи на пух и прах ведрата обстановка.
	— Нямах представа, че е толкова късно — отбелязваше Рейчъл, после ставаше и затваряше книгата.
	Знаех, че това е знак да си тръгвам. Не минаваше дори номерът да се позадържа на вратата — уж да продължа разговора. Щом е станало десет, трябва да си тръгвам, и толкоз. Понякога Рейчъл ми протягаше ръка — да я целуна. Друг път подлагаше буза. Случваше се да ме потупа и по рамото, все едно съм малко куче. Никога вече не се приближи, не обгърна с длани лицето ми, както бе направила вечерта, когато лежеше в леглото. Не го търсех, не се и надявах на това, но след като й пожелаех „лека нощ“, след като се приберях по коридора в стаята си, след като отворех капаците на прозорците и започнех да се взирам в притихналата градина, след като чуех далечния шепот на морето, плискащо се в подножието на гората, се чувствах странно сам, като дете подир празник.
	Беше приключила вечерта, към която бях вървял с трескаво очакване. Струваше ми се, че следващата ще настъпи след много време. И нито умът, нито тялото ми бяха готови за почивка. Навремето, преди да пристигне Рейчъл, през зимата дремех вечер край камината, после се протягах, прозявах се и се качвах сънено горе, доволен, че ще се пъхна между завивките и ще спя сладко-сладко до седем. Сега беше съвсем различно. Можех да се разхождам по цяла нощ. Можех да разговарям до зори. Първото беше глупаво. Второто — невъзможно. Затова се отпусках тежко на креслото пред отворения прозорец, пушех, гледах моравата и чак към един-два се събличах и си лягах, след като не бях правил друго, освен да седя унило, да не мисля за нищо и да пилея притихналите часове.
	През декември заедно с пълнолунието сковаха и първите студове и нощите на бодърстване вече бяха по-трудни за понасяне. Имаше в тях някаква красота, студена и ясна, която ме поразяваше право в сърцето и ме изумяваше. Виждах от прозорците как дългите морави се сливат с поляните, а после и с морето, всичко се белееше от скрежа, белееше се и от месечината. Дърветата покрай моравите бяха черни и притихнали. През тревата притичваха зайци, после се пръсваха по леговищата си и най-неочаквано чувах в тишината пискливия остър вой на лисица, следван от тиха въздишка — зловещ, непогрешим, нямаше друг такъв в нощта, сетне виждах как откъм гората, долепена до земята, се прокрадва и самата лисица с източено тяло, която притичва през моравата и се шмугва на сигурно между дърветата. По-късно чувах отново воя някъде в далечината, на открито, в парка, пълната месечина бе увенчала дърветата и крепеше небосвода, а по моравата под прозореца ми не помръдваше нищо. Дали Рейчъл спеше в синята стая, или като мен бе дръпнала пердетата? Часовникът, пратил ме да лягам в десет, отброи един, после и два часа и аз си казах, че тук наоколо има неописуема красота, която двамата можем да споделим.
	Хората, на които не държах, можеха да вземат за себе си делничния свят. Но това тук не беше свят, това бе вълшебство и то бе изцяло мое.
	Ето как като барометър се люшках между настроенията, мятах се от въодушевлението и тръпката към потиснатостта и скуката, сетне си спомнях, че Рейчъл е обещала да остане само за малко, и се питах колко ли още ще стои тук. Дали след Коледа нямаше да се обърне към мен и да ми каже: „Е, Филип, другата седмица отивам в Лондон.“ Заради лошото време вече не можеха да засаждат растения в градината, те щяха да почакат до пролетта. Майсторите можеха и да довършат терасата, но как ли щяха да се справят без указанията на Рейчъл? Тя можеше още утре да реши да си тръгне, а аз едва ли щях да измисля някакво оправдание, с което да я спра.
	Навремето, още докато си беше у дома, Амброуз канеше всички в имението на коледно празненство. Напоследък, когато него го нямаше, го пропусках, защото той го организираше, след като се прибереше от пътешествията си, в навечерието на най-късата нощ. Сега бях решил отново да направя по стар обичай увеселение — ако не за друго, то защото на него щеше да присъства и Рейчъл.
	Когато бях малък, това угощение бе най-вълнуващото в коледните празници. Една седмица преди това мъжете носеха висока ела, която слагаха в голямата зала над помещението за екипажите — празненството се провеждаше в нея. Очакваше се аз да не знам, че дървото е там. Но когато наоколо нямаше никого, обикновено по обяд, когато прислугата се хранеше, се прокрадвах отзад и се качвах по страничното стълбище в залата, за да видя коледната ела, която стоеше, натопена във ведро, в другия край, а на стената бяха подпрени дългите сгъваеми маси, на които щяхме да се храним. Не съм помагал никога да украсят дървото, това се случи за пръв път по време на първата ми ваканция в „Хароу“. Вече бях преминал в по-горния клас. Щях да се пръсна от гордост. Като малък седях до Амброуз на масата в центъра, но след като преминах в горния клас, вече си имах своя маса и се разполагах на челното място.
	Сега отново пратих лесничеите за дърво, всъщност се вдигнах сам и отидох в гората да го избера. Рейчъл беше на седмото небе от щастие. Едва ли имаше празник, който да я зарадва повече. Водеше пресериозни разговори със Сийкъм и готвача, надзърташе в избата и хранилищата, където държахме дивечовото месо, дори убеди прислужниците, все мъже, да се съгласят от Бартън да дойдат две момичета, които под нейно ръководство да направят френски пасти. То бяха вълнения, то бяха потайности: аз настоявах Рейчъл да не вижда коледното дърво, тя пък държеше да не научавам какво ще бъде поднесено на вечерята.
	Пристигнаха пакети, които веднага бяха отнесени горе в стаята й. Когато отидох да почукам на вратата в будоара, чух отвътре шумолене на хартия, сетне, сякаш след цяла вечност, и гласа й:
	— Влез.
	Заварих я приклекнала на пода, с блеснали очи и поруменели страни, по килима бяха разпилени разни неща, които тя бе покрила. Каза ми да не гледам.
	Отново се върнах в детството, към трепета, докато стоях по нощница на пръсти отвън на стълбището и се опитвах да чуя какво си шушукат долу, а Амброуз изскачаше най-неочаквано от библиотеката и ми казваше през смях:
	— Лягай бързо, пакостник такъв, че жив ще те одера.
	Тревожеше ме само едно. Какво да подаря на Рейчъл? Отделих на това един ден в Трюроу — обикалях една по една книжарниците с надеждата да намеря книги за градинарство, но нямаше. Пък и нашите изобщо не можеха да се мерят с изданията, които тя беше донесла от Италия. Нямах представа на какви подаръци се радват жените. Ако трябваше да подари нещо на Луиз, кръстникът ми й купуваше плат за рокля, но Рейчъл ходеше само в траур. Не можех да й поднеса плат. Спомних си, че веднъж Луиз е била много щастлива от медальона, който баща й й беше донесъл от Лондон. Слагаше си го, когато в неделя идваха на обяд у нас. Покрай това намерих решение.
	Сред накитите на семейството сигурно имаше нещо, което можех да поднеса на Рейчъл. Държахме ги не у дома в сейфа, при книжата и документите на Амброуз, а в банката. Той беше отсъдил, че там са на по-сигурно, ако избухне пожар. Не знаех какво се пази там. Помнех смътно, че веднъж, когато още бях съвсем малък, отидохме с Амброуз в банката, там той взе една огърлица и ми каза с усмивка, че била на баба ни и майка ми я е носела на венчавката си, но само за един ден, понеже баща ми не бил пряк наследник, и че някога в бъдещето, ако съм се държал добре, Амброуз щял да ми позволи да я дам на жена си. Чак сега си дадох сметка, че каквото и да има в банката, то ми принадлежи. По-точно, щеше да ми принадлежи след три месеца, но да не издребняваме.
	Кръстникът ми със сигурност знаеше какви са накитите, но той беше заминал по работа за Ексетър и щеше да се прибере чак в деня преди Коледа, когато двамата с Луиз бяха поканени на празненството. Реших да отида сам в банката и да поискам да видя накитите.
	Господин Кауч ме посрещна както винаги любезно в личния си кабинет с изглед към пристанището и изслуша молбата ми.
	— Да разбирам ли, че господин Кендъл не възразява? — поинтересува се той.
	— То се знае, че не — отвърнах припряно, — разбрали сме се.
	Изобщо не се бяхме разбирали, но беше нелепо на двайсет и четири години, само няколко месеца преди рождения си ден да искам от кръстника си разрешение и за най-малката дреболия. Направо ме вбесяваше.
	Господин Кауч прати да донесат от трезора накитите. Качиха ги в запечатани касети. Той счупи печата, постла отпред върху писалището сукно и извади накитите един по един върху него.
	Дори не подозирах, че колекцията е толкова прекрасна. Имаше пръстени, гривни, обици, брошки, много от тях в комплект, например рубинената диадема за коса и рубинените обици към нея, както и сапфирената гривна и медальонът и пръстенът. Но докато ги гледах, притеснен дори да ги докосна с пръст, си спомних, разочарован, че Рейчъл е в траур и не носи цветни камъни. Нямаше смисъл да й подарявам тези неща тук, така и така нямаше да ги сложи.
	Точно тогава господин Кауч отвори последната касета и извади отвътре перлената огърлица. Нанизите бяха четири. Накрая се събираха в едно, с обща диамантена закопчалка. Познах начаса огърлицата. Именно нея Амброуз ми беше показал, когато бях малък.
	— Харесва ми, най-хубавото в цялата колекция — казах аз. — Помня, че братовчедът Амброуз ми я е показвал.
	— Е, сигурно има и други мнения — отвърна господин Кауч, — лично аз харесвам най-много рубините. Но перлената огърлица е свързана със семейни спомени. Баба ви, госпожа Ашли, я е носела като младоженка на приема в двореца „Сейнт Джеймс*“. После, след като чичо ви Филип Ашли наследи всичко, я получи леля ви, неговата съпруга. Не една и две представителки на рода са я носели на сватбата си. Всъщност сред тях е и майка ви, според мен тя е последната, която я е слагала. Братовчед ви, господин Амброуз Ашли, не допускаше огърлицата да се изнася от страната, ако венчавката беше някъде в чужбина. — Той вдигна огърлицата и светлината от прозореца падна върху гладките кръгли перли. — Да — допълни банкерът, — красив накит. И от двайсет и пет години не я е носила жена. Бях сред гостите на венчавката на майка ви. Голяма красавица. Огърлицата й отиваше много.
	[* Официалната резиденция на британските монарси. — Б.пр.]
	Пресегнах се и я взех от него.
	— Е, искам да я задържа — съобщих и я сложих в обвивката в кутийката.
	Господин Кауч ме погледа стреснато.
	— Не знам дали е разумно, господин Ашли — рече ми. — Ще бъде ужасно, ако се изгуби.
	— Няма да се изгуби — уверих го аз.
	Ала това не го успокои особено и аз побързах да си тръгна, да не би банкерът да изтъкне по-убедителен довод.
	— Ако се притеснявате какво ще каже кръстникът ми, няма страшно — заявих му аз. — Щом се прибере от Ексетър, ще уредя нещата.
	— Надявам се — промълви господин Кауч, — но все пак предпочитах да присъства и той. През април, разбира се, когато станете законен наследник, няма да има значение, дори и да вземете цялата колекция, тогава вече можете да правите с накитите, каквото решите. Не бих ви съветвал да я изнасяте оттук, но по закон имате такова право.
	Протегнах му ръка и след като му пожелах весела Коледа, се отправих въодушевен с коня към къщи. И цялата държава да бях обиколил, едва ли щях да намеря по-подходящ подарък за Рейчъл. Слава Богу, че перлите бяха бели. И ми беше приятно, че са свързани с майка ми, последната жена, която ги е носила. Щях да го кажа на Рейчъл. Сега вече ми беше олекнало на сърцето и можех да чакам спокойно Коледата.
	Оставаха два дни… Времето беше хубаво, не бе сковал голям студ, по всичко личеше, че в деня преди Коледа, за когато бе насрочено празненството, ще бъде ясно. Прислужниците се вълнуваха неописуемо и сутринта, след като сгъваемите маси и скамейките бяха подредени, след като по тях бяха наслагани ножове, вилици и чинии, а гредите горе по тавана бяха окичени с вечно зелени клонки, аз помолих Сийкъм и момчетата да дойдат с мен, за да украсим коледното дърво. Сийкъм се самопровъзгласи за нещо като церемониалмайстор. Докато ние въртяхме дървото ту насам, ту натам, вдигахме ту един от клоните, ту друг и се опитвахме да закрепим покритите със скреж шишарки и червените плодчета на бодливата зеленика, той стоеше по-назад, за да вижда отдалеч, и ръкомахаше точно като диригент на струнен секстет.
	— Този ъгъл не ми харесва, господин Филип — току ми казваше, — дървото ще стои по-красиво, ако го преместите малко наляво. А, стига толкова… Да, сега е по-добре. Джон, четвъртият клон отдясно се е огънал. Вдигни го някак. Тц-тц… Много натискаш. Вдигни клоните, да са разпрострени, вдигни ги, Артър… Все едно дървото е сред природата. Джим, не тъпчи зелениката. Господин Филип, нека остане така. Още едно движение, и всичко ще се развали.
	И през ум не ми беше минавало, че Сийкъм носи в себе си такава творческа жилка. Както беше пъхнал ръце под пешовете на сакото, той отстъпи още малко назад и присви очи.
	— Постигнахме съвършенство, господин Филип — оповести.
	Видях как младият Джон сръгва Артър в ребрата и се обръща.
	Предвиждаше се празненството да започне в пет. Кендълови и семейство Паскоу бяха единствените, които щяха да пристигнат с екипажи. Другите щяха да дойдат кой с двуколка, кой с файтон, кой пеш, ако живее наблизо. Бях написал всички имена върху листчета хартия, които бях наслагал по съответните чинии. Които се затрудняваха с четенето или не можеха изобщо да четат, щяха да разчитат на съседите си — те да им помогнат. Имаше три маси. На челното място на едната щях да седя аз, а Рейчъл щеше да се разположи срещу мен. На втората челното място бе запазено за Били Роу от Бартън, а на третата — за Питър Джонс от Кум.
	Обичаят беше такъв, че в пет-пет и нещо всички се събираха в голямата зала и заемаха местата си и чак тогава влизахме и ние. След гощавката двамата с Амброуз раздавахме подаръците под коледното дърво, винаги пари за мъжете и нови кърпи за жените, всички получаваха и по кошница с храна. Подаръците винаги бяха едни и същи. Променяхме ли нещо, всички щяха да се стъписат. Тази година обаче бях помолил Рейчъл да раздаде заедно с мен подаръците.
	Преди да се облека за празненството, бях изпратил горе в стаята перлената огърлица. Бях я оставил в обвивката, но бях пъхнал вътре бележка. На нея бях написал следните думи: „Последна я е носила майка ми. Сега е твоя. Искам да я носиш довечера и винаги. Филип.“
	Изкъпах се, облякох се и в пет без петнайсет бях готов.
	По традиция Кендълови и семейство Паскоу не се отбиваха в къщата, а отиваха направо в голямата зала, където си бъбреха с хората от имението и допринасяха да се разчупи ледът. Амброуз винаги го беше смятал за разумно. Прислужниците също се събираха там, а ние с Амброуз минавахме по каменните коридори отзад в къщата, а после прекосявахме двора и се качвахме в голямата зала над помещенията за екипажите. Днес вечерта ние с Рейчъл щяхме да извървим този път сами.
	Слязох долу и зачаках във всекидневната. Докато стоях там, се притеснявах малко, защото никога през живота си не бях поднасял подарък на жена. Ами ако не беше прието да се прави така, ако можех да подарявам само цветя, книги и картини? Ами ако Рейчъл се разсърдеше както онзи път заради тримесечната издръжка и кой знае защо, решеше, че го правя, за да я обидя? Каква отчаяна мисъл! Минутите се нижеха мъчително бавно. Накрая чух стъпките й. Днес вечерта кучетата не вървяха пред нея. Бяха заключени още от рано по колибите.
	Рейчъл вървеше бавно, познатото шумолене на роклята вече се приближаваше. Вратата се отвори, Рейчъл влезе и застана пред мен. Както и очаквах, беше облечена от глава до пети в черно, но виждах тази рокля за пръв път. Беше силно разкроена, само от кръста нагоре беше по тялото, а платът проблясваше, сякаш върху него падаше светлина. Раменете на Рейчъл бяха голи. Тя беше вдигнала косата си по-високо от обикновено, така че се виждаха ушите й. На врата си носеше перлената огърлица. Нямаше други накити по себе си. Тя сияеше с мека бяла светлина върху кожата й. Никога не бях виждал Рейчъл толкова лъчезарна, толкова щастлива. Луиз и семейство Паскоу все пак бяха прави. Рейчъл беше красива.
	Тя постоя известно време, без да сваля очи от мен, сетне протегна ръце и каза:
	— Филип.
	Отидох и застанах пред нея. Тя ме прегърна и ме притегли към себе си. В очите й имаше сълзи, но тази вечер нямах нищо против тях. Рейчъл вдигна ръце от раменете ми, хвана ме за тила и ме докосна по косата.
	После ме целуна. Но не както преди. Докато стоях и я държах, си помислих: „Ето защо е умрял Амброуз — не от мъка по дома, не от болест на кръвта или мозъка.“
	И аз целунах Рейчъл. Часовникът върху кулата отброи пет часа. Рейчъл не ми каза нищо, аз също. Подаде ми ръка. Тръгнахме заедно през тъмните кухненски коридори, прекосихме двора и се насочихме към голямата зала с ярко осветени прозорци. Към гласовете и надигащия се смях, към веселите, изпълнени с очакване лица.


>	17

	Когато влязохме, всички вече бяха там. Масите бяха изтикани назад, чу се как хората тътрузят крака, как си нашепват тихо, всички се извърнаха към нас. Рейчъл поспря на прага, според мен не беше очаквала такова море от лица. Точно тогава съгледа коледното дърво в другия край и възкликна радостно. Мълчанието беше нарушено и развеселени от изненадата й, всички започнаха да шепнат съпричастно.
	Застанахме по местата си около масите, Рейчъл седна. Другите я последвахме и всички веднага заговориха в един глас, започнаха да се бутат и да се извиняват през смях, чу се потракване на прибори и чинии. От дясната ми страна седеше жената на Бил Роу от Бартън, която с муселиновата си премяна бе решила да затъмни всички, и забелязах, че съпругата на Джонс от Кум, която ми беше отляво, я оглежда неодобрително. В стремежа си да спазя всички правила бях забравил, че двете не си говорят. Преди петнайсет години се бяха изпокарали на пазара за някакви яйца. Нищо, щях да бъда учтив и с двете и да се опитам да замажа положението. Щях да потърся помощ и в ябълковото вино — пресегнах се, грабнах каната най-близо до нас и налях щедро и на тях, и на себе си, сетне се заех с храната. В кухнята се бяха справили добре. Откакто помнех Коледа, никога не бе имало такова изобилие. Печени гъски, печени пуйки, телешко и ярешко, огромни пушени бутове е гарнитура отстрани, курабийки и сладкиши с всякакви форми и размери, пудинги, които щяха да се пръснат от сухите плодове в тях, и между по-тежките храни — чинии с вкусни пасти, леки и въздушни, които Рейчъл беше измайсторила заедно е бартънските момичета.
	Лицата на прегладнелите гости бяха озарени от лакоми усмивки — аз не правех изключение, от другите маси кънтеше гръмогласен смях и несмущавани от непосредствената близост на „господаря“, по-устатите от арендаторите вече си позволяваха да разхлабят коланите и да разкопчаят яките. Чух как Джак Либи, който си падаше по пиенето и май по пътя вече бе обърнал чаша-две ябълково вино, възкликна:
	— Майко мила… след такова пиршество преспокойно могат да ни дадат храна на враните, хич и няма да усетим.
	Дребната госпожа Джонс, която седеше отляво и стискаше устни, държеше вилицата така, както се държи паче перо, и се опитваше да хапне с нея от патешкото крилце, затова Джак й пошушна, като ми намигна:
	— Хвани го, скъпа, с палец и показалец. Разкъсай го.
	Чак тогава забелязах, че до чинията на всеки има пакетче, надписано с почерка на Рейчъл. Сякаш всички ги видяха едновременно и за миг забравили храната, се заеха да ги отварят развълнувано. Загледах ги и поизчаках, после също си отворих подаръка. Изведнъж ме присви сърцето — разбрах какво е направила. Беше приготвила на всички в залата подаръци. Сама ги беше опаковала и беше добавила и картичка. Подаръците не бяха големи, не бях и скъпи, но пак беше трогателно. Чак сега разбрах какво е правела зад затворената врата на будоара.
	След като всички се нахвърлиха отново на храната, и аз отворих пакетчето. Разопаковах го върху коленете си, под масата, решен да не го види никой друг. Беше златен ключодържател с плочка, върху която бяха написани инициалите ни „Ф. А. Р. А.“ и отдолу датата. Подържах го за миг, после го пъхнах, без да ме видят, в джоба на жилетката. Погледнах към Рейчъл и се усмихнах. Тя не ме изпускаше от очи. Вдигнах чашата, тя също го направи. Господи! Бях щастлив.
	Пиршеството беше в разгара си, весело и шумно. Мазните чинии с накамарена по тях храна се изпразваха, и аз не знам как. Чашите се пълнеха отново и отново. В средата на масата някой запя, хората от другите маси се присъединиха. Затактуваха с обувки по пода, с вилици и ножове по чиниите, заклатиха се дружно, а госпожа Джонс от Кум процеди с тънки устни, че за мъж имам много дълги мигли. Налях й още от виното.
	Накрая си спомних колко добре е улучвал Амброуз мига и почуках няколко пъти силно по масата. Гласовете утихнаха.
	— Който иска, може да излезе навън и после да се върне — оповестих аз. — След пет минути ние с госпожа Ашли ще раздадем подаръците под коледното дърво. Благодаря ви, дами и господа.
	Както и очаквах, всички се заблъскаха при вратата. Загледах с усмивка как най-отзад върви Сийкъм, стъпваше така, сякаш е глътнал бастун, и внимаваше много да не би дъските да поддадат под краката му. Онези, които останаха в залата, избутаха масите при стените. След като раздадяхме подаръците и си тръгнехме, щеше да има танци — стига да имаше такива, които още се държат на крака. Шумният празник щеше да продължи до полунощ. Като малък слушах от прозореца в детската тропот в голямата зала. Днес вечерта отидох при малката група при коледното дърво. Там бяха викарият и госпожа Паскоу, три от дъщерите им и един помощник енорийски свещеник. А също кръстникът ми и Луиз. Тя изглеждаше прекрасно, макар и да бе пребледняла. Ръкувах се с тях. Госпожа Паскоу ме озари с усмивка, при която се видяха всичките й зъби:
	— Надминахте себе си. Никога не сме се забавлявали толкова. Момичетата са в див възторг.
	Наистина изглеждаха така, въпреки че те бяха три, а помощник енорийският свещеник — само един.
	— Радвам се, че ви е харесало — отвърнах и след като погледнах Рейчъл, попитах: — Щастлива ли се чувстваш?
	Тя се взря в очите ми и се усмихна.
	— Ти как мислиш? — възкликна. — Толкова щастлива, че ми иде да заплача.
	Поздравих и кръстника си.
	— Добър вечер и честита Коледа — рекох. — Как беше в Ексетър?
	— Студено — отвърна той лаконично, — студено и отблъскващо.
	Беше рязък. Държеше едната си ръка на гърба, с другата подръпваше мустака си. Дали не го беше разстроило нещо по време на празненството? Може би това, че виното се е ляло на воля? После забелязах, че гледа Рейчъл. Беше вперил очи в перлената огърлица около врата й. Видях, че е усетил погледа ми и се обръща на другата страна. За миг отново се почувствах в четвърти клас в „Хароу“, когато учителят ме хвана, че съм скрил под учебника по латински една карта. После свих рамене. Бях Филип Ашли, на двайсет и четири години. И нямаше да допусна някой, пък бил той и моят кръстник, да определя на кого да правя коледни подаръци. Дали госпожа Паскоу вече не беше изтърсила някоя хаплива забележка? Вероятно се беше въздържала — заради добрите обноски. Пък и нямаше от къде да знае за огърлицата. Майка ми вече е била покойница, когато господин Паскоу е поел енорията. Луиз я беше забелязала. Това вече беше ясно. Видях как сините й очи се извръщат към Рейчъл, после пак се вторачват в пода.
	Гостите започнаха да се връщат с гръм и трясък в залата. Смееха се, шушукаха, блъскаха се, докато се приближаваха към коледното дърво, където стояхме двамата с Рейчъл. После се наведох към подаръците и като четях имената, ги подавах на Рейчъл, а хората идваха един по един да си ги получат. Тя стоеше пред коледното дърво поруменяла, весела, усмихната. Едвам се сдържах да не я погледна, докато четях имената.
	— Благодаря ви, Бог да ви поживи, господине — казваха хората и отиваха при нея. — Благодаря, госпожо. Бог да поживи и вас.
	Близо половин час раздавахме подаръците и нямаше кога да си кажем и дума. Щом приключихме и последният подарък бе приет с реверанс, внезапно настана тишина. Всички се бяха струпали при стената и чакаха да кажа нещо.
	— Честито Рождество на всички — рекох.
	А те викнаха в един глас:
	— Честито Рождество и на вас, господине, и на госпожа Ашли.
	Били Роу, който за случая беше зализал перчем, се провикна дрезгаво, колкото му глас държи:
	— Три пъти „ура“ за двамата.
	Възгласите бяха толкова силни, че проехтяха при гредите по тавана и за малко да изкъртят дъските по пода и ние всички да се озовем долу при екипажите. Погледнах Рейчъл. Сега вече се беше просълзила. Поклатих глава. Тя се усмихна и премига — само и само да не се разплаче, сетне ме хвана за ръка. Забелязах, че кръстникът ми ни гледа с лице като от камък. Колкото и да е непростимо, си спомних как в училище сме затваряли устата на критикарите. „Марш оттук, щом не ти харесва…“ И да избухнех, никой не можеше да ме вини. Но вместо това се усмихнах и след като притеглих Рейчъл да ме хване под ръка, я поведох обратно от голямата зала към къщата.
	Някой, вероятно младият Джон, понеже Сийкъм се движеше сякаш под звуците на далечен тъпан, беше отскочил при раздаването на подаръците до всекидневната и беше занесъл сладкиши и вино. Бяхме преяли. И сладкишите, и виното си останаха недокоснати, макар и да забелязах, че помощник енорийският свещеник си отчупва от една курабийка. Сигурно ядеше за трима. Точно тогава госпожа Паскоу — Бог да я поживи, — която явно е дошла на този свят, за да разваля с бъбривия си език цялата хармония, се обърна към Рейчъл и каза:
	— Извинявайте, госпожо Ашли, но няма как да не го отбележа. С каква красива огърлица сте днес. Цяла вечер не мога да откъсна очи от нея.
	Рейчъл й се усмихна и докосна перлите.
	— Да — рече, — много съм горда, че я притежавам.
	— То оставаше да не сте горда — подметна мрачно кръстникът ми, — струва цяло състояние.
	Според мен само ние с Рейчъл забелязахме с какъв глас го е казал. Тя го погледна озадачена, сетне премести очи върху мен и тъкмо да отговори, когато се намесих аз.
	— Струва ми се, че екипажите вече са тук — оповестих.
	После застанах на вратата. Дори госпожа Паскоу, обикновено глуха за всякакви намеци да си тръгва, разбра, че вечерта е достигнала връхната си точка.
	— Хайде, момичета — подкани тя, — сигурно всички сте уморени, а утре ни чака натоварен ден. На Рождество, господин Ашли, няма почивка в семейството на викария.
	Изпратих ги до вратата. За щастие, се оказах прав в предположението си. Екипажът наистина ги чакаше отпред. Те качиха при себе си и помощник енорийския свещеник. Той се сгуши като току-що оперено пиленце между две от дъщерите. Тъкмо потеглиха, и екипажът на Кендълови също се появи. Обърнах се към всекидневната и видях, че там няма никой, освен кръстника ми.
	— Къде са другите? — попитах.
	— Луиз и госпожа Ашли се качиха горе — отвърна той, — след миг-два ще се върнат. Радвам се, че имам възможност да разменя с теб, Филип, някоя и друга дума.
	Прекосих помещението и застанах при камината с ръце на гърба.
	— Да? Какво има?
	Известно време той мълча. Личеше, че е смутен.
	— Не успях да те видя, преди да замина за Ексетър — обясни, — иначе щяхме да го обсъдим по-рано. Всъщност, Филип, от банката ми съобщиха някои неща, които определено смятам за тревожни.
	Огърлицата, разбира се — помислих си аз. Е, това си е моя работа.
	— Предполагам, господин Кауч?
	— Да — потвърди кръстникът ми. — Както е редно и почтено, той ме предупреди, че госпожа Ашли вече е превишила с няколкостотин лири парите в сметката.
	Усетих, че изтръпвам. Погледнах кръстника си, после не издържах на напрежението и лицето ми пламна.
	— Виж ти! — казах.
	— Не го проумявам — продължи той, като сновеше напред-назад. — Тук госпожа Ашли няма кой знае какви разходи. Твоя гостенка е и потребностите й не са големи. Единственото, което ми хрумва, е, че превежда пари в чужбина.
	Продължих да стоя при огъня, сърцето ми биеше като обезумяло.
	— Тя е много щедра — подхванах, — вероятно днес вечерта си го забелязал. Подарък за всеки. Това едва ли се прави с няколко шилинга.
	— Но с няколкостотин лири ще платиш за десеторно повече подаръци — възрази той. — Не се съмнявам в щедростта й, ала надхвърлената сума не може да се обясни само с подаръци.
	— Наела се е да купува разни неща и за къщата — допълних аз. — Пердета и покривала за синята стая. Отчитай и тях.
	— Дори да го направя, сумата, която решихме да й отпускаме на три месеца, е надхвърлена двойно, дори тройно. Какво ще правим занапред?
	— Ще удвоим, ще утроим сумата — отговорих. — Парите, които сме отпуснали, очевидно не са достатъчни.
	— Но това, Филип, е нагло — възкликна кръстникът ми. — Не може жена, която живее като нея тук, да харчи толкова. Дори в Лондон няма как да пропилее толкова пари.
	— Може би има дългове, за които не знаем — предположих аз. — Хора във Флоренция, които са й дали пари и сега я притискат да ги върне. Не ни влиза в работата. Искам да увеличиш издръжката и да покриеш парите, изхарчени над нея.
	Той стоеше със стиснати устни пред мен. Исках да приключваме, да се разберем веднъж завинаги. До изострения ми слух откъм стълбището достигнаха стъпки.
	— И още нещо — каза притеснен кръстникът ми. — Не си имал право, Филип, да изнасяш от банката огърлицата. Нали осъзнаваш, че тя е от наследството, от колекцията, която още нямаш право да взимаш?
	— Тя е моя, принадлежи ми, мога да правя с нея каквото реша.
	— Още три месеца не е твоя — напомни Ник Кендъл.
	— И какво от това? — махнах аз с ръка. — Три месеца минават бързо. Нищо няма да се случи с огърлицата, докато е у нея.
	Той ме погледна.
	— Не съм толкова сигурен — възрази.
	От намека в думите му направо се вбесих.
	— Мили Боже! — ахнах. — Накъде биеш? Че тя може да вземе огърлицата и да я продаде ли?
	Известно време кръстникът ми мълча. Само подръпваше мустаците си.
	— Откакто заминах за Ексетър, понаучих малко повече за братовчедка ти Рейчъл — заяви.
	— В смисъл?
	Той погледна вратата, после отново мен.
	— Срещнах случайно едни стари приятели, хора, които не познаваш и които пътуват много. Години наред прекарват зимата в Италия или Франция. Доколкото разбрах, са срещнали братовчедка ти още докато тя е била омъжена за първия си съпруг,
	Сангалети.
	— Е, и?
	— И двамата са се славели като редкопръсти. И като хора с разгулен живот. Дуелът, в който Сангалети е участвал, е бил заради друг мъж. Та тези хора казаха, че са изпаднали в ужас, когато са научили, че графинята се е омъжила за Амброуз Ашли.
	Още тогава предсказали, че за броени месеци ще похарчи цялото му състояние. За щастие, това не се случи. Амброуз почина преди това. Съжалявам, Филип. Но тази новина ме разстрои много.
	Той отново заснова напред-назад.
	— Не съм и предполагал, че ще паднеш толкова ниско да слушаш небивалиците на разни пътешественици — казах му аз.
	— Кои всъщност са тези хора? Как смеят да повтарят сплетни отпреди десет години? Едва ли ще се осмелят да говорят така пред братовчедката Рейчъл.
	— Вече няма значение — спря ме Ник Кендъл. — Сега се притеснявам за перлите. Съжалявам, но още три месеца съм твой настойник и трябва да те помоля да поискаш от нея да върне огърлицата. Налага се да я прибера отново в банката, при другите скъпоценности.
	Сега беше мой ред да тръгна да снова. Направо не знаех какво правя.
	— Да върне огърлицата ли? — възкликнах — Но как изобщо мога да искам от нея такова нещо? Днес вечерта й я дадох като коледен подарък. Това е последното на този свят, което мога да направя.
	— Тогава ще го направя аз вместо теб — отсече той.
	Изведнъж намразих скованото му упорито лице, каменната му стойка, тесногръдото му безразличие към всякакви чувства.
	— Проклет да съм, ако го допусна — заявих.
	Исках да е на хиляди километри оттук. Исках да е мъртъв.
	— Недей така, Филип, ти си съвсем млад — смени той тона, — много впечатлителен, напълно те разбирам, че си искал да засвидетелстваш по някакъв начин уважението си към своята братовчедка. Но фамилните скъпоценности са нещо повече от това.
	— Тя има право на тях — напомних аз. — Бог ми е свидетел, ако някой има право да ги носи, то това е тя.
	— Да, ако Амброуз беше жив, но не и сега — настоя кръстникът ми. — Тези накити ще останат под попечителство, докато се ожениш, Филип, те са за съпругата ти. И още нещо. Огърлицата е важна сама по себе си, както някои от по-възрастните гости на празненството днес сигурно помнят. Когато мъж от рода Ашли се жени, той я дава на невястата в деня на венчавката — като единствен накит. Това е семейно суеверие, каквито хората наоколо харесват много, и както вече споменах, по-възрастните знаят историята. Получи се неприятно и ще плъзнат слухове. Сигурен съм, че в каквото положение се намира, госпожа Ашли е последният човек, който го иска.
	— Хората, които присъстват тази вечер — възразих припряно, — ще си помислят, ако изобщо могат да мислят, че огърлицата принадлежи именно на братовчедка ми. Никога не съм чувал по-големи небивалици — от къде на къде това, че е носила перлите, ще породи слухове?
	— Не съм аз този, който ще го каже — заяви кръстникът ми. — Но ако започнат да шушукат, безспорно ще съм сред първите, които ще научат. За едно обаче съм длъжен да съм твърд, Филип. И то е, че огърлицата трябва да бъде върната на сигурно в банката. Още не е твоя, за да я подаряваш, и не си имал право да ходиш без мое разрешение в банката и да я изнасяш оттам. Повтарям, ако ти не помолиш госпожа Ашли да я върне, ще го направя аз.
	Спорехме толкова разпалено, че не сме чули как роклите шумолят по стълбището. Сега вече беше късно. На вратата стояха Рейчъл и зад нея Луиз.
	Рейчъл се беше извърнала към кръстника ми, който стоеше насред стаята и ми отправяше нападки.
	— Съжалявам, но нямаше как да не чуя разговора ви. Много ви моля, не искам никой от двамата да се обременява заради мен. Беше много мило от страна на Филип да ми разреши да нося днес вечерта перлите, а вие, господин Кендъл, сте напълно прав да настоявате те да бъдат върнати. Ето ги.
	Тя се пресегна и разкопча огърлицата.
	— Недей — спрях я, — как така ще ги връщаш?
	— Много те моля, Филип — повтори тя.
	След като свали перлите, ги подаде на кръстника ми. Той бе така любезен да се смути, но личеше и че му е олекнало. Видях, че Луиз ме гледа със съжаление. Извърнах се.
	— Благодаря ви, госпожо Ашли — промълви, както винаги намусено, кръстникът ми. — Разбирате, че огърлицата наистина влиза в наследството, което е под попечителство, и на Филип не му е работа да я изнася от банката. Постъпил е неразумно, безразсъдно. Но младите са си вироглави.
	— Напълно разбирам, хайде да не го обсъждаме повече — отвърна тя. — Да ви донеса ли обвивката?
	— Благодаря, недейте, носната ми кърпа ще свърши работа — отговори той. Извади я от горния си джоб и сложи много внимателно перлите по средата. — А сега мисля, че ние с Луиз ще ви пожелаем лека нощ. Благодаря за прекрасната успешна вечеря, Филип, желая и на двама ви весела Коледа.
	Аз не отговорих. Излязох във вестибюла, застанах до входната врата и без да казвам и дума, помогнах на Луиз да се качи в екипажа. Тя ми стисна ръката, за да ми покаже, че ми съчувства, но бях много развълнуван и не отвърнах. Кръстникът ми седна до нея и двамата потеглиха.
	Върнах се бавно във всекидневната. Рейчъл стоеше и се взираше в огъня в камината. Без огърлицата вратът й сякаш беше гол. Загледах я мълком, бях ядосан и нещастен. Щом ме видя, тя ми протегна ръце и аз отидох при нея. Сърцето ми беше преизпълнено с емоции, не ми се говореше. Чувствах се като десетгодишно хлапе и ми трябваше малко, за да се разплача.
	— Недей — подкани Рейчъл нежно и сърдечно, съвсем в свой стил, — не се разстройвай. Моля те, Филип, много те моля. Гордея се страшно, че поне веднъж съм носила огърлицата.
	— Исках да остане у теб — отвърнах аз. — Исках да я носиш постоянно. Проклет да е кръстникът ми, нека гние в ада.
	— Тихо, тихо, не говори така.
	Бях толкова огорчен и ядосан, че ми идеше още сега да се вдигна и да отида в банката, да сляза в трезора и да прибера всички скъпоценности, всеки камък, всяка перла, а после да дам на Рейчъл не само тях, а всичкото злато и сребро в банката. Бях готов да й дам света.
	— Е, сега всичко се провали, цялата вечер, цялата Коледа — споделих аз. — Всичко отиде на вятъра.
	Тя ме притисна до себе си и се засмя.
	— Като дете си — каза ми, — което е дотичало при мен с празни ръце. Клетият Филип.
	Стоях и я гледах.
	— Не съм никакво дете — отсякох. — На двайсет и пет години съм, остават само три месеца, докато ги навърша. На сватбата си майка ми е носела перлите, преди нея и леля, а преди това баба. Толкова ли не разбираш защо исках да ги носиш и ти?
	Тя ме хвана за раменете и ме целуна още веднъж.
	— Ами знам — каза, — затова и бях толкова щастлива, толкова горда. Искаше да ги нося, понеже си наясно, че ако се бях омъжила не във Флоренция, а тук, Амброуз щеше да ми ги даде на сватбата.
	Не казах нищо. Преди няколко седмици Рейчъл ми бе заявила, че съм несхватлив. Днес вечерта можех да кажа същото и за нея. След малко тя ме потупа по рамото и се качи да си легне.
	Напипах в джоба си златната верижка, която ми беше подарила. Поне тя беше само моя.


>	18

	Коледата беше щастлива. Рейчъл се беше погрижила. Отидохме с конете във фермите, в къщите и хижите в имението и разпределихме дрехите, които бе носил Амброуз. И навсякъде се налагаше да хапнем от пая, да опитаме пудинга, затова, щом се свечери, отново бяхме преяли и дадохме на слугите да доядат каквото беше останало от гъските и пуйките от предната вечер, Рейчъл само опече на огъня във всекидневната малко кестени.
	Сетне сякаш се върнах двайсет години назад във времето — тя ми каза да затворя очи, качи се със смях в будоара и след като се върна, ми подаде малко коледно дръвче. Беше му сложила весела украса, беше го окичила с подаръци в пъстроцветна опаковка и всеки от тях ме караше да се смея — знаех, че го е направила, за да забравя драмата от предната вечер и фиаското с перлите. Но нямаше как да забравя. Нито да простя. След Коледа между нас с кръстника ми се появи студенина. Не стига, че слушаше лъжи и небивалици, ами и издребняваше, като се хващаше за трите месеца, през които според завещанието трябваше да бъда под негова опека. Какво от това, че Рейчъл е изхарчила повече, отколкото сме предвидили? Не знаехме какви са потребностите й. И Амброуз, и кръстникът ми не разбираха начина на живот във Флоренция. Рейчъл може и да беше редкопръста, но нима това бе престъпление? Колкото до обществото там, не беше наша работа да го съдим. Цял живот кръстникът ми бе цепил косъма на две и понеже Амброуз нямаше навика да се охарчва за себе си, той бе решил, че така трябва да продължаваме, докато собствеността мине в мои ръце. Самият аз нямах големи нужди и точно както Амброуз навремето, не виждах причина да влизам в разходи за себе си, но тази стиснатост от страна на кръстника ми ме хвърляше в ярост и аз бях решен да правя, да струвам, но да използвам парите, които ми принадлежаха, така, както сметна за добре.
	Той беше обвинил Рейчъл, че пилее отпуснатата й издръжка. Е, и мен можеше да обвини в прахосничество. Бях решил, че след Нова година няма да е зле да постегна имота, който скоро щеше да бъде мой. И то не само градината. Строежът на павираната пътека при Бартъновите ниви напредваше, прекопаваше се и изкопът, който щеше да се превърне в езерце като онова върху една от илюстрациите в книгата на Рейчъл.
	Смятах да пооправя и къщата. Прекадено дълго се бяхме ограничавали с месечните посещения на Нат Дън, зидаро-мазача на имението, който се катереше от стълба на стълба по покрива и като димеше с лулата и се облягаше на комина, слагаше керемидите, отнесени от силния вятър. Беше крайно време да се пренареди целият покрив, и то с нови плочи и цигли, да се сменят улуците, да се подсилят стените, разядени през годините от халите и дъжда. По къщата не бе правено почти нищо още от едно време, когато преди два века привържениците на Парламента я бяха опустошили и предците ми бяха хвърлили много усилия, за да не се превърне тя в купчина камъни. Смятах да поправя това положение и кръстникът ми можеше да се муси колкото си иска, задето харча от поверените му пари — щом не му харесваше, можеше да отиде да се обеси.
	Та се заех с онова, което бях намислил, и още преди края на януари петнайсетина-двайсет майстори вече потягаха покрива, сградата, помещенията и таваните вътре, които разкрасяваха според моите указания. Злорадствах неописуемо, докато си представях каква физиономия ще направи кръстникът ми, щом му занесат сметките за ремонта.
	Той ми служеше като оправдание да не каня гости и поне засега да сложа край на неделните обеди. Така си спестявах редовните посещения на семейство Паскоу и на Кендълови и изобщо не виждах кръстника си, което всъщност влизаше в замисъла. Освен това направих така, че Сийкъм да разпространи по своята си мрежа — от уста на уста между слугите, — че заради майсторите във всекидневната госпожа Ашли засега се затруднява да посреща посетители. Така че в дните през зимата и началото на пролетта живеехме като отшелници, което ми допадаше много. Заседявахме се главно в будоара на леля Фийби, както Рейчъл държеше да го нарича и досега. Надвечер тя седеше там, четеше или бродираше, а аз я наблюдавах. След случката с перлите по Коледа в нея се бе появила някаква нова мекота, която, макар и неописуемо сгряваща, понякога бе направо непоносима.
	Мисля, че Рейчъл и не подозираше как ми действа. Сърцето ми затуптяваше неудържимо всеки път, когато тя отпуснеше ръце върху рамото ми, докосваше ме за милувка по главата или минаваше покрай креслото, където седях, всеки път, когато говореше за градината или някакви делнични неща. Истинска наслада бе да я наблюдавам как се движи и понякога дори се питах дали не става нарочно от креслото, дали не отива на прозореца, дали не маха пердето и не стои там, загледана в моравата, само защото е наясно, че й се любувам. Произнасяше името ми Филип както никой друг. Всички други го изричаха отсечено, рязко, с известно ударение върху последната буква, докато тя проточваше „л“-то така, че то придобиваше за мен твърде приятно ново звучене. Като малък много исках да ме наричат Амброуз и това желание беше живо и до ден-днешен. Сега се радвах, че името ми е по-древно и от това на Амброуз. Когато майсторите донесоха новите оловни улуци, които да сложат по стените, така че водата по покрива да се стича долу, и нагласиха и водоливниците, изпитах странна гордост, докато гледах плочката отдолу, върху която бяха отпечатани инициалите ми Ф. А. и датата под тях, както и лъвът от герба на майка ми. Сякаш давах нещо от себе си на бъдещето. А Рейчъл, която стоеше до мен, ме хвана за ръката и каза:
	— Никога не съм знаела, че си горд човек, Филип. И заради това те обичам още повече.
	Да, бях горд… но се чувствах и празен.
	И така, обновлението на къщата и на градината вървеше с пълна пара, когато настъпиха първите пролетни дни, донесли и радост, и терзания. На зазоряване под прозорците ни пееха кос и сипка, които вдигаха и мен, и Рейчъл от сън. Обсъждахме го на обяд, когато се срещахме. Слънцето идваше най-напред при нея, откъм източната страна на къщата, и през прозорците върху възглавницата падаха първите коси лъчи. При мен надзърташе по-късно, вече докато се обличах. Надвесвах се през прозореца и след като се взрях през ливадите в морето, виждах как конете теглят ралото по хълма в далечината, а чайките кръжат над тях, а по пасищата по-близо до къщата са наизлезли юници и агнета, които се притискаха едно в друго, да не ги е страх. На цели ята като облачета прелитаха калугерици. Не след дълго се пръсваха по двойки и самецът ту се издигаше, ту се спускаше очарован. Долу по брега свирукаха дъждосвирци, а стридоядите, черно-бели като свещеници, ровеха вглъбено из водораслите с надеждата да намерят нещо за закуска. Въздухът под слънцето беше тръпчив, с вкус на сол.
	Именно една такава сутрин Сийкъм дойде да ми каже, че Сам Бейт от Ист Лодж, който бе прикован на легло, много искал да отида при него, понеже имал да ми предава нещо важно. Доколкото схванах, то било от голямо значение и Сам не искал да го поверява на сина или дъщеря си. Почти не се замислих. Селяните много обичаха да обгръщат в тайнственост и най-дребни неща. Въпреки това следобед отидох по алеята при портата, а оттам и на кръстопътя, където се срещаха четирите пътя, и наминах да се видя със Сам у тях. Той седеше в леглото, а на одеялото беше сложено едно от саката на Амброуз, което Сам беше получил на Коледа. Познах го, беше светло на цвят, Амброуз явно го беше купил за топлото време в континентална Европа — не бях виждал да го носи.
	— Е, Сам, жалко, че те заварвам на легло — подхванах аз. — Какво има?
	— Пак ме мъчи старата кашлица, господин Филип, така е всяка пролет — отвърна той. — Преди мен мъчеше и баща ми и някоя пролет ще ме отнесе в гроба, точно както и при него.
	— Бабини деветини, Сам — възразих аз, — не може каквото е отнесло бащата, да отнесе и сина.
	Сам Бейт поклати глава.
	— Има истина в това и вие го знаете — натърти той. — Ами господин Амброуз и баща му, старият господин, чичо ви? И двамата ги погуби тая болест в главата. Няма как да тръгнеш срещу природата. Наблюдавал съм го и при добитъка.
	Замълчах си, но се учудих откъде Сам знае за заболяването, погубило Амброуз. Не бях казвал на никого. Наистина беше невероятно колко бързо се разпространяваха слуховете.
	— Изпрати дъщеря си при госпожа Ашли, ще ти даде лек за кашлицата — посъветвах го аз. — Много ги разбира тези неща. Сред церовете е евкалиптовото масло.
	— На всяка цена, господин Филип, на всяка цена — заповтаря той, — но първо реших, че не е зле да ви повикам тук — заради писмото.
	Беше снишил глас и изглеждаше подобаващо загрижен и умислен.
	— Какво писмо. Сам? — попитах аз.
	— Господин Филип, на Коледа вие с госпожа Ашли бяхте така добри да ни раздадете някои от дрехите и вещите на покойния господар. Всички сме много горди. Та това сако, дето го виждате на леглото, ми беше дадено на мен. — Той замълча и го пипна все така благоговейно, както на Коледа, когато го беше получил. — Още същата вечер го донесох тук — продължи с разказа Сам — и рекох на щерката, че ако имахме витрина, щях да го сложа вътре, но тя ми каза да не съм говорел глупости, сакото било за носене, аз обаче няма да го нося, господин Филип. Ще бъде нагло от моя страна, нали разбирате. Та го прибрах, значи, в скрина, и от време на време си го вадя да го погледам. Но веднъж, след като пак получих тоя пристъп с кашлицата и легнах тук, ме прихвана нещо, и аз не знам какво, и ми се прииска да го понося. Както си седя в леглото — като сега. Леко е, не ми тежи на гърба. Та вчера, господин Филип, го облякох за пръв път. И тогава намерих писмото. — Той замълча и бръкна под възглавницата, откъдето извади пакет. — А се случи ето как, господин Филип — допълни Сам. — Писмото явно се е пъхнало под плата, в подплатата. Затова не са го забелязали, когато са сгъвали сакото. Ще го напипа само човек, който като мен ще реши да приглади сакото. Намерих мястото, където платът се е прокъсал, и се осмелих да разширя с нож отвора. И що да видя — писмо, ясно е като бял ден. Запечатано и адресирано до вас от самия господин Амброуз. От едно време му помня почерка. Стъписах се, господине, щом го намерих. Сякаш се е получило от оня свят.
	Той ми подаде писмото. Да, беше прав. Беше адресирано до мен от самия Амброуз. Взрях се в познатия почерк и усетих как изведнъж ми се свива сърцето.
	— Постъпил си много разумно, Сам — похвалих го, — много мъдро, като си пратил да ме повикат лично. Благодаря ти.
	— Няма за какво да ми благодарите, господин Филип, няма — отговори той, — но си помислих как писмото сигурно е стояло там с месеци и отдавна е трябвало да бъде в ръцете ви. Но нали клетият господар почина, не е стигнало до вас. И не сте го прочели. Реших, че е най-добре да ви го кажа лично, вместо да пращам дъщерята.
	Благодарих му още веднъж и след като прибрах писмото в горния си джоб, поговорих още няколко минути със Сам и си тръгнах. И аз не знам защо, вероятно от някакво шесто чувство, го помолих да не споменава на никого, дори на дъщеря си. Посочих същата причина, както и той — уважение към мъртвите. Сам ми обеща и аз излязох от къщата.
	Не се прибрах веднага. Качих се през гората на пътека, която минава над имението, покрай нивите на Тринънт и пътя, прокаран между дърветата. Амброуз обичаше най-много нея. Тя беше най-високата точка в земите ни, ако не броим фара на юг, и от нея се откриваше красива гледка към гората, долината и откритото море. Пътеката беше заслонена от дърветата, които бяха засадили Амброуз и преди това баща му, но те не бяха чак толкова високи, че да скриват гледката, а през май всичко наоколо бе покрито от зюмбюли. В края на пътеката в горния край на гората, преди нанадолнището към къщата на пазача в дерето, Амброуз беше забил парче гранит. „Да ми служи за надгробен камък, когато умра — казваше къде на шега, къде сериозно. — Ако си мислиш за мен, прави го тук, а не в семейната гробница, при другите от рода Ашли.“
	Когато беше донесъл тук парчето гранит, едва ли бе и подозирал, че ще бъде погребан не в семейната гробница, а на протестантските гробища във Флоренция. Беше написал върху камъка някои от земите, където е пътешествал, както и хумористични стихове, на които да се смеем, когато сме заедно. Колкото и глупаво да звучаха думите му, си мисля, че Амброуз ги е казал съвсем сериозно и последната зима, която не прекара у дома, се бях качвал често по пътеката през гората, за да постоя край гранитния камък и да се полюбувам на гледката, която той обичаше толкова много.
	Днес, след като отидох там, стоях известно време, подпрян на плочата, за да взема решение. Долу, над къщата на пазача се виеше дим и кучето, вързано на верига, докато стопанина го няма, току лаеше ей така, за нищо, или може би защото искаше звукът да му прави компания. Времето се беше развалило, беше станало по-студено. По небето се бяха появили облаци. Виждах в далечината как говедата слизат по Ланклийските хълмове, за да отидат на водопой на мочурищата в подножието на гората, а морето зад тях бе станало графитеносиво — нали вече нямаше слънце. Откъм водата бе излязъл ветрец, от който дърветата долу шумоляха.
	Седнах при камъка и след като извадих от джоба си писмото на Амброуз, го сложих с буквите надолу върху коляното си. Червеният печат ме зяпна, върху него личеше печатът на пръстена му с врана отгоре. Пликът не беше дебел. В него нямаше нищо. Нищо, освен писмо, което не исках да отварям. Не знам какви предчувствия ме спираха, какви страхове ме караха инстинктивно да си крия като щраус главата в пясъка. Амброуз беше мъртъв и заедно с него си беше отишло и миналото. Имах да градя собствения си живот, да следвам собствената си воля. Нищо чудно в писмото отново да се споменаваше онази история, която бях предпочел да забравя. Щом Амброуз обвиняваше Рейчъл в разточителство, значи имаше може би в още по-голяма степен всички основания да го направи и за мен. Скоро щях за няколко месеца да съм похарчил за къщата повече, отколкото той за няколко години. Не го възприемах като предателство.
	Но да не чета писмото… какво ли щеше да каже той? Дали щеше да ме осъди, ако го накъсах на парчета и после ги хвърлех, без да науча какво съдържат? Закрепих писмото върху дланта си. Да го чета или да не го чета — много ми се искаше да не трябва да избирам. В къщата бях верен на Рейчъл. Ако бях в будоара, ако гледах лицето й, ако наблюдавах ръцете и усмивката й, ако чувах гласа й, нямаше да се терзая за никакви писма. Ала тук, в гората, при гранитната плоча, където Амброуз, Амброуз и аз бяхме стояли толкова често заедно, където той бе държал същия бастун, който сега носех аз, където бе носил същото палто, тук той беше по-силен. Като малко момче, което се моли времето на рождения му ден да е хубаво, сега молех Бога писмото да не съдържа нищо, което да ме хвърли в смут, а после го отворих. Беше с дата април миналата година, значи беше писано три месеца преди смъртта му.
C>
	Скъпо момче,
	Не ти пиша често, но то не е, защото не мисля за теб. През последните месеци си в мислите ми — вероятно по-често от преди. Но едно писмо може да се изгуби или да бъде прочетено от друг, а аз не искам тези неща да се случват, затова не ти пиша, а и да ти пиша, се старая да не говоря много. Боледувам, мъчат ме треска и главоболие. Сега съм по-добре. Но докога, не мога да кажа. Треската може да се върне, главоболието също и когато съм в тяхна власт, не знам какво говоря и правя. Поне това е сигурно.
	Виж, не съм толкова сигурен за причината. Скъпи Филип, момчето ми, силно обезпокоен съм. Меко казано. Терзаят ме разни мисли. Писах ти — май през зимата, — но скоро след това легнах болен и нямам спомен какво е станало с писмото, в настроението, в което бях изпаднал, нищо чудно и да съм го унищожил. Ако не ме лъже паметта, в него ти споменах за прегрешенията й, които пораждат в мен такава тревога. Дали това е наследствено, не мога да кажа, но ми се струва, че да, струва ми се още, че загубата на детето ни само няколко месеца след зачеването му й нанесе непоправима вреда.
	Между другото, не съм го споменавал в писмата си до теб, но по онова време бяхме направо сломени. Аз имам теб и това ми е утеха. Но при жените пораженията са по-тежки. Както си представяш, тя правеше планове и проекти и беше изключително разстроена — много повече от мен, — когато само след четири и половина месеца загубихме детето и лекарят й каза, че вероятно няма да има друго. Кълна се, от този миг нататък поведението й се промени. Тя ставаше все по-безразсъдна с парите и аз забелязах у нея склонност да е уклончива, да лъже, да се разграничава от мен, да се държи съвсем различно в сравнение с времето, когато се оженихме и когато бе много сърдечна. Месеците отминаваха и ми направи впечатление, че все по-често тя се обръща за съвет не към мен, а към един човек, за когото съм ти споменавал в писмата си — синьор Риналди, приятел и доколкото разбирам, адвокат на Сангалети. Убеден съм, че този човек й влияе пагубно. Подозирам, че е влюбен в нея от години, още от времето, когато Сангалети е бил жив, и макар да не смятам, че доскоро тя изобщо е обръщала внимание на това, сега, след промяната в отношението й към мен, вече не съм толкова сигурен. Спомене ли някой името му, очите й се замъгляват, в гласа й се появяват други нотки и това поражда в мен ужасни подозрения.
	Отгледана е от безотговорни родители, преди и по време на първия си брак е живяла по начин, към който и двамата имаме задръжки, и затова често ми се е струвало, че представите й за поведение са различни от нашите. Брачните връзки може да не са толкова свещени. Подозирам, всъщност имам доказателства, че той й дава пари. Бог да ми прости, че го казвам, но сега единственият път към сърцето й минава през парите. Мисля, че ако не бяхме изгубили детето, изобщо нямаше да се стига дотук, и от все сърце съжалявам, че навремето послушах лекаря, който ме разубеди да пътуваме, и не я доведох у дома. Сега щяхме да сме с теб и всички щяхме да сме доволни.
	Понякога тя изглежда такава, каквато всъщност е, и всичко е наред, толкова наред, та си мисля, че съм сънувал кошмар и когато съм се събудил, отново съм открил щастието от първите месеци на брака ни. После с една дума или действие всичко отново е изгубено. Слизам на терасата и заварвам там Риналди. Щом ме видят, двамата млъкват. Няма как да не се запитам какво толкова са обсъждали. Веднъж тя влезе във вилата и след като ние с Риналди останахме сами, той ни в клин, ни в ръкав ме попита за завещанието ми. Беше го видял случайно, когато се оженихме. Каза ми, че в сегашния му вид, ако умра, ще оставя съпругата си необезпечена. Знаех го, пък и вече бях съставил завещание, с което да поправя грешката — бях готов да го подпиша и да го заверя, стига да знаех, че прахосничеството й е нещо временно, което ще отмине, и не е пуснало дълбоки корени.
	Между другото, според това ново завещание тя ще получи къщата и имението, но те ще бъдат нейни само докато е жива и след смъртта й ще бъдат твои, освен това има условие управлението на имението да бъде оставено изцяло в твои ръце.
	Още не съм сложил подписа си по причини, които вече изтъкнах.
	Обърни внимание, именно Риналди повдигна въпроса за завещанието, именно Риналди посочи пропуските в него към днешна дата. Тя не отваря дума за тези неща. Но дали не ги обсъждат, когато са само двамата? Какво си казват, когато мен ме няма?
	Тази история със завещанието се случи през март. Наистина не бях добре, почти не виждах от това главоболие и не е изключено Риналди да е повдигнал толкова хладнокръвно и пресметливо, съвсем в свой стил, въпроса, защото е мислел, че може да умра. Вероятно е така. Вероятно те не го обсъждат помежду си. Няма как да разбера. Напоследък твърде често я хващам, че ме наблюдава някак странно и изпитателно. Усетя ли я, тя сякаш се плаши. Плаши се от какво, от кого?
	Преди два дни — и това е причината да ти напиша писмото, — пак получих пристъп на треска, какъвто ме прикова към легло и през март. Започва внезапно. Прилошава ми, направо ми причернява от болка и това ме прави склонен към насилие — едвам се държа на крака, толкова замаян съм като мисли и организъм. Това на свой ред също отминава и ме връхлита непоносима сънливост — свличам се на пода или върху леглото без капчица сили в крайниците. Не помня баща ми да е изпадал в такива състояния. Да, имаше главоболие и ставаше избухлив, но другите симптоми ги нямаше.
	Филип, момчето ми, ти си единственият човек, на когото мога да се доверя в този свят, кажи ми какво означава това и ако можеш, ела при мен. Не казвай нищо на Ник Кендъл. Не казвай и думица на никого. И най-вече не ми пиши, просто ела.
	Обзела ме е една мисъл, мира нямам от нея. Дали не се опитват да ме отровят?
@	Амброуз
C$
	Сгънах отново писмото, както си е било преди. Псето в градината на къщата долу спря да лае. Чух, че пазачът отключва портата, и кучето се втурна да го посрещне. Чух откъм къщата и гласове, как дрънчи кофа и се затваря врата. Чавките по дърветата на отсрещния хълм политнаха и закръжиха с грачене, после се преместиха на черен облак по върхарите на други дървета, вече зад мочурищата.
	Не скъсах писмото. Издълбах дупка под гранитната плоча. Пъхнах го в тефтера, който носех в джоба си, и го зарових надълбоко в тъмната пръст. После загладих с ръце мястото. Слязох от хълма и отидох през гората на пътя долу. Докато се изкачвах отново, за да се върна вкъщи, чух смеха и разговорите на работниците, които се прибираха след работа. Поспрях за малко и ги загледах как крачат през парка. Скелето по стените, където се бяха трудили цял ден, изглеждаше голо и мрачно.
	Влязох през задния вход и тръгнах да прекосявам двора — Сийкъм явно бе чул стъпките ми по плочника, защото излезе с угрижено лице от помещенията за прислугата.
	— Радвам се, че се прибрахте, господине — подхвана. — Господарката пита от доста време за вас. Случи се злополука с клетия Дон. Тя е много притеснена.
	— Злополука ли? — възкликнах аз. — Какво е станало?
	— От покрива върху него падна голяма плоча, господине — обясни ми той. — Знаете, напоследък недочува и отказва да се махне от мястото си на припек, при прозореца на библиотеката. Плочата явно го е ударила по гърба. Не може да се движи.
	Влязох в библиотеката. Рейчъл бе приклекнала и бе сложила върху скута си главата на Дон. Когато влязох в помещението, тя вдигна очи.
	— Убиха го — каза, — той издъхва. Защо се забави толкова? Ако беше тук, нямаше да се случи.
	Думите й прозвучаха като ехо на нещо в съзнанието ми, което бях забравил отдавна. Не се сещах какво. Сийкъм излезе от библиотеката и ни остави сами. Сълзите в очите на Рейчъл се застинаха по бузите й.
	— Дон ти принадлежеше — рече ми, — принадлежеше само на теб. Израсли сте заедно. Не издържам да го гледам как умира.
	След като отидох при нея, също приклекнах и осъзнах, че мисля не за писмото, заровено дълбоко под гранитната плоча, не за клетия Дон, който щеше да издъхне всеки момент, както лежеше между нас със застинало безжизнено тяло. Мислех само за едно. За пръв път, откакто беше дошла в дома ми, Рейчъл скърбеше не за Амброуз, а за мен.


>	19

	Цяла вечер седяхме с Дон. Аз вечерях, но Рейчъл не хапна нищо. Малко преди полунощ той издъхна. Изнесох го и го покрих — утре щяхме да го погребем в градината. Когато се върнах, в библиотеката нямаше никого, Рейчъл се беше качила горе. Отидох по коридора в будоара — тя седеше там и гледаше просълзена огъня.
	Аз също седнах и я хванах за ръката.
	— Мисля, че не се е мъчил — рекох й. — Мисля, че не го е боляло.
	— Петнайсет дълги години — подхвана тя, — десетгодишното момченце, което на рождения си ден е вдигнало капака на тортата. Все си спомнях тази история, докато той лежеше с глава върху скута ми.
	— След три седмици пак имам рожден ден, ставам на двайсет и пет — казах аз. — Знаеш ли какво ще се случи на този ден?
	— Ще се изпълнят всички желания — отвърна ми тя, — поне така ми казваше мама, когато бях малка. Какво ще си пожелаеш, Филип?
	Не отговорих веднага. Както и тя, се загледах в огъня.
	— Ще разбера чак когато дойде този ден — казах.
	Ръката й с пръстените лежеше бяла и неподвижна върху моята.
	— Щом навърша двайсет и пет — продължих, — кръстникът ми вече няма да има думата за наследството. То ще стане мое и ще правя с него каквото поискам. Мога да ти дам перлената огърлица, другите накити там, в банката.
	— Не, Филип, няма да ги взема — заяви тя. — Редно е да останат за съпругата ти, когато се ожениш. Знам, още нямаш желание да се задомяваш, но някой ден ще стане и това.
	Знаех добре какво мечтая да й кажа, а не смеех. Наведох се и й целунах ръка, сетне се отдалечих.
	— Тези накити не са твои само защото е станала грешка — заявих. — И не само накитите, всичко. Къщата тук, парите, имението. Знаеш го прекрасно.
	Рейчъл изглеждаше много притеснена. Извърна се от огъня и се облегна на креслото. Започна да си играе с пръстените.
	— Излишно е да го обсъждаме — каза. — И да е станала грешка, вече свикнах.
	— Ти може и да си свикнала, но аз не.
	Изправих се и както стоях с гръб към огъня, я погледнах. Вече знаех какво мога да направя и никой не можеше да ми попречи.
	— В смисъл? — попита тя със същата сянка на тревога в очите.
	— Не е важно — отвърнах аз, — след три седмици ще разбереш.
	— След три седмици, след като мине рожденият ти ден, Филип, ще се наложи да те напусна.
	Най-сетне изрече думите, които очаквах. Но сега, когато вече бях решил какво да правя, те май не бяха от особено значение.
	— Защо? — попитах я.
	— Заседях се твърде дълго тук — отговори Рейчъл.
	— Я ми кажи, какво щеше да направиш, ако Амброуз ти беше завещал имението, докато си жива, при условие че аз се грижа за него и го управлявам от твое име.
	Тя трепна и пак загледа огъня.
	— В какъв смисъл какво съм щяла да направя?
	— Тук ли щеше да живееш? — попитах я аз. — И щеше ли да ме отпратиш?
	— Как така да те отпратя! — възкликна Рейчъл. — От собствения ти дом? И таз добра, Филип, как можеш да ме питаш такова нещо!
	— Значи си щяла да останеш? — отвърнах с въпрос — Щяла си да живееш тук, в къщата, и в известен смисъл да ме наемеш на работа. Щяхме да живеем тук заедно, както сега?
	— Да — потвърди тя, — предполагам, че да. Никога не съм се замисляла. Но щеше да бъде различно, няма как да сравняваме.
	— Колко различно?
	Рейчъл махна с ръце.
	— Как да ти обясня? — рече. — Толкова ли не разбираш, че само защото съм жена, положението ми е твърде деликатно. Кръстникът ти пръв ще се съгласи с мен. Не е казвал нищо, но въпреки това съм убедена — и той е на мнение, че е време да си тръгвам. Щеше да бъде съвсем различно, ако къщата беше моя и ти ми беше служител в смисъла, в който използва понятието. Аз щях да бъда госпожа Ашли, ти — мой наследник. А сега излиза, че господарят тук си ти, а аз съм роднина, която живее на твое благоволение. Между двете, скъпи, има огромна пропаст, съвсем различно е.
	— Именно — съгласих се аз.
	— Затова дай да не го обсъждаме повече.
	— Ще го обсъждаме — възразих, — защото въпросът е изключително важен. Какво е станало със завещанието?
	— Какво завещание?
	— Завещанието, което Амброуз е съставил, но така и не е подписал, и в което е оставял имението на теб.
	Забелязах, че тя гледа още по-разтревожено.
	— От къде знаеш за това завещание? Никога не съм ти споменавала за него — каза ми.
	Една лъжа можеше да ми послужи за оправдание и аз се възползвах от това.
	— Винаги съм знаел, че със сигурност има такова завещание — отговорих, — но че то може би е останало неподписано и затова е невалидно от гледна точка на закона. Дори ще стигна по-далеч и ще предположа, че то е някъде тук, сред вещите ти.
	Налучквах, но се оказах прав. Очите й се стрелнаха инстинктивно към малкото писалище при стената, после отново към мен.
	— Какво се опитваш да изтръгнеш от мен? — възкликна Рейчъл.
	— Само потвърди, че такова завещание има.
	Тя се поколеба, после сви рамене.
	— Ами да, има — рече ми, — но това не променя нищо. Завещанието не е подписано.
	— Мога ли да го видя? — поинтересувах се аз.
	— За какво ти е, Филип?
	— Трябва ми за нещо. Мисля, че можеш да ми се довериш.
	Тя ме изгледа. Очевидно беше озадачена, а също — според мен — притеснена. Стана от креслото и отиде при писалището, сетне се поколеба и пак ме погледна.
	— Защо изведнъж е всичко това? — попита. — Било, каквото било. Онази вечер в библиотеката ми обеща да не се връщаме към миналото.
	— А ти ми обеща да останеш — напомних аз.
	Дали да ми го даде, или да не ми го дава — тя трябваше да избере. Замислих се за избора, който онзи следобед съм направил при гранитния камък. За добро или за лошо бях избрал да прочета писмото. Сега Рейчъл също трябваше да реши. Тя отиде при писалището и след като извади ключе, отвори едно от чекмеджетата. Извади отвътре лист хартия, който ми подаде.
	— Прочети го, щом искаш — подкани.
	Занесох листа при свещта. Беше запълнен с почерка на Амброуз, четлив и твърд, по-ясен, отколкото върху писмото, което бях прочел онзи следобед. Беше с дата ноември миналата година, седем месеца след като се бяха оженили с Рейчъл. Отгоре пишеше: „Последна воля и завещание на Амброуз Ашли“. Съдържанието беше точно каквото той ми беше разказал. Имението оставаше за Рейчъл — докато е жива, а след това преминаваше у най-голямото от децата на всеки от двамата, в случай че такива се родят, а ако не се родят, у мен, имаше и условие да го управлявам, докато Рейчъл е жива.
	— Мога ли да направя препис? — поинтересувах се.
	— Прави каквото искаш — отвърна тя. Беше пребледняла и застинала, сякаш това изобщо не я вълнуваше. — Всичко вече е приключило, Филип, няма смисъл да го обсъждаме.
	— Засега ще го задържа и ще направя и препис — обясних аз и след като седнах на бюрото, взех лист и хартия и започнах да преписвам завещанието, а през това време Рейчъл остана на креслото с буза, подпряна на ръката й. — Виждам, че Амброуз е сложил дата от ноември — подхванах пак аз. — Имаш ли представа защо е избрал този месец, за да състави ново завещание? Оженили сте се през април предишната година.
	Рейчъл се позабави с отговора и изведнъж аз се запитах как ли се чувства хирург, който опипва белег на трудно заздравяла рана.
	— Не знам защо го е съставил през ноември — отвърна тя.
	— По онова време никой от двамата не е мислел за смъртта. По-скоро обратното. Това беше най-щастливото ни време през осемнайсетте месеца, когато бяхме заедно.
	— Да — казах и взех още един лист хартия, — той ми писа и ми спомена.
	Чух я, че се размърдва в креслото и се извръща, за да ме погледне. Но аз продължих да си пиша.
	— Амброуз ти е споменал? — учуди се Рейчъл — Бях го помолила да не го прави, притеснявах се, че няма да разбереш и ще се почувстваш пренебрегнат, какво по-естествено от това! Амброуз ми обеща да го пази в тайна. А после се оказа, че вече е все едно.
	Гласът беше глух, безизразен. Може би, когато хирургът опипваше белега, страдалецът все пак казваше тихо, че не усеща болка. В писмото, заровено под гранита, Амброуз споделяше: „При жените пораженията са по-тежки.“ Докато записвах припряно върху листа, забелязах, че съм добавил: „Вече е все едно… вече е все едно.“ Скъсах листа и започнах наново.
	— И така в крайна сметка завещанието е останало неподписано — обобщих аз.
	— Да — потвърди Рейчъл. — Амброуз го остави, както го виждаш.
	Бях приключил с преписа. Сгънах завещанието и втория лист и ги прибрах в горния си джоб, където по-рано бях носил и писмото на Амброуз. След това отидох и приклекнах при креслото на Рейчъл, а после я прегърнах и я притиснах силно до себе си — не като жена, а като малко дете.
	— Рейчъл, защо Амброуз не е подписал завещанието? — попитах.
	Тя не се отдръпна, продължи да седи, без да се помръдва. Само ръката, която беше отпуснала върху рамото ми, се понапрегна.
	— Кажи ми — подканих, — кажи ми, Рейчъл.
	Гласът, който ми отговори, беше тих, сякаш идваше от много далеч, само шепот в ухото ми.
	— Така и не разбрах — рече тя, — не сме говорили отново за това. Но когато разбра, че вече не мога да имам деца, Амброуз като че ли загуби вяра в мен. Може би дори без да го осъзнава.
	Докато я прегръщах, си спомних писмото в тефтера под гранитната плоча със същото обвинение, изразено обаче с други думи, и се изумих как е възможно двама души, които се обичат, да допуснат в общата скръб такова недоразумение, да се отчуждят. В любовта между мъжа и жената явно имаше нещо, което ги тласкаше да се терзаят и подозират.
	— Нещастна ли беше тогава? — попитах я.
	— Дали съм била нещастна? — повтори тя. — А ти как мислиш? Направо не бях на себе си.
	Представих си как седят на терасата с тази странна сянка между тях, изтъкана само от съмнения и страхове, и ми се стори, че кълновете на тази сянка се крият някъде в необозримото минало и не могат да бъдат проследени. Не беше изключено, без да си дава сметка, Амброуз да се е чувствал засегнат от миналото на Рейчъл със Сангалети и преди това, да я е обвинявал за живота, който не е споделял, а тя също да се е чувствала оскърбена и да се е страхувала, че когато е загубила детето, е загубила и любовта. Колко слабо беше познавала все пак Амброуз. И колко лошо я бе познавал той. Можех да й разкажа какво пише в писмото под камъка, но не виждах смисъл. Недоразумението беше пуснало дълбоки корени.
	— Значи завещанието е останало неподписано поради грешка, така ли? — попитах аз.
	— Ако искаш, го наречи и грешка — отговори тя, — сега няма никакво значение. Но малко след това държането на Амброуз се промени, промени се и самият той. Започна главоболието, от което направо не виждаше. Един-два пъти дори прибягна до насилие. Питах се каква е моята вина и се страхувах.
	— А не си имала приятели, така ли?
	— Само Риналди. А той изобщо не знае онова, което ти казах днес вечерта.
	Онова студено сковано лице, присвитите изпитателни очи — не винях Амброуз, че не му се е доверявал. Но как бе възможно той да е бил толкова неуверен, все пак й е бил съпруг! Със сигурност мъжът би трябвало да знае, когато една жена го обича. Ала явно невинаги си личеше.
	— А когато Амброуз се е разболял, не си канила повече Риналди в къщата, така ли? — поинтересувах се аз.
	— Не смеех. Няма да разбереш колко се промени Амброуз, не искам да ти разказвам. Много те моля, Филип, не ме разпитвай повече.
	— Амброуз те е подозирал… в какво?
	— Във всичко. Че му изневерявам и още по-страшни неща.
	— Какво може да е по-страшно от изневярата?
	Най-неочаквано тя ме избута и след като стана от креслото, отиде при вратата и я отвори.
	— Нищо — отсече, — нищо на този свят. А сега излез и ме остави сама.
	Станах бавно и отидох при нея на вратата.
	— Извинявай — рекох, — не исках да те гневя.
	— Не съм разгневена — възрази Рейчъл.
	— Никога повече няма да ти задавам въпроси. Тези бяха последните. Обещавам ти най-тържествено.
	— Благодаря — отвърна тя.
	Беше напрегната и пребледняла. Говореше студено.
	— Имах причини да те питам — обясних аз. — Ще ги разбереш след три седмици.
	— Не те питам за причините, Филип, моля те само да излезеш.
	Не ме целуна, не ми протегна ръка. Кимнах и излязох. Но само преди малко тя ми беше разрешила да приклекна до нея и да я прегърна. Защо толкова внезапно се бе променила? Ако Амброуз не бе разбирал от жени, аз разбирах още по-малко и от него. Неочакваната сърдечност, която те сварва неподготвен и те праща на седмото небе, а после ей така, без причина, бързо промененото настроение, което те връща, където си бил преди. Какви мисли, объркани и неясни, минаваха през главите на жените и замъгляваха способността им да преценяват? Какви импулсивни вълни минаваха през тях и ги тласкаха от гняв към отчуждение или пък към внезапна щедрост? Ние със сигурност бяхме различни, с по-първични възприятия, движехме се по-бавно между точките на компаса, докато те, своенравни и неуравновесени, се носеха по пътя си, тласкани от ветровете на приумиците.
	На другата сутрин, когато слезе долу, Рейчъл се държеше както обикновено мило и добродушно и не отвори дума за разговора ни от предната вечер. Погребахме клетия Дон на едно по-прикътано място в градината, където започваше пътеката покрай камелиите, и аз отбелязах гроба с малък кръг, очертан от камъни. Не обсъждахме десетия ми рожден ден, когато Амброуз ми е подарил кучето, нито двайсет и петия, който вече се задаваше. На другия ден обаче станах рано и след като се разпоредих да оседлаят Джипси, отидох в Бодмин. Посетих един адвокат там, мъж на име Уилфред Туин, който беше много търсен в графството, но досега не се беше занимавал с дела на семейство Ашли, понеже кръстникът ми предпочиташе своите хора в Сейнт Остел. Обясних, че съм дошъл по въпрос, който не търпи отлагане и е строго поверителен, и че искам да състави юридически издържан като език и форма документ, с който да прехвърля каквото имам на братовчедка си, госпожа Рейчъл Ашли, и това да стане на първи април, когато ще вляза във владение.
	Показах му завещанието, което Амброуз не беше подписал, и обясних, че не го е направил само защото внезапно е бил поносен от болест, а после е починал. Възложих му да включи в документа голяма част от онова, което Амброуз беше написал в завещанието — че след кончината на Рейчъл имотът отново става мой и че ще го управлявам, докато тя е жива. В случай че умра преди нея, той ще премине във владение на вторите ми братовчеди в Кент, ала едва след смъртта й, а не преди това. Туин беше схватлив, — веднага разбра какво искам и понеже, струва ми се, не беше пръв приятел на кръстника ми — отчасти причината да се обърна именно към него, — беше признателен, че съм поверил на грижите му такъв важен въпрос.
	— Желаете ли да включите текст, с който земите да бъдат защитени? В сегашната чернова госпожа Ашли може да продаде колкото парцела пожелае, което ми се струва неразумно, ако възнамерявате да ги завещаете в тяхната цялост на наследниците си.
	— Да — рекох след малко, — за предпочитане е да включите точка, с която да се забраняват продажбите. Това, съвсем естествено, важи и за къщата.
	— Има и семейни накити, нали, и други лични вещи? — поинтересува се адвокатът. — С тях какво правим?
	— Те са нейни, тя може да постъпи с тях, както реши — уточних аз.
	Той ми прочете от начало до край черновата и аз не открих в нея нещо, което да се поправи.
	— И още нещо — рече адвокатът. — Не сме предвидили условие, в случай че госпожа Ашли се омъжи отново.
	— Това едва ли ще се случи — уверих го аз.
	— Възможно е и да не се случи, но въпреки това трябва да го предвидим в текста. — Господин Туин ме погледна изпитателно, както държеше във въздуха писалката. — Братовчедка ви е сравнително млада жена, нали? — попита ме. — Със сигурност трябва да го предвидим.
	Изведнъж, колкото и чудовищно да звучи, се сетих за стария Сейнт Айвс в другия край на графството и за думите, които Рейчъл бе подметнала на шега.
	— В случай че се омъжи отново — побързах да кажа, — всичко, предвидено в дарението, отново става мое. Две мнения няма.
	Той го вписа в черновата и ми я прочете още веднъж.
	— И желаете да го получите в юридически издържан като език и форма документ до първи април, нали така, господин Ашли? — попита ме.
	— Да, ако обичате. Тогава е рожденият ми ден. На него имението и всичко останало става мое, само мое. Никой няма да има право да се възпротиви.
	Адвокатът сгъна листа и ми се усмихна.
	— Постъпвате много щедро да дарите всичко в мига, когато то стане ваше.
	— Никога нямаше да стане мое, ако братовчед ми Амброуз Ашли беше сложил подписа си под онова завещание — уточних аз.
	— Въпреки това се съмнявам някой да е постъпвал някога така — заяви господин Туин. — Поне аз не знам, не помня такова нещо. Доколкото схващам, не искате да се разгласява, докато не настъпи денят.
	— Точно така. Нека си остане пълна тайна.
	— Чудесно, господин Ашли. Признателен съм ви, че ми се доверихте. Занапред съм на ваше разположение по всяко време, в случай че ви трябвам за каквото и да било.
	Кимна ми и ме изпрати с обещанието окончателният документ да ми бъде предоставен на трийсет и първи март.
	Прибрах се, носех в сърцето си някакво безразсъдно чувство. Дали кръстникът ми щеше да получи апоплектичен удар, щом чуеше новината? Беше ми все едно. Не му желаех злото, исках само да се отърва от опеката му и сега бях променил из корен нещата. Колкото до Рейчъл, сега вече тя не можеше да замине за Лондон и да изостави имението си. Доводите й от предната вечер вече не важаха. Ако имаше възражения срещу това да живея в къщата, какво толкова, щях да се пренеса в канцеларията и да се явявам всеки ден, за да получа указания. Щях да се присъединя към Уелингтън, Тамлин и останалите и с шапка в ръка щях да чакам нареждания. Ако още бях малко хлапе, сигурно щях да заподскачам — тъй се радвах на живота. Затова пришпорих коня и при един поток за малко да падна, толкова рязко се приземи той на отсрещния бряг. От мартенските ветрове съвсем оглупявах — идеше ми да запея, само че, и да ме убиеха, не можех да изкарам и една мелодия като хората. Живият плет се зеленееше, върбите бяха напъпили, гъстият прещип се беше покрил с меденожълти цветове. Беше ден за безразсъдство и силна тръпка.
	Когато се прибрах някъде надвечер и стигнах по алеята за екипажите в къщата, видях пред входа пощенска кола. Гледката беше необичайна, дойдеше ли някой на гости на Рейчъл, го правеше със своя екипаж. Колелата и кочияшът бяха покрити с прах, явно бяха оставили след себе си дълъг път, не бях виждал никога дотогава и мъжа, и превозното средство. Щом ги съзрях, се обърнах и отидох с Джипси в конюшнята, но момчето, което дойде да отведе кобилата, не знаеше нищо за посетителите, а Уелингтън го нямаше.
	Не видях никого във вестибюла, ала след малко, щом се приближих тихо до всекидневната, чух отвътре, иззад затворената врата гласове. Реших да мина не по парадното, а по задното стълбище. Но тъкмо да се обърна, и вратата на всекидневната се отвори — във вестибюла излезе Рейчъл, която се смееше през рамо. Изглеждаше добре, явно беше щастлива и направо грееше — както винаги, когато беше във весело настроение.
	— Прибрал си се, Филип — рече ми. — Ела във всекидневната — няма как да избегнеш този мой гост. Идва отдалеч, за да се види и с двамата.
	Тя ме хвана с усмивка за ръката и макар да се дърпах, ме затегли към всекидневната. Там седеше мъж — щом ме видя, той стана от креслото и тръгна към мен с протегната ръка.
	— Не ме очаквате и ви поднасям извиненията си — рече ми. — Но и аз не ви очаквах, когато ви видях първия път.
	Беше Риналди.


>	20

	Не знам дали съм показал е изражението си чувствата, които изпитвах, толкова ясно, колкото ги усещах в сърцето си, но очевидно да, защото Рейчъл побърза да подхване разговор и да каже на Риналди, че вечно обикалям навън с кон или пеш, а тя не знае къде ходя, нито пък аз й съобщавам кога ще се прибера.
	— Филип се труди повече и от работниците си — обясни — и познава имението педя по педя, по-добре и от тях.
	Още ме държеше за ръката, сякаш за да ме покаже на госта, точно както учителка държи нацупено дете.
	— Моите поздравления, имението ви е прекрасно — подхвана и Риналди. — Не се учудвам, че братовчедка ви Рейчъл се е привързала толкова към него. Никога не е изглеждала по-добре.
	— Очите му, очите, които помнех съвсем ясно: с увиснали клепачи, безизразни, се позадържаха върху нея, после пак се насочиха към мен. — Въздухът тук явно предразполага повече към душевна и телесна отмора, отколкото във Флоренция, там не е така мек.
	— Корените на братовчедка ми са от западните графства — напомних аз. — Тя просто се завърна в родните земи.
	Тон се усмихна, ако лекото помръдване на лицето му можеше да се нарече така, и се обърна към Рейчъл:
	— Зависи кръвта по чия линия е по-силна, нали? — попита. — Младият ти родственик забравя, че майка ти е римлянка. И бих добавил, че от ден на ден приличаш все повече на нея.
	— Само в лице — напомни Рейчъл, — не в тяло или като характер. Филип, Риналди ми заяви, че щял да отиде на хотел и да сме му препоръчали някой, не бил придирчив, аз обаче му отвърнах, че говори глупости. Със сигурност можем да му предоставим стая тук, нали?
	Сърцето ми се сви от тези думи, но нямаше как да откажа.
	— Разбира се — отговорих. — Веднага ще се разпоредя, отпратете и пощенската кола, повече няма да ви трябва.
	— Докара ме от Ексетър — обясни Риналди. — Ще се разплатя с човека, после пак ще го наема, за да се върна в Лондон.
	— Има време дотогава, още е рано — намеси се Рейчъл. — Така и така си дошъл, остани поне няколко дни, за да видиш всичко. Пък и имаме да обсъждаме много неща.
	Излязох от всекидневната, за да кажа да приготвят стая — имаше една просторна в западния край, която беше точно като за Риналди, — после се качих бавно горе, за да се изкъпя и да се преоблека за вечеря. От прозореца видях как Риналди излиза да плати на кочияша, сетне постоя малко на алеята за екипажите. Останах с усещането, че с един-единствен одобрителен поглед преценява колко струва дървенията, каква е цената на дърветата и храстите, забелязах и че се взира във фигурите, изсечени над входната врата, и прокарва по тях ръка. Рейчъл явно беше отишла при него, защото я чух да се смее, после двамата заговориха на италиански. Входната врата се затвори. Бяха влезли вътре.
	Мина ми през ума да остана горе и да не слизам, да помоля да предадат на Джон да ми качи вечерята. Щом имаха да обсъждат толкова много неща, нека го направят в мое отсъствие. Но все пак бях домакин, нямаше как да се държа неучтиво. Изкъпах се бавно, облякох се без всякакво желание и след като слязох, заварих Сийкъм и Джон да сноват припряно из трапезарията, която не бяхме използвали още откакто майсторите се бяха заели да чистят ламперията и да потягат тавана. По масата бяха подредени най-хубавите сребърни прибори, всичко, каквото се слага за гости.
	— Излишна е цялата тази суетня — рекох на Сийкъм, — можехме да хапнем и в библиотеката.
	— Така нареди госпожата — отвърна, преизпълнен с достойнство, Сийкъм, и аз чух как праща Джон да донесе от килера покривката и кърпите с дантела отстрани, които не вадехме и за неделния обяд.
	Запалих лулата и излязох в градината. Още не се беше мръкнало, щеше да се здрачи след цял час-час и нещо. Но във всекидневната свещите вече бяха запалени, а пердетата не бяха спуснати. Светеше и в синята стая и аз видях как Рейчъл снове напред-назад покрай прозорците, докато се облича. Ако бяхме само двамата, щяхме да прекараме вечерта в будоара: аз щях да се поздравявам за онова, което съм свършил в Бодмин, а тя щеше да ми разказва мило какво е правила през деня. Сега обаче нямаше да е така. Ярко осветена всекидневна, оживление в трапезарията, разговори между тях двамата за неща, които не ме засягаха, и най-вече инстинктивното отвращение, което изпитвах към този човек, усещането, че не е дошъл току-така, колкото да прекара тук някой и друг ден, и че гони някаква цел. Дали Рейчъл е знаела, че е пристигнал в Англия и се кани да я посети? Цялата радост след свършеното в Бодмин се изпари. Школското лудуване беше приключило. Влязох вътре потиснат, измъчван от лоши предчувствия. Риналди беше сам във всекидневната — стоеше при камината. Беше сменил пътните дрехи с официално облекло и разглеждаше портрета на баба ми върху ламперията.
	— Мило лице — отбеляза той за портрета, — красиви очи и цвят на лицето. Произлизате от хубав род. Самият портрет не е особено ценен.
	— Вероятно не е — съгласих се аз, — портретите на Лели* и Нелър** са на стълбището, ако ви е интересно.
	[* Питър Лели (1618–1680), английски художник. — Б.пр.]
	[** Годфри Нелър (1646–1723), водещ английски портретист. — Б.пр.]
	— Забелязах ги, докато слизах — отговори Риналди. — Портретите на Лели стоят добре, но на Нелър — не. Бих се осмелил да кажа, че стилът на втория не е от най-добрите, претрупан е. Може би картините са довършени от негов ученик. — Не отговорих, слушах как Рейчъл слиза по стълбището. — Преди да замина от Флоренция, успях да продам един ранен Фурини* на братовчедка ви, влизаше в колекцията на Сангалети, която, за съжаление, вече е разпиляна. Прелестна картина. Беше окачена над стълбището във вилата, на най-добрата светлина. Сигурно сте я забелязали, когато сте ходили там.
	[* Франческо Фурини (1600–1649), италиански художник от флорентинската школа. — Б.пр.]
	— Вероятно не съм — отговорих аз.
	При нас дойде Рейчъл. Беше в роклята, с която беше облечена на коледното празненство, но забелязах, че си е сложила на раменете шал. Пак добре! Премести поглед от единия към другия, сякаш за да провери как върви разговорът ни.
	— Тъкмо казвах на братовчед ти Филип — подхвана Риналди — колко изгодно съм продал „Богородицата“ на Фурини. Ала си е трагедия, че се наложи да се разделим с нея.
	— Но вече сме свикнали, нали? — отговори му Рейчъл. — Толкова много съкровища, които не успяхме да спасим.
	Усетих, че ми е станало неприятно от множественото число.
	— А успяхте ли да продадете вилата? — попитах без заобикалки.
	— Още не — отвърна Риналди, — всъщност пристигнах, за да се видя именно по този въпрос с братовчедка ви Рейчъл, и решихме да я дадем под наем за три-четири години. Така е по-изгодно, пък и няма да я губим. Нищо чудно братовчедка ви да поиска скоро да се върне във Флоренция. Живяла е там дълги години.
	— Засега нямам намерение да се връщам — опроверга го Рейчъл.
	— А, сигурно, но нищо не се знае — рече й италианецът.
	Не я изпускаше от очи, докато тя се движеше из стаята, и на мен ми се прииска ужасно да седне и Риналди да не я гледа повече. Креслото, където обикновено се разполагаше, бе малко встрани от свещите и така лицето й щеше да остане в сянка. Нямаше причина Рейчъл да снове из стаята, освен ако не искаше да покаже роклята си. Издърпах напред едно от креслата, ала тя пак не седна.
	— Риналди е бил в Лондон повече от седмица и представи си, не ми се е обадил — обясни ми тя. — Никога през живота си не съм била толкова изненадана, както когато Сийкъм оповести, че той е тук. Постъпил е много нехайно, като не ме е предупредил.
	Усмихна му се през рамо, а Риналди само сви рамене.
	— Надявах се да ти стане по-приятно, ако те изненадам и пристигна внезапно — обясни италианецът, — неочакваното радва или точно обратното, според обстоятелствата. Помниш ли онзи път, когато беше в Рим и ние с Козимо ти се изтърсихме тъкмо когато се обличаше за увеселението у Кастелучи? Определено ни се ядоса и на двамата.
	— Е, имах си причини — засмя се Рейчъл. — Ако си забравил, няма да ти ги напомням.
	— Не съм забравил — възрази италианецът. — Помня и какъв цвят беше роклята ти. Като кехлибар. И Бенито Кастелучи ти беше изпратил цветя. Видях картичката, а Козимо — не.
	Сийкъм влезе да съобщи, че вечерята е готова, и Рейчъл ни поведе през вестибюла към трапезарията — още се смееше и припомняше на Риналди разни случки от Рим. Чувствах се натрапник, никога не съм бил толкова потиснат. Те продължаваха да обсъждат хора и места, а Рейчъл се пресягаше от време на време през масата към мен, все едно съм дете, и казваше:
	— Извинявай, миличък. Отдавна се съм виждала Риналди.
	А той само ме гледаше с тъмните си очи с увиснали клепачи и се подсмихваше.
	Един-два пъти минаха на италиански. Риналди й разказваше нещо, но изведнъж започваше да търси думите, за които не се сещаше, и след като ми се извинеше с кимане, преминаваше на своя си език. Рейчъл му отвръщаше и докато говореше и аз чувах как непознатите думи се сипят от устните й много по-бързо и уверено, отколкото когато разговаряхме на английски, сякаш се променяше цялото й държане — тя се вълнуваше повече, беше по-жизнена, но и в известен смисъл по-груба, по-бляскава, което не ми допадаше.
	Струваше ми се, че двамата не се вписват добре на масата ми в трапезарията с ламперия по стените, че трябва да са другаде, във Флоренция или Рим, сред смугли сервитьори и чуждо за мен лъскаво общество, което изричаше с усмивка тези неразбираеми фрази. Рейчъл и Риналди нямаше какво да търсят тук, където Сийкъм се суетеше около тях с кожените си чехли, а едно от младите кучета дращеше под масата. Седях сгърбен, посърнал и обезсърчен, мъртва душа на собствената си вечеря, току се пресягах към орехите и ги чупех между дланите си, за да се поразсея. Рейчъл седеше с нас, докато си подавахме портвайна и брендито. По-точно ги подавах аз, защото пиеше само италианецът.
	По едно време запали пура, извади я от кутия, която носеше със себе си, и ме изгледа снизходително, докато палех лулата си.
	— Имам чувството, че всички млади англичани пушат лули — отбеляза той. — Твърди се, че улеснявали храносмилането, но са ми казвали, че само развалят дъха.
	— Както и брендито, което освен това размътва главата — подметнах аз.
	Изведнъж си спомних за клетия Дон, който вече беше мъртъв и бе погребан в градината, спомних си и как като по-млад при среща с куче, което не му допада, той е настръхвал, навирвал е опашка, изправял е гръб и после с един-единствен скок го е захапвал за гърлото. Сега вече знаех как се е чувствал в такива случаи.
	— Нали ще ни извиниш, Филип — каза Рейчъл и стана от стола, — ние с Риналди имаме да обсъждаме много неща, той носи и книжа, които трябва да подпиша. Най-добре е да го направим горе в будоара. Ще се присъединиш ли и ти?
	— Мисля, че не — отвърнах аз. — Цял ден съм бил навън, в канцеларията ме чакат писма. Пожелавам и на двамата лека нощ.
	Рейчъл излезе от трапезарията и Риналди я последва. Чух ги как се качват горе. Още седях на масата, когато Джон влезе да разчисти.
	После излязох и аз и тръгнах да се разхождам из градината. Видях, че в будоара свети, но пердетата бяха спуснати. Сега двамата бяха заедно и говореха на италиански. Рейчъл сигурно седеше на ниското канапе при запалената камина с италианеца до нея. Дали щеше да му каже за разговора ни от предната вечер и как съм отнесъл завещанието и съм му направил препис. Какви ли съвети й даваше Риналди, какво я напътстваше, какви книжа бе донесъл от папката си, та Рейчъл да ги разпише. Дали, след като приключеха с деловите въпроси, щяха да продължат да си говорят за общи познати и места, които и двамата познават? Дали тя щеше да му направи билкова отвара, каквато вареше на мен, дали щеше да снове из стаята, та италианецът да й се любува? Кога ли щеше да се сбогува и да отиде да си легне, дали щеше да му протегне ръка? Дали и Риналди щеше да се позадържи на вратата с някакви измислени доводи — точно като мен? Или тя щеше да му разреши да остане до по-късно, все пак го познаваше добре?
	Продължих да се разхождам из градината, нагоре по алеята при новата тераса, сетне се спуснах към морето и след като се върнах, тръгнах по пътеката с току-що насадените млади кедри отстрани — напред-назад, напред-назад, докато не чух как часовникът на кулата отброява десет. Точно в този час Рейчъл ме отпращаше, дали щеше да отпрати и италианеца? Отидох да застана в края на моравата и загледах прозореца й в будоара. Там още светеше. Гледах и чаках. Продължаваше да свети. От дългата разходка ми беше станало топло, но тук, под дърветата, беше студено. Ръцете и краката ми премръзнаха. Нощта беше непрогледна, без всякаква музика. Дърветата не бяха увенчани с мътна месечина. В единайсет, точно след ударите на часовника, светлината в будоара угасна и се премести в синята стая. Постоях още малко, после ме прихвана нещо и след като отидох отзад на къщата, в западния край след кухненските помещения, погледнах нагоре към прозореца в стаята на Риналди. Обзе ме облекчение. И там светеше. Виждах съвсем малко от светлината, защото Риналди бе оставил капаците затворени и тя се процеждаше през тях. Почувствах с вътрешно задоволство, че няма да ги отвори за през нощта.
	Влязох в къщата и се качих в стаята си. Тъкмо си бях свалил връхната дреха и вратовръзката, които метнах на стола, когато чух роклята на Рейчъл, която прошумоли в коридора, после и тихо почукване. Отидох да отворя. Рейчъл стоеше там с роклята от вечерта, още беше заметната с шала.
	— Дойдох да ти пожелая лека нощ — обясни тя.
	— Благодаря. И на теб лека.
	Рейчъл плъзна поглед надолу и видя калта по обувките ми.
	— Къде беше цяла вечер? — попита.
	— Разхождах се из градината — обясних аз.
	— Защо не дойде да пиеш чай в будоара?
	— Не исках.
	— Не ставай за смях — каза тя. — По време на вечерята се държеше като намусен гимназист, който плаче за един хубав бой.
	— Съжалявам.
	— Риналди ми е много стар приятел, знаеш го добре — продължи Рейчъл. — Имахме да обсъждаме много неща, толкова ли не разбираш?
	— Защо му разреши да стои в будоара до единайсет часа, защото ти е стар приятел ли?
	— Наистина ли до единайсет? — учуди се тя. — Не съм забелязала.
	— Колко ще остане тук? — поинтересувах се аз.
	— Зависи от теб. Ако си учтив и го поканиш, сигурно три дни. Повече не може. Трябва да се връща в Лондон.
	— Щом искаш от мен да го поканя, явно ще се наложи.
	— Благодаря, Филип. — Изведнъж тя ме погледна, очите й омекнаха и аз забелязах в ъгълчето на устата й следа от усмивка. — Какво има — попита ме Рейчъл, — защо се държиш толкова глупаво?
	Можех да посоча стотици причини. Че не вярвам на Риналди, че ми е противно да стои в моята къща, че искам да е както преди и да сме само двамата с нея. Вместо това казах единствено защото ми беше неприятно всичко, обсъждано тази вечер:
	— Кой е този Бенито Кастелучи, който ти е пратил цветя?
	Пак се чу кръшният й смях, после Рейчъл се пресегна и ме прегърна.
	— Беше стар, много дебел и дъхът му вонеше на пури… освен това те обичам много, много — рече ми и си тръгна.
	Не се и съмнявам, че е заспала само двайсет минути, след като ме е оставила, а аз чак до четири слушах как часовникът на кулата отброява часовете и призори потънах в неспокоен сутрешен сън, който към седем става най-дълбок, а после по обичайното време бях събуден най-безпощадно от Джон.
	Риналди остана не три, а цели седем дни и през тези седем дни не видях причина да променя мнението си за него. Мисля, че ако има нещо, което да не харесах особено много у него, то това бе снизходителното му отношение към мен. Погледнеше ли ме, и по устните му заиграваше ехидна усмивчица, сякаш съм дете, което трябва да изтърпи, каквото и да вършех през деня, той ме разпитваше надълго и нашироко и го възприемаше като школска шега. Правех всичко възможно да не се прибирам за обяд, а когато малко след четири си дойдех, ги заварвах във всекидневната да говорят на неизбежния италиански — щом ме видеха, млъкваха.
	— А, труженикът вече е тук — казваше Риналди, както се бе разположил — да го вземат мътните! — на креслото, където сядах, ако съм сам. — И докато той е обикалял из нивите и безспорно е следял ралото да прокара в пръстта нужните бразди, ние с теб, Рейчъл, бяхме в мислите и въображението си на стотици километри оттук. Не сме се помръднали цял ден, ако не се брои разходката по пътеката при терасата. Има си предимства да остаряваш.
	— Влияеш ми зле, Риналди — обаждаше се Рейчъл, — откакто си тук, съм занемарила всичките си задължения. Не съм ходила на гости, не съм наглеждала как върви засаждането. Филип ще ми се накара за бездействието.
	— Умствено не си бездействала — чу се отговорът му. — В този смисъл сме извървели не по-малки разстояния от братовчед ти, само че не с краката си. Или може би днес сте се придвижвали на седло? Младите англичани обичат да яздят до пълно изтощение.
	Усещах, че ми се подиграва, че ме прави за посмешище, и се ядосвах още повече, задето Рейчъл ми се притичва на помощ, и този път като учителка, която насърчава ученик.
	— Днес със сигурност е сряда — рече тя, — а в сряда Филип не се разхожда нито пеш, нито с кон, ами прави сметки в канцеларията. Отдава му се и знае много точно колко харчи, нали, Филип?
	— Невинаги — отвърнах аз — и всъщност днес бях в съда като свидетел на един съсед — съдеше някакъв за кражба. Отърва се с глоба, няма да лежи в затвора.
	Риналди ме наблюдаваше все така снизходително.
	— Не само млад фермер, но и млад Соломон — рече той. — Постоянно научавам за нови и нови таланти. Рейчъл, братовчед ти не ти ли прилича на Йоан Кръстител от портрета на Дел Сарто*? Някой път трябва да го изтръгнеш от нивите тук и да му покажеш и нашата страна. Пътешествията разширяват мисленето, пък и ми се ще да го видя в галерия или църква.
	[* Андрея дел Сарто (1486–1550), италиански художник, представител на Късния ренесанс. — Б.пр.]
	— Амброуз се отегчаваше и на двете места — напомни Рейчъл, — съмнявам се Филип да остане по-възхитен. Е, видя ли в съда кръстника си? Ще ми се да заведа Риналди при него в Пелин.
	— Да, там беше — потвърдих аз, — прати ви поздрави.
	— Господин Кендъл има много очарователна дъщеря — обясни Рейчъл на италианеца, — малко по-млада от Филип.
	— Дъщеря ли? Хм, виж ти! — възкликна той. — В такъв случай младият ти братовчед не е съвсем откъснат от обществото на млади дами.
	— Изобщо не е откъснат — засмя се Рейчъл. — Всички майки на шейсет километра оттук са му хвърлили око.
	Помня, изгледах я, а тя прихна още по-гръмогласно и докато минаваше покрай мен, за да отиде да се преоблече за вечеря, ме потупа по рамото, навик, от който направо се вбесявах — веднъж го бях нарекъл потупването на леля Фийби, от което Рейчъл много се развесели, сякаш й бях направил комплимент.
	След като тя отиде горе, Риналди ми каза:
	— Много щедро от ваша страна и от страна на попечителя ви, че сте отпуснали на братовчедка си издръжка. Тя ми писа, за да го сподели. Беше изключително трогната.
	— Това бе най-малкото, което можехме да направим — уверих го аз с тон, с който се надявах да го откажа от по-нататъшен разговор.
	Нямах никакво намерение да му съобщавам какво ще се случи след три седмици.
	— Вероятно знаете — допълни той, — че ако не броим тази издръжка, тя няма никакви лични средства, единствените пари, с които разполага, са от продажбите, които от време на време успявам да осъществя. Смяната на въздуха е направила чудеса, но ми се струва, че не след дълго светският живот ще започне да й липсва, свикнала е с него във Флоренция. Това е истинската причина да не пускам за продажба вилата. Връзката е много силна.
	Не му отговорих. Връзката беше силна само защото той я правеше такава. Преди да дойде италианецът, Рейчъл не бе отваряла дума за никаква връзка. Какво ли беше материалното му положение, дали й даваше от своите пари, а не само от парите от сделките с имоти и вещи на Сангалети. Колко прав е бил Амброуз да не му се доверява. Но каква слабост на Рейчъл я караше да продължава да се осланя на него като съветник и приятел?
	— Ще бъде по-разумно, разбира се, накрая да продадем вилата — продължи италианецът — и Рейчъл да си вземе по-малко жилище във Флоренция или да построи по-малка къща във Фиезоле. Има много приятели, които не искат да я губят, и аз съм един от тях.
	— При първата ни среща споменахте, че е импулсивна жена — напомних аз. — Със сигурност и занапред ще си остане такава и ще живее, където й харесва.
	— Определено — съгласи се Риналди. — Но импулсивността й е такава, че невинаги я прави щастлива.
	Предполагам, намекваше, че е постъпила импулсивно, като се е омъжила за Амброуз и това не й е донесло щастие, а също, като е дошла в Англия, приумица с неизвестен изход. Имаше власт над нея, защото ръководеше делата й, и именно тази власт може би накрая щеше да я отведе отново във Флоренция. Струваше ми се, че целта на посещението му е именно такава, освен това той вероятно искаше да я предупреди, че издръжката, която сме й отпуснали от наследството, няма да й стигне да живее с нея безкрайно. Но аз държах коз, за който италианецът не знаеше. След три седмици Рейчъл вече нямаше да зависи от него — до края на живота си. Идеше ми да се усмихна, но не вървеше някак да го правя в негово присъствие, страшно неприятен ми беше.
	— При вашето възпитание си е доста странно, че сте подслонили в дома си за толкова дълго жена — заяви Риналди и ме погледна изпод увисналите клепачи. — Сигурно ви тежи.
	— Точно обратното — уверих го аз, — много приятно ми е.
	— Въпреки това за такъв млад и неопитен мъж си е силно лекарство — настоя Риналди. — В такива големи дози може да ви навреди.
	— Скоро навършвам двайсет и пет — напомних аз, — мисля, че зная прекрасно кое лекарство е добро за мен.
	— Братовчед ви Амброуз мислеше същото на четиресет и три, но се оказа, че греши — възрази италианецът.
	— Това какво е, предупреждение или съвет? — попитах аз.
	— И двете, стига да го изтълкувате правилно. А сега ще прощавате, но трябва да се облека за вечеря.
	Предполагам, такъв беше неговият начин да забие клин между мен и Рейчъл — подмята някоя дума, която сама по себе си не е чак толкова отровна, но въпреки това е с жило, което трови въздуха. Щом намекваше да се пазя от нея, какво ли говореше зад гърба ми? Дали само вдигаше пренебрежително рамене, докато в мое отсъствие двамата седяха във всекидневната и си говореха, че просто е неизбежно един млад англичанин да е дългокрак и плиткоумен, или такъв подход бе твърде лесен? Не се и съмнявах, че Риналди има в запаса си купища хапливи думи, които са му на върха на езика и с които да ме злепоставя.
	— Лошото на много високите мъже е — подметна веднъж, — че имат пагубната склонност да се сгърбват. — Когато го каза, стоях на вратата и се бях навел, за да предам нещо на Сийкъм. — Освен това, които са по-мускулести, са склонни към напълняване.
	— Амброуз никога не е бил пълен — побърза да напомни Рейчъл.
	— Не се движеше колкото този младеж тук. Мускули се правят от много ходеше, яздене и плуване. Забелязвал съм го твърде често и все сред англичани. Ние в Италия сме с по-дребна кост и водим по-заседнал живот. Затова не пълнеем. Освен това се храним така, че да не товарим черния дроб и кръвта. Не се тъпчем с телешко и ярешко. Колкото до сладкото… — Той махна пренебрежително с ръка. — Това момче тук не спира да се тъпче с пасти. Снощи го видях как изяде цяла торта.
	— Чуваш ли, Филип? — попита Рейчъл. — Риналди е на мнение, че прекаляваш с яденето. Ще се наложи, Сийкъм, да намалим порциите на господин Филип.
	— И дума да не става, госпожо — възпротиви се много стъписан той. — Ако яде по-малко, това ще му подкопае здравето. Нека не забравяме, госпожо, че по всяка вероятност господин Филип продължава да расте.
	— Да не дава Господ — прошепна Риналди. — Ако на двайсет и четири години продължава да расте, значи има тежки увреждания на жлезите.
	Той отпи със замислен вид от брендито, което Рейчъл му беше разрешила да донесе във всекидневната, и продължи да ме гледа, докато накрая не се почувствах едва ли не два метра висок като клетия малоумен Джак Тревоуз, майка му го мъкнеше на Бодминския панаир, та хората да го зяпат и да му дават по някое и друго пени.
	— Предполагам, се радвате на добро здраве — рече Риналди. — Като малък боледували ли сте от нещо, което да обяснява високия ви ръст?
	— Не помня изобщо да съм боледувал някога — отговорих аз.
	— Това само по себе си вече е лошо — отсече италианецът, — който не е боледувал никога, е първият, когото природата поваля. Не съм ли прав, Сийкъм?
	— Напълно възможно е, господине. Не съм наясно — отвърна икономът, но ми направи впечатление, че докато излизаше от стаята, ме погледна подозрително, сякаш вече съм пипнал едра шарка.
	— Това бренди — продължи Риналди — е трябвало да отлежава поне още трийсет години. Ще става за пиене, когато децата на младия Филип навършат пълнолетие. Помниш ли, Рейчъл, как една вечер вие с Козимо бяхте поканили във вилата цяла Флоренция — поне така изглеждаше — и той настоя всички да сме били с маски и домино, все едно сме на карнавала във Венеция? И скъпата ти непрежалима майка се държеше ужасно лошо с не знам кой си принц, май с Лоренцо Аманати.
	— Може да е бил всеки — заяви Рейчъл, — но не е бил Лоренцо, той се скъса да тича подир мен.
	— Какви безумни нощи — отбеляза замислен Риналди. — Всички бяхме нелепо млади и съвсем безотговорни. Далеч по-добре е да сме кротки и улегнали като сега. Според мен тук, в Англия, изобщо не правят такива увеселения, нали? Климатът не го позволява, разбира се. Но дали на младия Филип няма да му е забавно да си сложи маска и домино и да търси из храстите госпожица Кендъл?
	— Сигурна съм, че Луиз не може и да мечтае за нещо по-добро — отвърна Рейчъл, а аз забелязах, че ме гледа с крайчеца на окото и се подсмихва.
	Оставих ги в стаята и си тръгнах — почти веднага чух, че преминават на италиански и Риналди говори с глас, от който се подразбира, че я пита нещо, а Рейчъл се смее в отговор, и се досетих, че одумват мен и вероятно Луиз, както и онези проклети разкази как из цялата околност били плъзнали слухове, че в скоро време ще се сгодим! Мили Боже! Колко още щеше да стои тук този Риналди? Колко още дни и нощи трябваше да го търпя?
	Накрая, последната вечер от посещението му на гости ни дойде кръстникът ми с Луиз. Вечерята мина добре, поне така изглеждаше. Забелязах, че Риналди хвърля огромни усилия да е любезен с кръстника ми и те тримата: той, италианецът и Рейчъл, някак си се обособиха, за да си говорят, и ни оставиха с Луиз да се забавляваме сами. Направи ми впечатление, че сегиз-тогиз Риналди ни стрелка с очи и се подсмихва вежливо и снизходително, а по едно време дори го чух да казва тихо на кръстника ми:
	— Моите поздравления за дъщеря ви и кръщелника ви. Чудесна двойка са.
	Луиз също го чу. Клетото момиче, изчерви се до мораво. Веднага я попитах кога ще ходи пак в Лондон, надявах се да я поразсея, но стана още по-лошо. След вечерята темата за Лондон отново излезе на преден план и Рейчъл заяви:
	— Самата аз се надявам да посетя не след дълго Лондон. Ако сте там по същото време — обърна се тя към Луиз, — на всяка цена да ми покажете всички забележителности, никога не съм ходила в града.
	При тези думи кръстникът ми наостри уши.
	— Значи обмисляте да напуснете страната? — попита той. — Е, със сигурност понесохте много добре несгодите на едно зимно гостуване при нас, в Корнуол. — Той се обърна към Риналди: — Ще поостанете ли там?
	— Още няколко седмици имам работа в Лондон — отговори Риналди, — но ако Рейчъл реши да дойде, съвсем естествено, ще бъда на нейно разположение. Столицата ви не е нещо непознато за мен. Познавам я отлично. Надявам се, когато бъдете там, вие с дъщеря ви да ни доставите удоволствието да вечеряме заедно.
	— С огромна радост — рече кръстникът ми. — През пролетта Лондон обикновено е прекрасен.
	Идеше ми да им ударя и на тримата главите, задето толкова спокойно обсъждат как ще се срещат, но ако имаше нещо, което направо ме вбеси, то това бе, че Риналди говореше в първо лице множествено число. Вече виждах какво е намислил. Да прилъже Рейчъл да отиде в Лондон, да я забавлява там, докато си върши другите работи, а после да я убеди да се прибере в Италия. И по свои си причини кръстникът ми щеше да го улесни.
	Дори и не подозираха, че съм им заложил капан. И така вечерта мина прекрасно: всички се престараваха да показват добра воля, а последните двайсетина минути Риналди дори дръпна кръстника ми настрани — предполагам, за да му пуска още и още отрова.
	След като Кендълови си тръгнаха, не се върнах във всекидневната. Отидох да си легна, като оставих вратата открехната, за да чуя кога Рейчъл и Риналди също ще се качат. Доста се забавиха. Удари полунощ, а те още бяха долу. Отидох и застанах в горния край на стълбището, откъдето да ги подслушвам. Вратата на всекидневната не беше затворена докрай и чувах шепота им. Хванах се за перилата, за да се закрепя, и както бях бос, слязох до средата на стълбището. Спомените ме пренесоха светкавично в детството. Бях го правил и като малък, ако знаех, че Амброуз е долу и има компания за вечеря. Сега ме обзе същата вина. Гласовете ехтяха и ехтяха. Ала нямаше смисъл да се опитвам да подслушвам Рейчъл и Риналди, те си говореха на италиански. От време на време чувах името си: Филип, няколко пъти и името на кръстника си Кендъл. Одумваха мен или него, или и двамата. Рейчъл приказваше някак припряно, което си беше странно, а той, Риналди де, говореше така, сякаш я разпитваше. Изведнъж отвратен, се зачудих дали кръстникът ми е споменал на Риналди за приятелите си, които са ходили във Флоренция, и дали на свой ред Риналди го е съобщил на Рейчъл. Колко безполезно бе образованието ми от „Хароу“, това, че съм учил древногръцки и латински. В дома ми двама души говореха на италиански, вероятно обсъждаха въпроси, които можеха да са много важни за мен, а аз не разбирах нищо, освен името си.
	После изведнъж настъпи мълчание. И двамата не казваха нищо. Не чувах никакво движение. Ами ако той беше отишъл при нея и я беше прегърнал, а тя го беше целунала така, както бе целунала мен на коледното празненство? При тази мисъл ме плисна такава омраза към него, че за малко да забравя за предпазливостта, да хукна надолу по стълбището и да отворя широко вратата. Точно тогава чух отново гласа й и шумоленето на роклята, които се приближаваха към вратата. Видях трепкащия пламък на свещта, която Рейчъл носеше. Дългият им разговор най-сетне беше приключил. Качваха се да си легнат. Шмугнах се в стаята си точно като онова дете отпреди много години.
	Чух как Рейчъл се прибира по коридора в стаите си, а италианецът се насочва към своята в обратната посока. Едва ли някога щях да науча какво толкова са обсъждали през тези часове, но ако не друго, то това бе последната му нощ под моя покрив и утре щях да спя с леко сърце. На другата сутрин едвам преглъщах залъците — бързах да го отпратя. Откъм алеята се чуха колелата на пощенската кола, която щеше да го откара в Лондон, и от горе слезе Рейчъл, облечена като за градината — мислех, че са се сбогували предната вечер, а ето че тя беше дошла да го изпрати.
	Риналди я хвана за ръката и я целуна. Този път от уважение към мен, неговия домакин, заговори на английски.
	— И така, ще ми пишеш какво смяташ да правиш, нали? — попита той Рейчъл. — Не забравяй, щом си готова, ще те чакам там, в Лондон.
	— Няма да предприема нищо до първи април — отвърна тя.
	След това погледна през рамо и ми се усмихна.
	— Тогава не беше ли рожденият ден на братовчед ти? — попита италианецът, докато се качваше на пощенската кола. — Дано го посрещне добре и не преяжда с торта. — Сетне надзърна през прозореца и ми рече на сбогуване: — Странно, да имаш рожден ден точно на такава дата. Денят на шегите, а? Но на двайсет и пет може би ще решите, че сте прекалено стар, за да си спомняте за това.
	Пощенската кола потегли и се скри зад портата в дъното на парка. Аз се извърнах към Рейчъл.
	— Дали не трябваше да го поканиш на рождения ден? — каза тя. После с внезапна усмивка, от която сърцето ми се размекна, свали игликата, която си беше сложила на роклята, и я пъхна в бутониерата ми. — Седем дни се държа безупречно — рече ми. — А аз съм занемарила задълженията си. Радваш ли се, че пак сме сами?
	И без да дочака отговор, отиде в градината с камелиите, при Тамлин.


>	21

	Седмиците до края на март отлетяха много бързо. От ден на ден чувствах все по-голяма увереност в бъдещето и ми ставаше все по-леко на сърцето. Рейчъл явно долавяше в какво настроение съм и го споделяше.
	— Никога не съм виждала човек, който да се отнася толкова нелепо към рождения си ден — отбеляза тя. — Като малко дете си, будиш се с усещането, че светът е вълшебен. Толкова важно ли е за теб да се отървеш от клетия господин Кендъл и грижите му? Едва ли има по-добър попечител. Какво всъщност смяташ да правиш на самия ден?
	— Нищо — отвърнах, — искам само да не забравяш какво ми каза преди известно време. Когато имаш рожден ден, се изпълняват всичките ти желания.
	— Само докато станеш на десет години, след това вече не — отговори Рейчъл.
	— Не е честно, не си уточнявала за възрастта — възразих аз.
	— Ако смяташ да правиш излет на плажа или разходка с лодка, няма да дойда с теб. Още е рано за плаж, колкото до лодките, за тях знам още по-малко, отколкото за конете. Заведи Луиз.
	— Няма пък — отсякох аз, — освен това няма да ходим на места, които накърняват достойнството ти.
	Всъщност изобщо не бях мислил какво ще правим на рождения ми ден, предвиждах само Рейчъл да получи документа, щях да го сложа на подноса със закуската, а останалото щях да оставя на случайността. Но когато дойде трийсет и първи март, осъзнах, че искам да направя още нещо. Спомних си накитите в банката и си казах, че съм голям глупак, задето вече не съм ги прибрал. Така че този ден ми предстояха две срещи. Една с господин Кауч и една с моя кръстник.
	Първо щях да отида при господин Кауч. Реших, че пакетите вероятно ще бъдат твърде големи, за да ги пренеса с Джипси, а не исках да тръгвам с екипаж от страх, че Рейчъл ще чуе отнякъде и ще поиска и тя да дойде с мен в града, за да свърши някаква работа. Пък и си беше необичайно да излизам с екипаж. Затова си измислих някакъв излишен повод и тръгнах пеш към града, като заръчах на конярчето да дойде да ме вземе с двуколката. За беда, явно всички съседи бяха решили точно днес сутринта да отидат на пазар и понеже, ако искаш да избегнеш познат, трябва или да се криеш по входовете, или да се гмурнеш в морето на пристанището, аз непрекъснато надзъртах иззад ъглите от страх да не се натъкна лице в лице с госпожа Паскоу и котилото й от дъщери. Явно привличах вниманието на всички именно защото се опитвах да се скрия, и бързо плъзна мълвата, че господин Ашли се държи странно, притичва на тържището за риба от сергия на сергия, а после, още преди единайсет сутринта, се шмугва в пивницата „Роза и корона“ точно когато от другия край на улицата се е задала госпожата на викария от съседната енория. Няма да се учудя, ако се е разчуло, че господин Ашли се е пропил.
	Най-после се скрих на сигурно, между безопасните стени на банката. Господин Кауч ме посрещна точно толкова любезно, както и преди.
	— Този път съм дошъл да прибера всичко — обясних му.
	Той ме изгледа с болезнена почуда.
	— Нали не смятате, господин Ашли, да местите сметката си в друго банково учреждение? — попита ме.
	— Не — отвърнах, — говорех ви за семейните накити. Утре навършвам двайсет и пет и ставам техен законен собственик. Искам, когато се събудя на рождения си ден, те да са при мен.
	Вероятно ме е помислил за странна птица.
	— Имате предвид, че това е приумица само за деня ли? — поинтересува се господин Кауч. — И навръх Коледа постъпихте по сходен начин. Вашият настойник господин Кендъл върна още на другия ден огърлицата.
	— Не е приумица, господин Кауч. Искам накитите да са при мен, в дома ми. Не знам как по-ясно да ви го обясня.
	— Разбирам — отговори той. — Е, дано имате у вас сейф или безопасно място, където да ги държите.
	— Това вече е моя работа, господин Кауч. Ще ви бъда много признателен, ако още сега донесете накитите. Този път не само огърлицата. Цялата колекция.
	Сякаш бях посегнал на собствените му семейни ценности.
	— Чудесно — рече от немай-къде банкерът, — ще отнеме известно време да ги донесем от трезора и да ги опаковаме внимателно. Ако имате друга работа в града…
	— Нямам — прекъснах го. — Ще изчакам тук и ще ги взема със себе си.
	Той видя, че няма смисъл да протака, и след като каза да повикат един от служителите, му даде указания да качат пакетите. Имах с какво да ги пренеса, носех ракитов кош, с който в имението събирахме зелето, и слава Богу, той бе достатъчно голям, а господин Кауч загледа свъсен как слагам в него една по една безценните касети.
	— Щеше да бъде много по-добре, господин Ашли, ако ги бях изпратил по подобаващ начин в дома ви. За целта разполагаме с покрит файтон, който е по-подходящ.
	Как ли не — помислих си, — после всички щяха да говорят само за това. Банковият файтон се е запътил заедно със служител с цилиндър на главата към дома на господин Ашли! Беше си за предпочитане да натоваря всичко в коша за зеленчуци и да го прекарам с двуколката.
	— Не се притеснявайте, господин Кауч — рекох, — ще се справя.
	Излязох тържествуващо от банката, понесъл върху рамото си коша и що да видя — точно срещу мен се задава госпожа Паскоу с по една от щерките си от двете й страни.
	— Мили Боже — ахна тя, — как само сте се натоварили!
	Както държах с една ръка коша, свалих със замах с другата шапката си.
	— Ето на, виждате, застигнаха ме тежки времена — отвърнах аз. — Паднах толкова ниско, че опрях до това да продавам зеле на господин Кауч и служителите му. Ремонтът на покрива направо ме разори и няма как, обикалям да продавам из града каквото сме произвели. — Тя ме изгледа с отворена уста, а двете й дъщери се ококориха срещу мен. — За беда — продължих аз, — стоката в ей този кош е предназначена за друг купувач. Иначе с удоволствие щях да ви продам малко моркови. Но занапред, ако нямате в дома на викария достатъчно зеленчуци, си спомнете за мен.
	Тръгнах да търся двуколката и след като натоварих на нея тежкия кош, се качих и грабнах юздите, а конярчето седна до мен — мярнах още веднъж госпожа Паскоу, надничаше с озадачено лице иззад ъгъла. Сега всички щяха да шушукат как Филип Ашли е не само странна птица, пияница и откачалка, но за капак се е докарал и до просешка тояга.
	Прибрахме се по дългия път след кръстопътя и докато конярчето вкарваше двуколката, аз влязох в къщата през задния вход — прислугата тъкмо обядваше, — после се качих горе и отидох на пръсти в стаята си в предната част. Заключих в дрешника коша за зеленчуци и слязох да хапна нещо.
	Риналди сигурно щеше да затвори очи и да потрепери. Излапах цял пай с гълъб и го полях с огромна халба бира.
	Рейчъл също беше в къщата, беше ме чакала и ми беше оставила бележка: била решила, че няма да се прибера, и се била качила горе в стаята си. Както никога, нямах нищо против отсъствието й. Сигурно от лицето ми се виждаше съвсем ясно колко гузен се чувствам.
	След като хапнах набързо, пак поех на път, този път с коня към Пелин. Бях прибрал на сигурно в джоба си документа, който адвокатът, господин Туин, ми беше изпратил — точно както беше обещал — по нарочен човек. Носех и завещанието. Мисълта за този разговор не бе така приятна, както за срещата сутринта, но аз пак си яздех невъзмутимо.
	Кръстникът ми си беше вкъщи, в кабинета.
	— Е, Филип, сигурно съм подранил с няколко часа, но нищо. Честит рожден ден — пожела ми той.
	— Благодаря — отвърнах, — искам, освен това да ти благодаря за обичта към мен и към Амброуз и за напътствията, които последните няколко години ми даваше като мой наставник.
	— А това приключва утре — усмихна се той.
	— Да, по-точно, днес в полунощ — напомних аз. — И понеже не искам да те вдигам от сън в такава късна доба, те моля да удостовериш подписа ми под документ, който ще влезе в сила тъкмо тогава.
	— Хм, документ ли, какъв документ? — попита той и се пресегна за очилата.
	Извадих от горния си джоб завещанието.
	— Първо го прочети — подканих. — Това тук ми бе предоставено не доброволно, а след дълги спорове и увещания. Отдавна ми се струваше, че би трябвало да има такъв документ, и ето на, пред теб е.
	Аз му го подадох. Кръстникът ми си сложи очилата и го прочете внимателно.
	— С дата е, Филип, но не е подписан.
	— Точно така — потвърдих аз, — но е написан с почерка на Амброуз, нали така?
	— Ами да, спор няма. Едно не разбирам, защо така и не го е заверил нотариално и не ми го е изпратил. Още от първите дни, след като се ожени, очаквах такова завещание и съм го споделял с теб.
	— Щял е да го подпише — уверих го аз, — ако не се е разболял и не е очаквал да се прибере и да ти го даде лично. Поне това знам.
	Той го беше оставил на бюрото.
	— Е, случвало се е и в други семейства — рече ми. — В ущърб е на вдовицата, но не можем да сторим нищо повече от онова, което вече направихме. Завещанието трябва да е подписано, за да влезе в сила.
	— Знам, а братовчедка ми Рейчъл не очаква друго. Както току-що ти обясних, трябваше да я убеждавам дълго, докато взема от нея документа. Трябва да го върна, но имам препис.
	Прибрах завещанието и подадох на кръстника си преписа, който бях направил.
	— И сега какво? — попита той. — Разбра ли се още нещо?
	— Не — отговорих аз, — ала съвестта ми подсказва, че се радвам на нещо, което по право не е мое. Амброуз е възнамерявал да подпише завещанието, но му е попречила смъртта, по-скоро в началото болестта. Искам да прочетеш документа, който съм изготвил.
	Подадох му книжата, съставени от Туин в Бодмин.
	Той ги прочете бавно, с все по-угрижено лице, после дълго мълча, преди да свали очилата и да ме погледне.
	— Братовчедка ти Рейчъл знае ли за този документ? — попита ме.
	— Дори не подозира за него и никога не е и намеквала по никакъв начин за онова, което съм вписал или което съм възнамерявал да предприема. Няма нищо общо. Дори не знае, че съм тук и че съм ти показал завещанието. Както сам чу преди няколко седмици, се готви не след дълго да замине за Лондон.
	Кръстникът ми продължаваше да седи на писалището, без да откъсва очи от мен.
	— Окончателно ли е решението ти? — попита ме.
	— Да — уверих го аз.
	— Даваш ли си сметка, че това може да породи злоупотреби, че гаранциите не са достатъчни и цялото състояние, което някой ден би трябвало да стане твое и на наследниците ти, може да бъде пропиляно?
	— Да, и желая да поема риска.
	Той поклати глава и се подписа. Стана от стола, погледна през прозореца и пак се върна при писалището.
	— Съветникът й господин Риналди знае ли за документа? — поинтересува се.
	— Със сигурност не.
	— Жалко, че не си ми казал, Филип — продължи кръстникът ми. — Можех да го обсъдя с него. Вижда ми се разумен мъж. Онази вечер си поговорихме с него. Дори споменах, че се притеснявам за преразхода в издръжката. Той призна, че прахосничеството винаги е създавало неприятности. И не само на Амброуз, но и на първия й съпруг Сангалети. Даде ми да разбера, че той, синьор Риналди, единствен знае как да излезе на глава с братовчедка ти Рейчъл.
	— Пет пари не давам какво ти е казал — отсякох аз. — Този човек ми е неприятен и смятам, че използва в своя изгода този довод. Надява се да прилъже Рейчъл да се върне във Флоренция.
	Кръстникът ми ме изгледа отново.
	— Филип, извинявай, че ти задавам такъв личен въпрос, но те познавам, откакто си се родил. Изгубил си си ума по братовчедка си, нали?
	Усетих, че пламвам, но не извърнах поглед.
	— Не знам за какво говориш — отговорих. — Изгубил си си ума е безсмислен грозен израз. Уважавам и почитам братовчедката Рейчъл повече от всеки.
	— И друг път съм се канел да ти го кажа. Много се шушука, задето тя ти гостува толкова дълго. Ще стигна по-далеч и ще отбележа, че цялото графство не обсъжда друго.
	— Нека ме одумват — казах му аз. — След ден вече ще обсъждат друго. Няма как да запазиш в тайна прехвърлянето на имоти и състояния.
	— Ако братовчедка ти Рейчъл има поне малко здрав разум и желае да запази уважението към самата себе си, или ще замине за Лондон, или ще те помоли да отидеш да живееш другаде — заключи кръстникът ми. — Сегашното положение вреди много и на двама ви.
	Аз не казах нищо. Сега важно беше само едно — той да подпише документа.
	— В крайна сметка, разбира се, има само един начин да запушите устата на хората — продължи кръстникът ми. — А според този документ тук това е и единственият начин имуществото да не бъде прехвърляно. И той е братовчедката Рейчъл да се омъжи отново.
	— Според мен е почти изключено.
	— Предполагам, самият ти не си й правил предложение? — поинтересува се кръстникът ми.
	И този път се изчервих до мораво.
	— Не бих се осмелил, тя не би приела за нищо на света.
	— Никак не ми е приятно, че се получава така, Филип — допълни той. — Вече съжалявам, че изобщо е дошла в Англия. Но сега е късно. Добре тогава, подписвай. И си тегли последиците от действията си.
	Грабнах писалката и сложих подписа си под документа. Кръстникът ми ме наблюдаваше със застинало угрижено лице.
	— Има жени, Филип — отбеляза, — които, дори и да са съвсем порядъчни, само носят неволно беди. До каквото и да се докоснат, то се превръща в трагедия. Не знам защо ти го казвам, но чувствам, че съм длъжен да го направя.
	После удостовери, че съм се подписал под дългия свитък.
	— Предполагам, няма да дочакаш Луиз.
	— Мисля, че не — отговорих, после проявих снизхождение. — Ако утре вечерта не сте заети, защо не дойдете да хапнем заедно на рождения ми ден и да пием за мое здраве?
	Известно време той мълча.
	— Не съм сигурен, че сме свободни — отговори ми. — При всички положения до обяд ще ти съобщя.
	Виждах, че не изгаря от желание да идва, но се притеснява да откаже. Беше понесъл вестта за прехвърлянето на имуществото по-добре, отколкото очаквах, не се беше впуснал да ме разубеждава и да ми чете безкрайни лекции, но вероятно ме познаваше твърде добре и бе наясно, че такъв подход няма да се увенчае с успех. Но беше направо разтърсен и разстроен, виждах го от угрижеността му. Пак добре, че не стана дума за семейните накити. За кръстника ми чашата наистина щеше да прелее, ако той разбереше, че те са скрити в коша за зеле в дрешника ми.
	Поех с коня към къщи и си спомних колко въодушевен съм бил след посещението при адвоката Туин в Бодмин, когато се прибрах колкото да заваря у дома Риналди. Днес нямаше да има такива гости. За три седмици пролетта вече беше дошла и беше топло, сякаш е май. Като всички, които се опитват да предскажат какво ще бъде времето, и моите селяни клатеха глава и предричаха какви ли не бедствия. Че по никое време ще скове студ и ще попари нацъфтелите дървета и кълновете в пръстта, която ставаше все по-суха. В онзи последен ден на март обаче на мен ми беше все едно дали ще ни застигне глад, дали ще стане потоп или земетресение.
	Слънцето вече залязваше над залива на запад и обагряше тихото небе в огнени цветове, а водата в тъмни оттенъци, над хълмовете на изток вече се виждаше ясно валчестият лик на близката пълна месечина. Помислих си, че сигурно точно така се чувства човек, който от опиянение се е отдал изцяло на отминаващия час. Виждах всичко наоколо не като в мъгла, а съвсем ясно, както виждат много пияните. Когато навлязох в парка, той сякаш беше изникнал от приказка, дори говедата, които бяха тръгнали бавно на водопой към поилото при езерото, наподобяваха омагьосани зверове, толкова красиви ми се сториха. Чавките си правеха по високите дървета при пътеката раздърпани гнезда, над които кръжаха и ту кацаха, ту пак политваха, виждах как от комините на къщата и на конюшните се вие син дим, чувах как на двора потракват кофи, мъжете си свирукат, малките кученца джафкат по колибите. Всичко това не бе ново за мен, познавах го и го обичах от много време, притежавах го от момче, но въпреки това сега то ми се струваше същинско вълшебство.
	На обяд бях преял и сега не бях гладен, затова пък бях ожаднял и затова пих на воля от прохладната чиста вода в кладенеца на двора.
	Пуснах някоя и друга шега пред момчетата, които залостваха задните входове и затваряха капаците на прозорците. Знаеха, че утре е рожденият ми ден. Пошушнаха ми като най-поверителна тайна, че Сийкъм е отишъл да го нарисуват, за да ми подари портрета си, и как им е споменал, че трябва да го окача върху ламперията във вестибюла, при портретите на предците си. Обещах им най-тържествено да го направя. После тримата започнаха да си шепнат в ъгъла и да си кимат, след което се скриха в помещенията за прислугата и се върнаха с пакет. Поднесе ми го Джон, техният говорител, който каза:
	— Това е от нас, господин Филип, нямаме търпение да ви го дадем.
	Беше кутия с лули. Сигурно се бяха охарчили много и бяха останали без месечната си заплата. Ръкувах се с тях и ги потупах по гърбовете, после ги уверих един по един, че при следващото си посещение в Бодмин или Трюроу тъкмо съм смятал да си купя такива, а те ме загледаха много щастливи и на мен направо ми се доплака, толкова трогнат бях. Всъщност не палех друга лула, освен онази, която Амброуз ми беше подарил, когато бях на седемнайсет години, но си казах, че занапред трябва да се постарая да пуша от време на време и с техните, за да не ги разочаровам.
	Изкъпах се и се преоблякох, Рейчъл ме чакаше в трапезарията.
	— Надушвам, че си намислил нещо — рече ми веднага. — Цял ден те няма вкъщи. Къде се губиш?
	— Това, госпожо Ашли, изобщо не те засяга — отвърнах аз.
	— Още от рано сутринта не те е виждал никой — продължи тя. — Прибрах се на обяд, а нямаше с кого да хапна.
	— Трябвало е да обядваш у Тамлинови — отговорих й. — Жена му готви страхотно, щеше да се справи.
	— В града ли си ходил? — продължи с въпросите Рейчъл.
	— Ами да, ходих до града.
	— Видя ли някой познат?
	— Ами да — отвърнах и насмалко да прихна. — Видях госпожа Паскоу и момичетата, направо щяха да паднат при вида ми.
	— Какво му е на вида ти?
	— Носех на рамо един кош и им казах, че продавам зеле.
	— Истината ли си им казал, или си попрекалил с ябълковото вино в „Розата и короната“?
	— Нито съм им казал истината, нито съм ходил в „Розата и короната“ да пия ябълково вино.
	— Какво тогава си правил?
	Не й отговорих. Продължих да седя на стола и да се подсмихвам.
	— Мисля, че след вечеря, щом луната се качи горе на небето, ще отида да поплувам. Днес вечерта усещам в себе си цялата енергия на света, както и цялата му лудост.
	Тя ме погледна угрижено над чашата с виното.
	— Къпи се, щом толкова искаш да прекараш рождения си ден в леглото, с компрес върху гърдите и отвара от френско грозде всеки час, при това за теб ще се грижа не аз, а Сийкъм. Няма да те спирам.
	Протегнах се над главата и въздъхнах от неподправена радост. Попитах може ли да запаля лулата и тя ми разреши. Извадих кутията с новите лули.
	— Виж какво ми подариха момчетата — подканих. — Не ги свърташе да чакат до утре.
	— И ти като тях си едно голямо бебе — отбеляза Рейчъл, сетне, почти през шепот: — А знаеш ли какво ти е приготвил Сийкъм?
	— Знам, знам — отговорих също през шепот, — момчетата ми казаха. Не мога да ти опиша колко съм поласкан. Виждала ли си портрета?
	Тя кимна.
	— Съвършен — обясни, — Сийкъм е с най-хубавото си сако, онова зеленото, с издадена напред долна устна и така нататък. Портретът е рисуван от зет му от Бат.
	След вечерята отидохме в библиотеката, но аз не бях преувеличил, когато казах на Рейчъл, че усещам в себе си цялата енергия на света. Бях толкова въодушевен, че не ме свърташе на креслото — нямах търпение да мине нощта и да дойде денят.
	— Смили се, Филип, излез да се поразходиш — подкани Рейчъл. — Тичай до фара и после обратно, ако това ще те излекува. При всички положения мисля, че полудяваш.
	— Ако това е лудост, искам цял живот да пребивавам в такова състояние — отсякох аз. — Не знаех, че безумството носи такава радост.
	Целунах й ръка и излязох в градината. Нощта беше точно като за разходки, ясна и спокойна. Не хукнах да тичам, както беше заръчала Рейчъл, но все пак стигнах чак до хълма с фара. Над залива бе увиснала почти пълна месечина с издута буза и с вид на вълшебница, която знае тайната ми. Щом се приближих, биволите, които бяха налягали за през нощта при каменния зид на дъното на низината, се размърдаха, станаха и се пръснаха кой накъдето види.
	Виждах през моравата, че в Бартън свети, а когато излязох на върха на носа с фара и от двете ми страни се разпростряха заливите, по западното, а също по нашето, източното, крайбрежие замигаха светлинки. Лека-полека обаче те започнаха да гаснат — както и в Бартън, и накрая около мен не остана друго, освен светлината на бледата луна, която хвърляше по морето сребърна лунна пътека. Щом беше нощ на разходки, защо да не е и нощ за плуване? Не можеха да ме спрат никакви заплахи за компреси върху гърдите и отвари. Спуснах се на любимото си място, където скалите се врязваха във водата, и като се смеех на себе си и на върховната си лудост, се гмурнах в морето. Господи! Беше леденостудено. Изтръсках се като куче, с тракащи зъби, и само след четири минути тръгнах да се връщам през залива към скалите и дрехите си.
	Лудост. По-страшно и от лудост. Но пак нехаех, пак бях на седмото небе от щастие.
	Доколкото беше възможно, се подсуших с ризата и тръгнах да се прибирам през гората. Лунната светлина очертаваше призрачна пътека, иззад дърветата ме дебнеха сенки, зловещи и фантастични. Там, където алеята се разделяше на две — едната водеше към пътеката с кедрите, а другата към новата тераса горе, — чух иззад гъсталака някакъв шум и в ноздрите ме блъсна острата смрад на лисица, изместила дори миризмата на листата под краката ни, въпреки това не видях нищо, а нарцисите, покрили поляните от двете ми страни, не помръдваха, нямаше и най-лек полъх на вятър, които да ги раздвижи.
	Най-сетне излязох при къщата и се извърнах да погледна към прозореца на Рейчъл. Беше широко отворен и аз не можех да определя дали свещта просто не трепка, или тя я е угасила. Погледнах си часовника. До полунощ оставаха пет минути. Изведнъж разбрах, че щом момчетата не са се стърпели да ми поднесат подаръка, аз също не искам да чакам да поднеса на Рейчъл нейния. Сетих се за госпожа Паскоу и зелето и налудничавото настроение ме заля със страшна сила. Отидох да застана под прозореца на синята стая и повиках по име Рейчъл. Тя ми отговори чак след третия път. Дойде на отворения прозорец, беше облечена в бялата монашеска роба с дълги ръкави и дантелена якичка.
	— Какво искаш? — попита ме. — Тъкмо се унасях, а ти ме събуди.
	— Чакай малко тук, чу ли? — отговорих й. — Искам да ти дам нещо. Пакетът, който госпожа Паскоу ме видя да нося.
	— Не съм чак толкова любопитна като госпожа Паскоу — възрази Рейчъл. — Нека почакаме до сутринта.
	— Не мога да чакам до сутринта, нека е сега — настоях аз.
	Влязох през страничната врата, качих се горе в стаята си и после пак слязох, понесъл коша за зеле. Между дръжките бях завързал дълго въже. Бях взел и документа, бях го пъхнал в джоба на сакото. Рейчъл още ме чакаше там, при прозореца.
	— Какво, за Бога, носиш в този кош? — извика тихо. — Виж какво, ако си решил да си правиш шегички, аз няма да участвам. Какво си скрил вътре, раци, скариди?
	— Госпожа Паскоу смята, че е зеле — отговорих. — При всички положения ти обещавам, че няма да те ухапе. Хайде, лови въжето. — Метнах единия край към прозореца. — Дърпай, но с две ръце, чу ли — казах й. — Кошът не е много лек.
	Тя задърпа, както бе помолена, и кошът започна да се удря и блъска в стената и в металната мрежа, сложена за пълзящите растения, а аз седях долу, гледах я и се тресях от беззвучен смях.
	Рейчъл издърпа коша върху перваза, после настана мълчание. След миг тя пак надзърна навън.
	— Не ти вярвам, Филип — рече ми. — Тези пакети са със странна форма. Сигурна съм, че ще ме ухапят.
	Вместо да отговоря, се закатерих по металната мрежа и се качих при прозореца.
	— Внимавай — извика Рейчъл, — ще вземеш да паднеш и да си строшиш врата.
	След миг вече бях вътре в стаята — с единия крак бях стъпил на пода, а с другия на перваза.
	— Защо главата ти е мокра? — попита Рейчъл. — Навън не вали.
	— Поплувах малко, нали ти казах, че отивам в морето — отвърнах аз. — Хайде, отваряй пакетите, или да го направя аз?
	В стаята беше запалена само една свещ. Рейчъл стоеше боса на пода и трепереше.
	— Господи, заметни се с нещо! — подканих.
	Взех покривалото и я омотах в него, после я грабнах и я сложих между завивките.
	— Според мен полудяваш — промълви Рейчъл.
	— Не полудявам, просто в тази минута ставам на двайсет и пет — обясних аз. — Чуй! — протегнах ръка. Часовникът удари полунощ. Бръкнах в джоба си. — Това ще го прочетеш, когато решиш — казах и сложих документа до свещта на масата. — Но другото искам да ти дам сега.
	Изсипах пакетите в ракитовия кош върху леглото, а него оставих на пода. Разкъсах хартията и метнах тънката обвивка, при което кутиите се посипаха както дойде. От тях изпадаха рубинената диадема и пръстенът. А също сапфири и изумруди. Видях и перлената огърлица и гривната, които се затъркаляха по чаршафите.
	— Това тук е твое — казах аз. — И това, и това…
	Бях толкова превъзбуден в безумието си, че загребах от накитите и започнах да ги пъхам в ръцете на Рейчъл и да й ги слагам по тялото.
	— Филип — извика тя, — какво си направил, съвсем ли полудя?
	Не отговорих. Взех огърлицата и я сложих на врата й.
	— На двайсет и пет години съм — оповестих, — чу, когато часовникът отброи дванайсет. Вече нищо няма значение. Всичко е за теб. Ако притежавах света, и него щях да ти дам.
	Никога не бях я виждала да гледа по-озадачено и изумено. Тя се взря в мен, после в пръснатите навсякъде огърлици и гривни и пак в мен, след това, сигурно защото се смеех, най-неочаквано ме прегърна и също се засмя. Притискахме се един в друг и Рейчъл сякаш прихвана от лудостта, от безумието ми — цялата им наслада сега ни принадлежеше.
	— Това ли кроеше през всички тези седмици?
	— Да — потвърдих аз. — Трябваше да ги получиш заедно със закуската. Но и аз като момчетата с лулите не се сдържах.
	— А аз не съм ти приготвила нищо, освен тази златна игла за вратовръзка — отвърна Рейчъл. — Ти имаш рожден ден, а ме посрами. Не искаш ли още нещо? Само ми кажи, и ще го получиш. Каквото поискаш.
	Погледнах я, както седеше с перлената огърлица на врата и всичките рубини и изумруди, разпилени по нея, и изведнъж станах сериозен — бях си спомнил какво означава огърлицата.
	— Да, искам едно — отговорих, — но няма смисъл да те моля за него.
	— Защо? — възкликна тя.
	— Защото ще ми издърпаш ушите и ще ме пратиш да си лягам.
	Тя ме погледна и ме докосна с ръка по бузата.
	— Кажи ми — подкани.
	Гласът й беше нежен.
	Не знаех как един мъж предлага на жена да му стане законна съпруга. Обикновено има родител, чието разрешение искаш. Ако няма родител, има ухажване, дълги разговори. Тези неща не важаха за нас с Рейчъл. Беше полунощ и никога не бяхме отваряли дума за любов и брак. Можех да й кажа без недомлъвки, без заобикалки: „Обичам те, Рейчъл, ще ми станеш ли жена?“ Спомних си онази сутрин в градината, когато се бяхме шегували, че всичките тези неща не са ми по вкуса, и аз й бях заявил, че не искам друго, освен уюта на дома ми. Дали и тя го помнеше, дали ме разбираше?
	— Веднъж ти казах — подхванах аз, — че цялата топлина и уют, от които се нуждая, са между тези четири стени. Забрави ли?
	— Не — отговори Рейчъл, — не съм забравила.
	— Тогава съм грешал, сега вече знам какво ми липсва.
	Тя ме докосна по главата, отгоре по ухото, по брадичката.
	— Така ли? — попита ме. — Съвсем сигурен ли си?
	— Повече от сигурен.
	Рейчъл ме погледна. На свещта очите й изглеждаха по-тъмни.
	— Онази сутрин беше много самоуверен, а също вироглав — припомни ми. — Уютът на къщата…
	Пресегна се да угаси свещта, още се смееше.
	По изгрев-слънце, още преди слугите да са се събудили и да са слезли, за да отворят капаците и да пуснат вътре деня, стоях на тревата и се питах дали преди мен има мъж, чиято любов да е била приемана толкова естествено и открито. Ако всички постъпваха така, щяха да си спестят дългото досадно ухажване. Дотогава не се бях вълнувал от любовта с всичките й капани, смятах, че мъжете и жените трябва да постъпват, както намерят за добре. Преди бях сляп, глух и потънал в унес — вече не беше така.
	Онова, което се случи през първите часове на рождения ми ден, ще се запази. И да е имало страст, вече съм я забравил. Ала нежността си остана с мен. Изумлението, че като приема любовта, жената става беззащитна — също. Може би тъкмо това ни кара да се привързваме към тях. Че го държат в тайна до последно.
	Няма как да знам, не мога да сравнявам. Рейчъл ми беше първата и последната.


>	22

	Помня как къщата се пробуждаше за слънцето, помня и как видях, че кръглото му кълбо се подава иззад дърветата край моравата. Имаше много роса и тревата беше като от сребро, сякаш докосната от скреж. Запя кос, скоро му заприглася и една сипка, а след това и цял пролетен хор. Пръв слънцето улови ветропоказателят на кулата, който се открояваше в златисто на фона на небето и по едно време се завъртя на северозапад и застина, а сивите стени на къщата, на пръв поглед тъмни и сурови, омекнаха с ново сияние в първите утринни лъчи.
	Влязох вътре, качих се в стаята си и след като притеглих един стол при отворения прозорец, седнах на него и загледах морето. Съзнанието ми беше празно, без мисли. Тялото ми — спокойно и застинало. На повърхността не избиваха проблеми, от скритите му дълбини не изникваха тревоги, които да нарушават блажения мир. Сякаш всичко в живота се беше решило и пътят пред мен беше ясен. Отминалите години бяха без значение. Годините напред не бяха друго, освен продължение на всичко, което знаех и на което държах, което притежавах — така щеше да бъде за вечни времена, като амин след молитва. В бъдещето — само това: ние двамата с Рейчъл. Съпруг и съпруга, които живеят, затворени в себе си, в къщата, а светът извън стените ни щеше да отминава незабелязан. Ден след ден, нощ след нощ, докато сме живи. Ако не друго, то поне това помнех от молитвеника.
	Затворих очи и Рейчъл още беше с мен, а после сигурно съм заспал, защото, щом се събудих, през отворения прозорец струеше слънце и беше идвал Джон, който, без да го чуя, беше оставил дрехите на стола и ми беше донесъл гореща вода. Избръснах се, облякох се и слязох да закуся — храната върху бюфета отстрани вече беше изстинала и Сийкъм явно беше решил, че отдавна съм минал оттам, — но твърдо свареното яйце и шунката пак бяха вкусни. Онзи ден можех да ям каквото ми дадат. После подсвирнах на кучетата и отидох с тях в градината — без изобщо да се замислям за Тамлин, който направо трепереше на нацъфтелите цветя, обрах всички напъпили камелии, изпречили се пред очите ми, сложих ги в коша, същия, с който предния ден бях пренесъл накитите, после се върнах в къщата и отидох по стълбището и коридора горе в стаята на Рейчъл.
	Тя седеше в леглото и закусваше — още преди да е успяла да възроптае и да дръпне балдахина, бях изсипал камелиите, които западаха на порой върху нея и чаршафите.
	— Още веднъж добро утро — подхванах — и ми се ще да ти напомня, че рожденият ми ден не е отминал.
	— И да не е отминал, пак е прието да чукаш, преди да влизаш. Махай се.
	Трудно й беше да показва засегнато достойнство с тези камелии в косата и по раменете, които се ронеха в чая и по хляба с маслото, но аз се постарах да не се смея и се изтеглих в дъното на стаята.
	— Извинявай — рекох. — Откакто влязох през прозореца, пренебрегвам вратите. Нищо не е останало от добрите ми обноски.
	— Тръгвай си, докато Сийкъм не се е качил да вземе подноса — подкани тя. — Според мен ще бъде потресен, ако те завари тук, нищо че имаш рожден ден.
	Със спокойния си глас направо ме попари, но в думите й имаше здрав разум. Вероятно бе доста дръзко да нахълтвам в стаята на жена, която закусва, пък било то и при бъдещата си съпруга, нещо, което Сийкъм засега не знаеше.
	— Отивам си — казах аз. — Прощавай. Искам само да ти кажа едно. Обичам те.
	Обърнах се и излязох, но първо забелязах, че Рейчъл вече не е с перлената огърлица. Явно я беше свалила рано сутринта, когато я бях оставил, другите накити също не бяха по пода, те също бяха прибрани.
	Но на подноса със закуската до нея беше документът, който бях подписал предния ден.
	Долу ме чакаше Сийкъм, който държеше опакован в хартия пакет.
	— Господин Филип — подхвана той, — днес е голям празник. Разрешете да ви пожелая честит рожден ден.
	— Разрешавам и ти благодаря, Сийкъм — отговорих.
	— Това, господине, е една дреболия — допълни икономът. — Малък спомен от дългите години вярна служба в семейството. Дано не се обидите, но си позволих да смятам, че ще се радвате да го приемете като подарък.
	Махнах опаковката и пред мен се появи не друг, а самият Сийкъм в профил — портретът не го показваше може би в най-добрата му светлина, затова пък беше достоверен.
	— Прекрасен е — казах тържествено. — Толкова прекрасен, че ще бъде закачен на почетно място — при стълбището. Донеси ми чук и пирон.
	Той дръпна с достойнство връвта на звънеца и прати Джон да свърши работата.
	С обединени усилия закачихме портрета върху ламперията пред трапезарията.
	— Как мислите, господине, има ли прилика? — поинтересува се Сийкъм. — Или художникът е нарисувал чертите ми и особено носа по-остри? Не съм съвсем доволен.
	— Няма как един портрет да е съвършен, Сийкъм — отговорих. — Едва ли може да се постигне по-голяма прилика. Лично за мен не може да бъде по-хубав.
	— Това е най-важното — заяви икономът.
	Идеше ми още там да му кажа, че ние с Рейчъл ще се женим, че преливам от радост и щастие, но все пак се разколебах — въпросът беше твърде важен и деликатен, за да му го съобщя така изневиделица, пък и сигурно беше по-добре да му кажем двамата.
	Отидох в канцеларията отзад уж да поработя, но единственото, което направих, беше да седя на бюрото и да гледам невиждащо напред. И досега си представях Рейчъл — как седи, подпряна на възглавниците, и закусва с пъпките камелии, разпръснати по таблата. Спокойствието на ранната утрин ме беше напуснало, отново ме беше обзела треската на предната вечер. Както се бях навел назад със стола и гризях писалката, си мислех, че веднъж да се оженим, и Рейчъл няма да ме отпраща толкова лесно. Аз ще закусвам заедно с нея. И вече няма да слизам сам в трапезарията. Ще въведем нов ред.
	Часовникът отброи десет и след като чух как мъжете сноват в двора пред прозореца на канцеларията, погледнах купчинката сметки, но пак ги прибрах и се заех да пиша писмо на един колега, съдебен заседател, после обаче го скъсах. Думите все ми се изплъзваха, каквото и да напишех, то бе лишено от смисъл, а до дванайсет, когато Рейчъл щеше да слезе долу, оставаха цели два часа. При мен да ме види дойде Нат Брей, фермер от Пенхил, който се впусна да ми разказва надълго и нашироко как в Тринънт били навлезли говеда, понеже съседът не си потягал оградата, а аз кимах и се съгласявах, но почти не слушах доводите му, мислех си, че Рейчъл сигурно вече се е облякла и е излязла в градината да поговори с Тамлин.
	Прекъснах клетия Нат — днес нямаше късмет — и му пожелах хубав ден, но забелязах, че се е засегнал и притеснил, затова го заведох в помещенията за прислугата — да пийне една бира със Сийкъм.
	— Днес, Нат, съм зарязал работата, днес имам рожден ден и съм най-щастливият мъж — обясних и след като го потупах по рамото, го оставих да ме гледа зяпнал и да умува какво точно означават думите ми.
	Сетне подадох глава от прозореца и се провикнах през двора към кухнята да приготвят кошница с нещо за хапване, понеже изведнъж ми се беше приискало да отидем с Рейчъл на излет, да излезем само двамата на слънце, без сковаността в къщата и в трапезарията със среброто по масата, и след като се разпоредих в кухнята, се запътих към конюшнята, за да кажа на Уелингтън да оседлаят за госпожата Соломон.
	Него го нямаше там. Вратата на постройката за екипажа зееше широко отворена, екипажа също го нямаше. Конярчето метеше плочника отпред. Когато го попитах, ме погледна неразбиращо.
	— Малко след десет госпожата поиска екипажа — обясни то. — Не мога да кажа къде е отишла. Може би до града.
	Върнах се в къщата и повиках със звънеца Сийкъм, но той не успя да ми съобщи нищо повече от това, че малко след десет Уелингтън бил докарал екипажа пред входната врата и Рейчъл го чакала във вестибюла. Никога досега не бе излизала сутрин с екипажа. От въодушевлението ми не остана и следа. Денят едва започваше и всичко това не влизаше в плановете ми.
	Седнах и зачаках. Стана дванайсет и камбаната заби — слугите щяха да обядват. Кошницата с храната за излета беше до мен, Соломон беше оседлан. А екипажа все го нямаше и нямаше. Накрая в два часа върнах Соломон в конюшнята и казах на момчето да го разседлае. Тръгнах през гората към новата алея, вълнението от сутринта се бе превърнало във вялост. Дори и Рейчъл да се прибереше сега, вече бе късно за излет. Към четири априлското слънце нямаше да бъде толкова топло.
	Вече наближавах горния край на алеята при кръстопътя, когато видях, че конярят отваря портата и през нея минава екипажът. Застанах в средата на алеята и зачаках конете да се приближат, а когато ме зърна, Уелингтън дръпна юздата и ги спря. Още щом видях Рейчъл да седи в екипажа, разочарованието, което от няколко часа ме смазваше с тежестта си, се изпари и след като казах на Уелингтън да кара нататък, се качих и аз и седнах на тясната седалка срещу нея.
	Тя се беше загърнала в черното наметало и беше със спусната воалетка, така че не виждах лицето й.
	— Търся те от единайсет — казах й аз. — Къде се губи толкова време?
	— Ходих в Пелин, да се видя с кръстника ти.
	В съзнанието ми като взрив нахлуха всички притеснения и тревоги, които бях погребал на сигурно в дълбините му, изведнъж ме обзеха лоши предчувствия и аз се запитах какво ли могат да направят те двамата, за да осуетят намеренията ми.
	— Защо? — попитах. — Какво налагаше да бързаш толкова да се срещаш с него? Всичко е уредено отдавна.
	— Не съм сигурна какво имаш предвид под „всичко“ — отвърна Рейчъл.
	Екипажът се разтресе върху коловоза встрани от алеята и Рейчъл се хвана с ръка в ръкавица, за да се закрепи. Колко чужда ми изглеждаше зад воалетката, в траурните дрехи, сякаш нямаше нищо общо с Рейчъл, притискала ме до сърцето си.
	— Документът, мислиш за документа — подхванах аз. — Няма как да тръгнеш срещу него. Вече по закон съм навършил нужната възраст. Кръстникът ми не може да направи нищо. Документът е подписан и удостоверен пред свидетели. Всичко е твое.
	— Да — каза тя, — вече го разбирам. Документът просто не беше написан много ясно. Исках да съм сигурна какво означава.
	Пак този сдържан глас, спокоен и безизразен, докато в ушите и в паметта ми още кънтеше другият, който ми беше нашепвал в полунощ.
	— Сега ясно ли ти е? — попитах аз.
	— Съвсем ясно — потвърди Рейчъл.
	— Значи няма какво повече да обсъждаме въпроса.
	— Да, няма — отвърна тя.
	Започнаха да ме глождят смътни съмнения и странно недоверие. Цялата непринуденост се беше стопила заедно с радостта и смеха, които бяхме споделяли, след като й подарих накитите. Проклет да е кръстникът ми, ако й беше казал нещо, с което да я нарани.
	— Вдигни воалетката — подканих аз.
	За миг тя не се помръдна. После се взря в широкия гръб на Уелингтън и в конярчето до него на кърпата. Той шибна с камшика конете — да ги пришпори, след завоите по алеята бяхме излезли на правия участък.
	Рейчъл вдигна воалетката и очите, които ме погледнаха, не се усмихваха, както се бях надявал, не бяха пълни и със сълзи, както се бях опасявал, бяха спокойни и ведри, не издаваха никакви чувства — точно като на човек, който е ходил да уреди нещо и е доволен от резултата.
	Кой знае защо, ме заболя, почувствах се измамен. Исках тя да ме гледа както по изгрев-слънце. Може би от глупост си бях въобразявал, че е скрила очите си зад воалетката именно защото те гледат по същия начин. А не беше така. Рейчъл сигурно беше гледала тъй — делово, спокойно и целеустремено, и докато беше седяла срещу кръстника ми от другата страна на писалището, а аз се бях терзал и я бях чакал пред входната врата на къщата.
	— Щях да се върна по-рано — поде Рейчъл, — но те настояха да съм останела за обяд, нямаше как да им откажа. Някакъв план ли имаш?
	Тя се извърна да погледа местността, през която минавахме, и се изумих, че може да седи така, сякаш сме случайни познати, докато аз едвам се сдържах да не я прегърна. След вчера всичко се беше променило. А Рейчъл не го показваше с нищо.
	— Имах план, но вече е все едно — отговорих.
	— Кендълови ще ходят днес на вечеря в града, преди да се приберат обаче, ще наминат към нас — каза Рейчъл. — Струва ми се, че имам известен напредък с Луиз. Не се държеше чак толкова студено.
	— Радвам се — рекох, — иска ми се да сте приятелки.
	— Всъщност се връщам към първоначалното си мнение. Тя е много подходяща за теб.
	Рейчъл се засмя, но аз не последвах примера й. Стори ми се жестоко да взима на подбив клетата Луиз. Бог ми е свидетел, не мислех злото на Луиз, надявах се да си намери съпруг.
	— Според мен кръстникът ти не ме одобрява — продължи Рейчъл, — това си е негово право, но в края на обяда вече се разбирахме прекрасно. Напрежението се разсея, разговорът течеше леко. Уговорихме се да се срещнем в Лондон.
	— В Лондон ли? — възкликнах аз. — Още ли смяташ да ходиш в Лондон?
	— Ами да, защо да не ходя — учуди се тя.
	Не казах нищо. Със сигурност имаше право да ходи в Лондон, ако иска. Вероятно щеше да се отбие в някои магазини, да пазарува, още повече че сега разполагаше с пари, но все пак… можеше да почака, за да отидем заедно.
	Имахме да обсъждаме толкова много неща, а аз се колебаех. Най-неочаквано, изневиделица си спомних със страшна сила нещо, за което не се бях замислял досега. Амброуз беше починал само преди девет месеца. Светът нямаше да одобри, ако се оженехме преди средата на лятото. През деня се бяха появили спънки, каквито нямаше през нощта, и аз исках да ги отстраня.
	— Хайде да не се прибираме веднага — предложих на Рейчъл. — Поразходи се заедно с мен в гората.
	— Чудесно — съгласи се тя.
	Спряхме при къщата на пазача в долината и след като слязохме, пратихме Уелингтън да се прибира. Тръгнахме по една от пътеките край потока, която криволичеше нагоре по хълма, тук-там под дърветата на цели туфи се срещаха иглики и Рейчъл трябваше да се наведе, за да ги откъсне — по едно време пак се върна на темата за Луиз и отбеляза, че момичето имало усет към градините и с малко напътствия щяло да научи още. Беше ми все едно, дори и Луиз да бе на другия край на света и да си градинарстваше на воля, не бях довел Рейчъл в гората, за да говорим за нея.
	Взех игликите от ръцете й и ги сложих на земята, сетне постлах връхната си дреха под едно дърво и я повиках да седне.
	— Не съм уморена — възрази Рейчъл. — Вече час-час и нещо седя в екипажа.
	— И аз от четири часа седя и те чакам на входната врата.
	Свалих ръкавиците й, целунах я по ръцете, после сложих шапката с воалетката при игликите и започнах да я целувам навсякъде, както ми се искаше от часове — този път тя вече беше беззащитна.
	— Ето какъв беше планът ми, а ти го провали с този обяд у Кендълови — рекох й.
	— Така си и знаех и това е една от причините да се махна.
	— Обеща на рождения ден да не ми отказваш нищо, Рейчъл.
	— Всичко си има граници — напомни тя.
	Не виждах никакви граници. Отново бях щастлив, тревогите ми се бяха изпарили.
	— Ако пазачът минава често по тази пътека, можем да станем за смях — отбеляза тя.
	— Той също гледа като човек, който е станал за смях, когато му плащам в събота. Или занапред с това ще се заемеш ти? Сега вече съм твой слуга, втори Сийкъм, който чака какво ще му наредиш.
	Лежах с глава върху скута й, а тя прокарваше пръсти през косата ми. Затворих очи, искаше ми се този миг да продължава и продължава. Вечно.
	— Питаш се защо не съм ти благодарила — подхвана Рейчъл. — Видях колко озадачено ме гледаше в екипажа. Нямам какво да кажа. Винаги съм се смятала за импулсивна, но ти си по-импулсивен. Трябва ми малко време, за да осмисля в пълна мяра щедростта си.
	— Не съм проявил щедрост — възразих аз, — всичко това ти се полага по право. Дай да те целуна още веднъж. Имам да наваксвам за всички часове, които прекарах на входната врата.
	Рейчъл отвърна:
	— Ако не друго, научих едно. Никога вече да не ходя заедно с теб на разходка в гората. Остави ме да стана, Филип.
	Помогнах й да се изправи и с лек поклон й подадох шапката и ръкавиците. Тя затърси в дамската си чанта и извади пликче, от което махна опаковката.
	— Заповядай, подаръкът за рождения ти ден, трябваше вече да съм ти го поднесла. Ако знаех, че ще получа цяло състояние, перлата в горния край щеше да е по-голяма. — Рейчъл извади иглата за вратовръзка и ми я сложи. — А сега ще разрешиш ли да се прибера? — попита.
	Протегна ми ръка, а аз си спомних, че цял ден не съм хапнал и залък и сега съм гладен като вълк. Вървяхме по пътеката, аз не мислех за друго, освен за варено пиле, бекон и предстоящата нощ, когато най-неочаквано излязохме при гранитния камък над долината — бях забравил, че ни чака в горния край. Завих рязко към гората, за да го избегнем, но вече беше късно. Рейчъл го беше видяла — тъмен и квадратен сред дърветата, и след като ми пусна ръката, застана и го загледа.
	— Какво е това, Филип, прилича на надгробна плоча, колко внезапно изниква от пръстта! — възкликна тя.
	— А, нищо — побързах да отговоря, — парче гранит. Нещо като жалон. Там, в гората, има пътека, която не е много стръмна. Насам, наляво. Не покрай камъка.
	— Чакай малко — спря ме тя, — искам да го разгледам. Никога досега не съм идвала насам.
	Отиде при плочата и застана до нея. Видях как мърда устни, докато чете думите, и се притесних. Може само да ми се е сторило, но тялото й се напрегна и тя стоя по-дълго от необходимото. Сигурно беше прочела вече два пъти надписите. После се върна при мен, този път обаче не ме хвана за ръка, тръгна нататък сама. Не каза нищо за паметника, аз също, но имах чувството, че докато вървим, огромният къс гранит също е с нас. Виждах пред себе си шегаджийските редове, датата отдолу и неговите инициали А. А., изсечени върху камъка, виждах и нещо, което Рейчъл нямаше как да забележи — тефтера с писмото, заровен дълбоко под плочата, във влажната пръст. И по някакъв гаден начин ми се стори, че съм предал и двамата. Рейчъл мълчеше и това издаваше, че е развълнувана. Помислих си, че ако сега, в този миг, не кажа нещо, гранитната плоча ще се превърне в бариера между нас, която ще става все по-непреодолима.
	— Все се канех да те доведа тук — подхванах с глас, който след такова проточило се мълчание звучеше неестествено и силно. — Това беше гледката, която Амброуз харесваше най-много в имението. Затова и камъкът е тук.
	— Но не е влизало в плановете ти да ми го показваш точно на рождения си ден.
	Думите ми се сториха груби и отсечени, като на непознат.
	— Да, не е влизало в плановете ми — потвърдих аз.
	Продължихме нататък по пътеката, без да казваме и дума, и веднага щом влязохме в къщата, Рейчъл се качи право в стаята си.
	Изкъпах се и се преоблякох, вече не ми беше леко на сърцето, чувствах се унил и потиснат. Какъв бяс ни бе отвел при гранитния камък, какъв пропуск в паметта? За разлика от мен Рейчъл не знаеше колко често Амброуз е стоял там усмихнат, подпрян на бастуна, но нелепите закачливи редове сами по себе си пораждаха настроението, което е дало повод за написването им — и шеговито, и тъжно, нежна мисъл зад присмехулни очи. Гранитната плоча, висока и горда, сякаш се превръщаше в самия човек, на когото — заради обстоятелствата — Рейчъл не бе позволила да се прибере и да умре в родината си и който сега лежеше на стотици километри оттук, в онова протестантско гробище във Флоренция.
	Ето каква сянка падна върху рождения ми ден.
	Пак добре, че Рейчъл не знаеше за писмото и никога нямаше да научи, и докато се обличах, се запитах още какъв бяс ме е тласнал да го заровя там, вместо да го изгоря, сякаш нюхът на звяра ми подсказваше, че някой ден ще се върна и ще го извадя от пръстта. Бях забравил какво изобщо казва Амброуз в него. Докато го е писал, вече е бил повален от болестта. Мнителен, угрижен, с ръката на смъртта само на хвърлей от него — едва ли е осъзнавал какви думи употребява. Изневиделица по стената пред мен сякаш заподскача едно от изреченията: „Бог да ми прости, че го казвам, но сега единственият път към сърцето й минава през парите.“
	Докато се решех, думите заиграха по огледалото. Останаха си там и когато си сложих на вратовръзката иглата, подарък от Рейчъл. Тръгнаха по петите ми, докато слизах към всекидневната, а после от писано слово се превърнаха в самия глас, гласа на Амброуз, скъп, обичан, отдавна познат, винаги помнен: „Единственият път към сърцето й“.
	Когато слезе за вечеря, Рейчъл си беше сложила на врата перлената огърлица, сякаш тя бе знак за прошка, дан за рождения ми ден, но това, че я носи, кой знае защо, я направи не по-близка, а по-далечна. Днес вечерта, може би само днес вечерта предпочитах да не е на врата й.
	Седнахме да вечеряме, обслужвани от Сийкъм и Джон, за рождения ми ден масата бе подредена празнично, със свещници и сребърни прибори, а също с покривката и кърпите с дантела по края и по стара традиция, останала още от ученическите ми години, имаше варено пиле и бекон, които Сийкъм донесе гордо-гордо, без да сваля очи от мен. Засмяхме се и усмихнати, вдигнахме наздравици в тяхна, а после и в наша чест и в чест на двайсет и петте години, останали зад гърба ми, но на мен все ми се струваше, че се правим на по-весели заради Сийкъм и Джон и ако останем сами, ще мълчим.
	Обзе ме отчаяние, задето на празник трябва задължително да си весел, да се забавляваш, и затова единственият изход беше да пия още и още вино и да пълня и чашата на Рейчъл, та острият ръб на чувствата да се попритъпи и ние да забравим гранитната плоча и какво означава тя за нас. Предната вечер бях отишъл при фара в края на носа под пълната месечина въодушевен, сякаш съм сомнамбул и сънувам. А днес вечерта вече се бях пробудил не само за богатството на света, но и за неговите сенки.
	Замаян, гледах Рейчъл от другата страна на масата: тя се смееше през рамо на Сийкъм и аз имах чувството, че никога не е била по-красива. Отново щях да бъда щастлив, стига да си върнех настроението от ранната утрин, спокойствието и умиротворението, и ги обединях с безумството на следобеда сред игликите, под извисилите се букове. Рейчъл също щеше да бъде щастлива. И щяхме да запазим това настроение — безценно и свято, — години наред, щяхме да го пренесем в бъдещето.
	Сийкъм ми напълни отново чашата и малко от сянката се отдръпна, съмненията бяха заличени — помислих си, че когато останем сами, всичко ще бъде наред и още днес вечерта, още нощес ще попитам Рейчъл дали може да се оженим скоро, съвсем скоро, вероятно след няколко седмици или месец, защото исках всички — Сийкъм, Джон, Кендълови, всички, да знаят, че Рейчъл вече носи това име заради мен.
	Тя щеше да бъде госпожа Ашли, понеже е съпруга на Филип Ашли.
	Явно бяхме седели доста дълго на масата, защото още не бяхме станали, когато откъм алеята се чу екипаж. Звънецът иззвъня и доведоха Кендълови в трапезарията, където още седяхме сред трохите, десерта, празните чаши и остатъците от вечерята. Изправих се, доколкото си спомням, не много устойчиво, и претеглих към масата два стола, но кръстникът ми възрази, че вече били вечеряли и се били отбили за малко, за да ми честитят и да ми пожелаят здраве.
	Сийкъм донесе чисти чаши и аз забелязах, че Луиз, която беше в синя рокля, ме гледа озадачено, явно си мислеше, че съм прекалил с пиенето. Беше права, но не се случваше често, пък и ми беше рожденият ден и беше крайно време тя да проумее веднъж завинаги, че никога няма да има право да ме критикува, освен като приятелка от детството, би трябвало да го знае и кръстникът ми. Сега вече щеше да бъде сложен край на плановете му за Луиз, а също на сплетните и всички щяха да се поуспокоят и да не обсъждат въпроса.
	Четиримата седнахме отново сред шумния разговор, благодарение на няколкото часа, които бяха прекарали заедно на обяд, кръстникът ми, Рейчъл и Луиз се чувстваха по-непринудено, а аз седях в края на масата мълчаливо, почти без да продумвам, вече се бях съсредоточил върху думите, с които смятах да им съобщя.
	Накрая кръстникът ми се наведе към мен с чаша в ръка и усмихнат, каза:
	— За двайсет и петия ти рожден ден, Филип. Дълъг живот и щастие!
	Тримата ме погледнаха и дали от виното, което бях погълнал, или от чувствата, преизпълнили сърцето ми, имах усещането, че кръстникът ми и Луиз са ми скъпи верни приятели, които харесвам, а Рейчъл, моята любов, със сигурност щеше да кимне просълзена и да ми се усмихне, за да ме насърчи.
	Точно сега бе моментът. Прислужниците бяха излезли, така че тайната щеше да си остане между нас четиримата.
	Изправих се, благодарих им и след като чашата ми отново бе напълнена, казах:
	— Днес вечерта и аз искам да вдигна наздравица. От днес сутринта съм най-щастливият мъж. Нека, кръстнико и Луиз, пием за Рейчъл, която ще ми стане жена.
	Изпих на един дъх чашата и ги погледнах усмихнат. Никой не отговори, никой не се и помръдна, видях, че кръстникът ми е озадачен, и след като се извърнах към Рейчъл, забелязах, че усмивката й е помръкнала и тя се е втренчила в мен с лице като застинала маска.
	— Да не си си изгубил ума, Филип? — попита ме.
	Оставих чашата на масата. Не я държах здраво и я сложих току до ръба. Тя падна и се натроши на парченца върху пода. Сърцето ми биеше като обезумяло. Не можех да откъсна очи от лицето на Рейчъл, бяло като платно.
	— Извинявай — рекох, — ако съм избързал с новината. Не забравяй, днес ми е рожденият ден, а те двамата са ми най-старите приятели.
	Вкопчих се с две ръце в масата — да не залитна, ушите ми бучаха. Ако се съди от вида й, явно не ме беше разбрала. Извърна очи от мен и погледна отново кръстника ми и Луиз.
	— Мисля, че Филип се е главозамаял от рождения ден и виното — каза. — Простете му това школско безумство и ако можете, го забравете. Щом се поокопити, ще се извини сам. Дали да не отидем във всекидневната?
	Стана от стола и излезе първа от трапезарията. Аз продължих да стоя, вторачен в остатъците от вечерята, разпилени по масата, в трохите, виното, разлято по салфетките, избутаните назад столове, и не усещах нищо, никакви чувства: на мястото на сърцето ми бе зейнала пустота. Поизчаках малко, после, още преди Сийкъм и Джон да са дошли да разчистят масата, отидох със залитане в библиотеката и седнах в мрака при угасналата камина. Свещите не бяха запалени, цепениците се бяха разпаднали на пепел. Чувах през открехнатата врата като шепот гласовете във всекидневната. Хванах се за главата, която щеше да се пръсне, на езика ми горчеше от виното. Може би, ако поседях тук на тъмно, щях да си върна равновесието и празнотата и вцепенението щяха да се изпарят. Винях за всичко виното. Но защо Рейчъл бе възразила толкова рязко срещу онова, което бях казал? Можехме да помолим двамата да се зарекат, че няма да издават тайната. Те щяха да ни разберат. Продължих да седя и да чакам да си тръгнат. По едно време — на мен ми се стори, че е минала цяла вечност, но може да са били десетина минути — гласовете се усилиха и тримата излязоха във вестибюла: чух как Сийкъм отваря входната врата и им пожелава „лека нощ“, после колелата на екипажа се отдалечиха, а вратата изтрака, явно я залостваха.
	Мислите ми вече се бяха поизбистрили. Седях и се ослушвах. Чух шумоленето на роклята й. Приближи се до открехнатата врата на библиотеката, поспря за миг, сетне я подмина и по стълбището прокънтяха стъпки. Станах от креслото и тръгнах след Рейчъл. Настигнах я при чупката в коридора, където тя беше спряла, за да угаси свещите на стълбищната площадка. Загледахме се в трепкащата светлина.
	— Мислех, че си си легнал — каза Рейчъл. — Хайде, върви да спиш, докато не си направил още бели.
	— Те вече си тръгнаха, сега ще ми простиш ли? — попитах я аз. — Повярвай, можеш да разчиташ на Кендълови. Няма да издадат нашата тайна.
	— Мили Боже, дано, защото не знаят нищо — отвърна тя. — Караш ме да се чувствам като прислужница от кухнята, която се е промъкнала на тавана заедно с коняря. И друг път съм се срамувала, но това беше върхът.
	Пак бледото застинало лице, което нямаше нищо общо с нейното.
	— Нощес в полунощ не се срамуваше — напомних й аз, — обеща ми нещо и не се разсърди. Ако ми беше казала, щях да си тръгна веднага.
	— Какво толкова съм ти обещавала? — тросна се тя.
	— Да се омъжиш за мен, Рейчъл — отговорих.
	Тя държеше свещника. Вдигна го, така че голият пламък да освети лицето ми.
	— Осмеляваш се, Филип, да стоиш тук и да ми дрънкаш как нощес съм ти била обещала да се омъжа за теб! По време на вечерята казах пред Кендълови, че си си изгубил ума, и наистина е така. Знаеш много добре, че не съм ти обещавала такова нещо.
	Аз също се взрях в лицето й. Не аз, а тя си беше изгубила ума. Усетих как пламвам.
	— Попита ме какво искам за рождения си ден — напомних й. — И тогава, и сега има само едно, което искам на този свят, и то е да се омъжиш за мен. Какъв друг смисъл съм могъл да вложа?
	Рейчъл не отговори. Продължи да ме гледа невярващо, смаяно, като човек, чул думи на чужд език, които не могат да бъдат преведени и разбрани, и с болка и отчаяние изведнъж си дадох сметка, че всъщност си е точно така — че всичко, случило се между нас, е грешка. Рейчъл не бе разбрала за какво я моля в полунощ, нито пък аз, заслепен и изумен, бях схванал какво ми е дала, затова съм взел за доказателство за любов нещо друго, нещо без значение, което Рейчъл е изтълкувала по свой си начин.
	Ако преди малко тя се беше засрамила, сега моят срам беше двойно по-голям — тя беше сгрешила за мен.
	— Нека го кажа с прости думи — подхванах. — Кога ще се омъжиш за мен?
	— Никога, Филип — отвърна Рейчъл и махна с ръка, сякаш ме отпращаше. — Приеми го като окончателния ми отговор. Съжалявам, ако си го възприел по друг начин. Не съм искала да те подвеждам. А сега лека нощ.
	Обърна се и понечи да си тръгна, но аз я сграбчих за ръката и я стиснах здраво.
	— Значи не ме обичаш, така ли? — попитах я. — Само си се преструвала. Защо, за Бога, не ми каза истината още снощи и не ме отпрати?
	Тя отново ме погледна озадачено — не ме разбираше. Бяхме чужди хора, не ни свързваше нищо. Рейчъл идваше от чужда земя, от чужд народ.
	— Как смееш да ме обвиняваш за случилото се? — възкликна тя. — Исках да ти се отблагодаря, нищо повече. Беше ми подарил накитите.
	Струва ми се, че в онзи миг разбрах онова, което е знаел и Амброуз. Разбрах какво е виждал в нея, за какво е копнял, а така и не е получил. Разбрах как се е терзаел, колко го е боляло, колко голяма е била пропастта между тях и как тя е зейвала все повече. Тъмните очи на Рейчъл, толкова различни от нашите, ни гледаха неразбиращо и двамата. До мен в здрача, в трепкащата светлина на свещта стоеше Амброуз. Двамата наблюдавахме Рейчъл измъчено, без капчица надежда, а тя ни гледаше така, сякаш ни обвиняваше. В сумрака лицето й също беше чуждо. Малко и тясно, като върху монета. Ръката, която държах, вече не беше топла. Студени и хлъзгави, пръстите се мъчеха да се отскубнат, а пръстените ме издраха, порязаха ми дланта. Пуснах я, ала в мига, когато го направих, пак ми се прииска да я хвана.
	— Защо ме гледаш? — прошепна Рейчъл. — Какво съм ти направила? Лицето ти се промени.
	Опитах да се сетя какво още мога да й дам. Тя вече притежаваше имението, парите, накитите. Умът ми, моето тяло и сърце. Оставаше само името ми, ала тя вече го носеше. Нямах нищо. Ако не броим страха. Взех свещта от ръката й и я сложих на рафта над стълбището. Хванах Рейчъл за врата така, че ръцете ми да го опасват целия — сега тя не можеше и да помръдне, но пак ме гледаше с разширени очи. Сякаш държах в ръцете си уплашена птица, която, стига да я попритиснех още малко, ще попърха, попърха и ще умре, а ако я пуснех, ще отлети към свободата си.
	— Никога не ме оставяй — казах аз, — закълни се, никога, никога.
	Рейчъл се опита да размърда в отговор устни, но я бях притиснал с ръцете си така, че не успя. Поразхлабих хватката. Тя отстъпи назад и се хвана за врата. Там, където я бях стискал, от двете страни на перлената огърлица, бяха останали две червени ивици.
	— Сега ще се омъжиш ли за мен? — казах й.
	Тя не отговори, само тръгна да отстъпва назад по коридора, без да сваля очи от мен, още се държеше за врата. Видях върху стената собствената си сянка, чудовищно петно, размазано и безплътно. Видях как Рейчъл хлътва под арката. Чух, че вратата се затваря и ключът се завърта в ключалката. Прибрах се в стаята си и за миг мярнах отражението си в огледалото, затова спрях и се взрях. Там със сигурност стоеше Амброуз с чело, по което беше избила пот, беше пребледнял като платно. Направих една крачка и отново видях себе си със смъкнатите рамене, с крайници, твърде тромави и дълги, разколебан, необучен, Филип, който се бе отдал на някакви школски безумия. Рейчъл беше казала на Кендълови да ми простят и да забравят.
	Отворих широко прозореца, но тази вечер нямаше луна и валеше като из ведро. От вятъра пердето се изду и алманахът на рафта над камината падна на пода. Наведох се да го вдигна, скъсах най-горната страница и след като я намачках на топка, я метнах в огъня. Краят на рождения ми ден. Денят на шегите беше приключил.


>	23

	Сутринта, когато седнах да закуся и погледнах с невиждащи очи към ветровития бурен ден, Сийкъм дойде в трапезарията с бележка върху подноса. Щом я видях, сърцето ми подскочи. Може би Рейчъл ме молеше да се кача в стаята й. Но бележката не беше от нея. Буквите бяха по-едри, по-заоблени. Беше от Луиз.
	— Току-що я донесе конярчето на господин Кендъл — обясни Сийкъм, — чака отговор.
	Прочетох я. „Скъпи Филип, много съм разстроена от случилото се снощи. Мисля, че разбирам как се чувстваш — повече от баща ми. Много те моля, не забравяй, че съм ти и винаги ще ти бъда приятелка. Налага се днес сутринта да отида до града и ако искаш да си поговориш с някого, ще те чакам малко преди дванайсет пред църквата. Луиз.“
	Прибрах бележката в джоба си и помолих Сийкъм да ми донесе лист хартия и писалка. Предложеше ли някой да се срещнем — независимо кой, но особено днес сутринта, — първото, което щеше да ми хрумне, бе да благодаря с кратичко писмо, а после да откажа. Но когато Сийкъм ми донесе листа и писалката, вече бях размислил. След безсънната нощ и болезнената самота изведнъж ми се прииска да бъда с някого. Познавах Луиз по-добре от всеки друг. Затова й написах, че днес сутринта и аз ще бъда в града и ще я потърся пред църквата.
	— Предай това на коняря на господин Кендъл — наредих — и кажи на Уелингтън да оседлае за единайсет часа Джипси.
	След закуската отидох в канцеларията и изчистих сметките, после дописах писмото, което бях започнал предния ден. Днес ми се стори по-лесно. Мозъкът ми работеше отчасти някак притъпено, отбелязваше фактите и цифрите и сякаш по силата на навика ги записваше. След като отхвърлих работата, минах отзад и отидох в конюшнята — бързах да се махна от къщата и от всичко, което тя означаваше за мен. Минах не по новата просека през гората със спомените от вчера, а излязох право през парка на главния път. Кобилата бе съвсем бодра и припряна — стряскаше се и от най-дребното нещо, наостряше уши и се втурваше напред през живите плетове, а пронизващият вятър сякаш само се чудеше как да ни спре.
	Бурите, които би трябвало да вилнеят през февруари и март, най-после бяха тук. Вече нямаше и следа от меката топлина на отминалите седмици, от спокойното море и слънцето. Откъм запад препускаха натежали от дъжд огромни облаци с черно по краищата и провлачени опашки, от които внезапно се изсипваше яростна градушка. В залива на запад морето беше кипнало. Чайките над нивите от двете страни на пътя пищяха и се спускаха рязко към току-що разораната земя в търсене на кълнове, пробили в началото на пролетта на повърхността. Докато минавах покрай портата на Нат Брей, когото предната сутрин бях отпратил толкова бързо, видях, че той стои с мокър чувал около раменете, за да го предпазва от градушката — той ми махна с ръка и ми пожела добро утро, но викът му пролетя покрай мен и аз продължих нататък.
	Дори от главния път чувах морето. На запад, при пясъчните плитчини, морската ивица бе къса и стръмна и водата сякаш течеше навътре и се пенеше, на изток обаче, преди устието, се задаваха огромни дълги вълни, които се разплискваха при входа на пристанището, а тътенът им се сливаше с хапещия вятър, който брулеше живия плет и огъваше назад напъпилите дървета.
	Докато се спусках от хълма към града, имаше малко хора, а онези, които виждах, бързаха по работа, приведени на една страна от вятъра, с лица, поруменели от внезапно сковалия студ. Оставих Джипси в „Розата и короната“ и отидох пеш в църквата. Луиз се бе скрила на сухо под свода при входа. Отворих тежката врата и двамата влязохме вътре. След бурята на улицата в църквата ни се стори тъмно и тихо, но и прекалено студено, потискащо, смазващо с тази миризма на плесен. Отидохме да седнем при статуята на един от предците ми, изобразен как лежи в гроба, а синовете и дъщерите му ридаят при нозете му, и аз се замислих колко ли представители на рода Ашли са пръснати из графството — някои тук, други в друга енория, и колко много са обичали те, колко са страдали и после са си отишли.
	По инстинкт гледахме да не вдигаме шум в притихналата църква и говорехме през шепот.
	— Много съм нещастна за теб от доста време, още от Коледа и преди това — подхвана Луиз. — А не можех да ти кажа. Нямаше да ме изслушаш.
	— Било е излишно — уверих я аз, — до снощи всичко си вървеше много добре. Но аз съм виновен, не биваше да го казвам.
	— Не е бивало да го казваш само ако не си вярвал, че е истина — възрази тя. — Имало е измама от самото начало и ти бе подготвен за нея още преди Рейчъл да пристигне тук.
	— Не е имало измама — не се съгласих аз, — появи се през последните няколко часа. Ако съм грешал, виновен съм си само аз.
	Откъм изток внезапно плисна дъжд, който заблъска по прозорците на църквата, а дългата пътека между седалките с високите колони стана по-тъмна и от преди.
	— Защо тя пристигна тук миналия септември? — попита Луиз. — Защо е била толкова път, само и само да те намери? Не е дошла, водена от чувства или празно любопитство. Дошла е в Англия и в Корнуол с цел, която сега постигна.
	Извърнах се и я погледнах. Сините й очи бяха искрени и прями.
	— В какъв смисъл? — попитах я.
	— Парите вече са нейни — отвърна Луиз. — Ето какъв план е имала, преди да поеме на път.
	Веднъж в пети клас учителят в „Хароу“ ни обясни, че истината е неосезаема, незрима, можеш да се спънеш в нея и пак да не я видиш, и я откриваш, отстояваш я и я разбираш едва на стари години, в подстъпите на смъртта, или понякога, когато си съвсем непорочен и съвсем млад.
	— Грешиш — отговорих аз на Луиз, — ти не знаеш нищо за Рейчъл. Тя е импулсивна чувствителна жена, настроенията й са непредсказуеми и странни, Бог ми е свидетел, но си е такава по рождение. Именно импулсивността я е накарала да напусне Флоренция. А тук са я довели чувствата. Остана, защото беше щастлива и защото имаше правото да го направи.
	Луиз ме погледна със съжаление. Отпусна ръка върху коляното ми.
	— Ако не беше толкова уязвим, госпожа Ашли нямаше да остане — заяви тя. — Щеше да дойде при баща ми, да се споразумее с него и после да си тръгне. Още от самото начало си разбрал погрешно подбудите й.
	Докато ставах неустойчиво от седалката и излизах на пътеката по средата, си помислих, че съм щял да го понеса по-леко, ако Луиз беше ударила Рейчъл, ако я бе заплюла, ако бе започнала да я скубе и да й къса роклята. Това щеше да бъде примитивно, така би постъпил звяр. Така щеше да бъде честно. А сега, в притихналата църква, в отсъствието на Рейчъл това прозвуча като клевета, едва ли не като светотатство.
	— Не мога да седя тук и да те слушам — заявих. — Дойдох за утехата и съчувствието ти. Няма страшно, и да не можеш да ми ги дадеш.
	Както стоеше до мен, Луиз ме хвана за ръката.
	— Толкова ли не виждаш, че се опитвам да ти помогна? — примоли се тя. — Но ти си сляп за всичко, безполезно е. Щом не е в характера на госпожа Ашли да планира всичко месеци напред, защо седмица след седмица, месец след месец, цяла зима изпраща парите от издръжката в чужбина?
	— Откъде знаеш, че го прави? — попитах аз.
	— Баща ми си има начини да разбере — отговори Луиз. — Тези неща няма как да останат скрити между господин Кауч и баща ми, който ти е настойник.
	— И какво, като изпраща парите в чужбина? — възкликнах аз.
	— Във Флоренция е имала дългове, знам го от самото начало. Хората, давали парите, са я притискали да се разплати.
	— От една държава в друга? — учуди се тя. — Възможно ли е? Според мен не. Не е ли по-вероятно госпожа Ашли да се е надявала да се подготви за завръщането си и да е прекарала зимата тук само защото е знаела, че ще станеш законен наследник на парите и на имението едва след като навършиш двайсет и пет години, което се случи вчера? Баща ми вече не ти е настойник и тя може да откопчи от теб каквито суми реши. Но най-неочаквано се оказа, че не се налага да го прави. Ти й подари всичко, което притежаваше.
	Не можех да повярвам, че момиче, което познавам и на което вярвам, е в състояние да мисли толкова ужасно и — най-неприятното — да говори толкова логично и разумно и в същото време е готово да разкъса на парчета друга жена.
	— Кой говори сега, баща ти, който мисли като юрист, или ти? — попитах я.
	— Не е баща ми, знаеш колко е сдържан — отвърна тя. — Казвал ми е съвсем малко. И аз си имам мнение.
	— Настроена си срещу Рейчъл от деня, в който се запозна с нея — напомних й аз. — От онази неделя в църквата, нали? После дойде у нас на обяд и не каза и дума, само седеше на масата със сковано гордо лице. Тогава реши, че не я харесваш.
	— Ами ти? — възкликна Луиз. — Помниш ли какво говореше за нея, преди да дойде тук? Няма да забравя колко враждебно се отнасяше към нея. И с основание.
	Откъм страничната врата при подиума за хора се чу скърцане. Вратата се отвори и в църквата се шмугна чистачката Алис Таб, дребна жена с вид на мишка, която носеше метла, за да помете между седалките. Тя ни погледна крадешком и отиде зад амвона, но ние усещахме присъствието й и вече не можехме да се радваме на усамотение.
	— Няма смисъл, Луиз — допълних аз, — не можеш да ми помогнеш. Привързан съм към теб, ти също към мен. Продължим ли с този разговор, ще се намразим.
	Тя ме погледна и пусна ръката ми.
	— Толкова ли я обичаш? — попита.
	Извърнах се. Луиз беше по-млада от мен, още си беше момиче и не можеше да ме разбере. Не можеше да ме разбере никой, освен Амброуз, а той беше мъртъв.
	— И какво сега готви бъдещето и на двама ви? — каза Луиз.
	Стъпките ни кънтяха на кухо, докато вървяхме по пътеката между седалките. Проливният дъжд, който бе трополил по прозорците, беше спрял. Слънцето надзърна между облаците и освети ореола на свети Петър върху южния прозорец, после пак се скри и той помръкна.
	— Предложих й да се омъжи за мен — уточних аз. — Веднъж, после втори път. И ще продължа да й предлагам. Ето го моето бъдеще, за което питаш.
	Стигнахме при входната врата. Отворих я и отново застанах под навеса. На дървото при портата пееше кос, който нехаеше, че вали, покрай нас мина момчето от месарницата, което бе сложило на рамото си подноса с месото, свирукаше си — да му е по-весело, и се бе покрило с престилката, за да не се намокри.
	— Кога за пръв път й предложи? — попита Луиз.
	Топлината, запалените свещи, смехът отново се върнаха при мен. И най-неочаквано — няма светлина, най-неочаквано — няма смях. Само Рейчъл и аз. Сякаш за да се подиграе на онзи миг в полунощ, църковният часовник отброи дванайсет на обяд.
	— Сутринта на рождения ми ден — казах на Луиз.
	Тя изчака да заглъхне и последният удар на часовника, проехтял толкова силно над главите ни.
	— И тя какво ти отговори?
	— Не се разбрахме — отвърнах, — аз си помислих, че е казала „да“, а то било „не“.
	— Беше ли прочела документа?
	— Не. Прочете го по-късно. По-късно същата сутрин.
	Видях при портата на църквата кочияша на Кендъл и двуколката. Щом зърна дъщерята на господаря, той замахна с камшика и слезе от капрата. Луиз завърза наметалото и си сложи качулката.
	— Значи, щом го е прочела, не е губила и миг и е дошла при татко в Пелин.
	— Не го е разбрала добре — уточних аз.
	— След като си тръгна от Пелин, вече бе разбрала всичко — рече Луиз. — Помня много добре как, докато стояхме на стълбището и екипажът чакаше, баща ми й каза: „Условието за повторната женитба е доста тежко. Ако искате да запазите богатството, трябва да си останете вдовица.“ А госпожа Ашли му се усмихна и отговори: „Това ме устройва напълно.“
	Кочияшът тръгна по алеята към нас, носеше голям чадър. Луиз закопча ръкавиците си. По небето отново препуснаха черни облаци.
	— Условието беше включено, за да се защити наследството, в случай че чужд човек се опита да го пропилее — рекох аз. — Няма да я засегне, ако е моя жена.
	— Ето тук грешиш — възрази Луиз. — Ако се омъжи за теб, всичко ще стане отново твое. Не си помислил за това.
	— Дори и да е така! — възкликнах аз. — И без това съм готов да споделя с нея и последното си пени. Едва ли ще откаже да се омъжи за мен само заради такова условие. Това ли се опитваш да ми кажеш?
	Лицето й беше скрито от качулката, но сините й очи ме погледнаха.
	— Една съпруга не може да изпраща парите на мъжа си в чужбина, нито пък да се завърне в родината си. Не се опитвам да ти казвам нищо.
	Кочияшът пипна шапката си и вдигна чадъра над главата на Луиз. Отидох заедно с нея по алеята при двуколката и й помогнах да се качи.
	— Не ти бях полезна и ти ме мислиш за безпощадна и коравосърдечна. Случва се жените да виждат нещата по-ясно от мъжете. Извинявай, ако съм те наранила. Просто искам отново да бъдеш, какъвто си. — После се наведе към кочияша. — Хайде, Томас — рече му, — прибираме се в Пелин.
	Той обърна коня и двуколката тръгна да изкачва хълма, за да излезе на главния път.
	Отидох в „Розата и короната“ и седнах в тясната пивница. Луиз беше казала истината, когато бе споменала, че не ми е помогнала. Бях дошъл за утеха, а не я намерих. Само студени жестоки факти, изопачени до неузнаваемост. Онова, което ми бе заявила, сигурно звучеше логично за един юрист. Знаех, че кръстникът ми преценява всичко, без да се съобразява с доводите на човешкото сърце. Луиз не можеше да направи нищо, ако бе наследила този далновиден строг подход и съдеше според него.
	Аз знаех по-добре от нея какво се е случило между мен и Рейчъл. Гранитната плоча в гората над долината и всички месеци, за които не бях споделил. „Братовчедка ви Рейчъл е импулсивна жена“, ми беше казал Риналди. В импулсивността си тя ми беше разрешила да я обичам. Пак заради импулсивността си ми бе обърнала гръб. Амброуз го беше изживял. Беше го разбрал. И за него, както и за мен не можеше да има друга жена, друга съпруга.
	Седях дълго в студената пивница. Съдържателят ми донесе студено овнешко и малко пиво, макар че не бях гладен. По-късно отидох на кея и загледах как надигналата се от прилива вода се плиска по стълбите. Рибарските лодки се полюшваха на котвите си, а един старец изгребваше, както седеше на дъската, водата на дъното на ладийката си — беше с гръб към разбиващите се вълни, които пълнеха отново и отново лодката.
	Облаците се спуснаха по-ниско и се превърнаха на мъгла, която обгърна дърветата по отсрещния бряг. Ако исках да се прибера, без да се измокря до кости и Джипси да настине, трябваше да тръгна, преди времето да се развали още повече. Сега вече всички се бяха скрили вътре. Яхнах кобилата и изкачих хълма, после, за да си спестя излишното яздене по главния път, свърнах към кръстопътя, а сетне и по просеката. Тук бяхме на по-закрито, но не бяхме изминали и стотина метра, когато Джипси изведнъж приклекна и започна да накуцва — вместо да ходя в къщата на пазача, за да махнат камъка, пъхнал се под подковата, и да разменя някоя и друга клюка, реших да сляза от седлото и да отведа полека кобилата у дома. Бурният вятър бе окършил няколко клона, препречили пътеката, а дърветата, толкова спокойни вчера, сега се клатеха, огъваха се и трепереха в дъжда.
	Мъглата в заблатената долина се издигаше на бял облак и след като потреперих, усетих колко съм премръзнал от това, че съм седял с Луиз в църквата и после в „Розата и короната“, където не бяха запалили камината. В сравнение с предния ден сякаш бях попаднал в друг свят.
	Поведох Джипси по пътеката, откъдето бяхме минали и ние с Рейчъл. Следите ни още личаха там, където бяхме търсили под буковете иглики. Те и досега се гушеха унило сред мъха. Просеката сякаш нямаше край, кобилата продължаваше да куца, аз държах юздата и я направлявах, а капките дъжд успяваха да се плъзнат под яката и да ми вледенят гърба.
	Когато се прибрах, бях капнал от умора и нямах сили дори да поздравя Уелингтън — без да казвам нищо, само му хвърлих юздата и го оставих да ме гледа озадачено. Бог ми е свидетел, след предната вечер не ми се пиеше друго, освен вода, но бях премръзнал и мокър и си помислих, че малко бренди ще ме постопли. Влязох в трапезарията, там беше Джон, който редеше масата за обяд. Отиде да ми донесе от килера една чаша и докато чаках, забелязах, че е сложил прибори за трима.
	Щом се върна, му ги посочих:
	— Защо за трима? — попитах.
	— Госпожица Паскоу — отговори той, — тук е от един часа. Днес сутринта, малко след като излязохте, госпожата отиде да я доведе. Ще поостане.
	Изгледах го недоумяващо.
	— Как така госпожица Паскоу ще поостане? — възкликнах.
	— Ами така, госпожица Паскоу, която преподава в неделното училище — уточни той. — Приготвихме й розовата стая. Сега двете с госпожата са в будоара.
	Той продължи да реди масата, а аз оставих чашата на бюфета отстрани и без да си давам труда да наливам бренди, се качих горе. На масата в стаята ми имаше писмо. С почерка на Рейчъл. Скъсах плика и го извадих. Нямаше обръщение, само ден и дата. „Помолих Мери Паскоу да постои с мен в къщата, за да ми прави компания. След снощи не мога да остана насаме с теб. Ако желаеш, можеш да дойдеш при нас в будоара преди и след обяда. Длъжна съм да те помоля да се държиш учтиво. Рейчъл.“
	Звучеше ми като шега. Не можеше да е истина. Колко често се бяхме присмивали на дъщерите на Паскоу и най-вече на онова кречетало Мери — вечно бродираше някакви покривчици и отскачаше да навести клетниците, които предпочитаха да бъдат оставени на мира, Мери, по-дебелото копие на майка си, по-грозно и от нея. Да, на шега Рейчъл можеше и да я покани само на обяд, за да погледа намусеното ми лице в другия край на масата, но бележката не беше написана на шега.
	Излязох на стълбищната площадка и забелязах, че вратата на розовата стая е отворена. Нямаше грешка. В камината гореше огън, на един от столовете бяха оставени обувки и пеньоар, из цяла стая бяха разпилени чужди четки за коса, книги и лични вещи, вратата отсреща, която водеше към стаите на Рейчъл, вече не беше заключена, а зееше отворена. Дори чувах ясно откъм будоара отзад тихи гласове. Ето какво, значи, било наказанието ми. Моят позор. Мери Паскоу е била поканена, за да застане между мен и Рейчъл и ние да не можем да бъдем сами — точно както тя беше написала в бележката.
	Първото чувство, което ме обзе, бе такъв яростен гняв, че едвам се сдържах да не отида по коридора в будоара, да сграбча Мери Паскоу за раменете и да й кажа да си събира багажа и да се маха оттук, а после да наредя на Уелингтън да я откара незабавно у тях. Как смееше Рейчъл да я кани в дома ми под такъв глупав скалъпен претекст, който на всичкото отгоре беше и обиден — че не можела, видите ли, да стои повече сама с мен! Нима наистина бях обречен да се храня всеки път с Мери Паскоу, да се натъквам на нея в библиотеката и във всекидневната, в градината, където тя ще се разхожда, в будоара, където да слушам неспирното женско дърдорене, което по време на неделния обяд едвам издържах — по силата на навика?
	Тръгнах по коридора, още не се бях преоблякъл и бях с мокрите дрехи. Отворих вратата на будоара. Рейчъл седеше на своето кресло, а Мери Паскоу — на табуретката до нея, двете разглеждаха дебелата книга с рисунките на италиански градини.
	— Значи си се върнал? — попита Рейчъл. — Странен ден си избрал за езда. Вятърът за малко да издуха от пътя екипажа, когато отидох у викария. Както виждаш, имаме късмета да ни гостува Мери. Вече се чувства като у дома си. Много се радвам.
	Мери Паскоу се изкиска пискливо.
	— Каква изненада беше, господин Ашли — подхвана тя, — когато братовчедка ви дойде да ме вземе. Другите позеленяха от завист. Още не мога да повярвам, че съм тук. И колко приятно и уютно е да си седя тук в будоара. Дори по-хубаво, отколкото долу. Братовчедка ви каза, че имате навика да седите тук вечерно време. Играете ли крибедж*? Аз съм луда по него. Ако не знаете, с удоволствие ще ви науча и двамата.
	[* Игра на карти за двама. — Б.пр.]
	— Не го търси Филип за карти — намеси се Рейчъл. — Той предпочита да седи и да пуши в мълчание. Ще играем ние с теб, Мери.
	Тя ме стрелна с очи над главата й. Не, не беше шега. От твърдия й поглед разбрах, че го е направила съвсем преднамерено.
	— Може ли да поговорим насаме? — попитах без заобикалки.
	— Не виждам да се налага — отвърна Рейчъл. — Можеш спокойно да говориш и пред Мери.
	Дъщерята на викария побърза да се изправи.
	— О, не искам да се натрапвам — заяви тя. — На драго сърце ще отида в стаята си.
	— Остави вратата широко отворена, Мери, за да ме чуеш, ако те повикам — заръча Рейчъл.
	Не свали от мен очи, в които се четеше враждебност.
	— Да, разбира се, госпожо Ашли — отвърна Мери Паскоу.
	Изгледа ме и мина като хала покрай мен, после наистина остави вратата да зее.
	— Защо го направи? — попитах аз Рейчъл.
	— Знаеш прекрасно, обясних ти в бележката.
	— Колко ще остане?
	— Колкото реша.
	— Едва ли ще я изтърпиш и ден. Ще полудееш, аз също.
	— Грешиш — възрази Рейчъл. — Госпожица Паскоу е добро безобидно момиче. Няма да разговарям с нея, ако не ми се говори. В нейно присъствие ще се чувствам поне малко сигурна в къщата. Пък и беше време. Не може да продължава така, особено след онзи изблик на масата. Така каза кръстникът ти, преди да си тръгне.
	— Какво точно каза?
	— Че са плъзнали мълви, задето стоя тук, и те едва ли ще се разсеят, след като се похвали, че ще се жениш. Не знам какво си говорил на другите. Мери Паскоу ще затвори устата на хората. Ще се погрижа за това.
	Нима беше възможно постъпката ми от предната вечер да е предизвикала такава промяна, да е породила такава ужасна враждебност?
	— Рейчъл, няма как да го изясним в такъв кратък разговор на отворена врата — подхванах аз. — Много те моля, изслушай ме, нека поговорим насаме след вечеря, когато Мери Паскоу си легне.
	— Снощи ме заплаши — напомни ми тя. — Стига толкова. Няма какво да изясняваме. Ако желаеш, можеш да си тръгваш. Или да останеш и да поиграеш с Мери Паскоу крибедж.
	Тя отново се загледа в книгата с градините.
	Излязох от стаята. Нямаше какво повече да направя. Такова, значи, било наказанието ми за краткия миг от предната вечер, когато я хванах за врата. Постъпката, за която тутакси се покаях и съжалих, се оказа непростима. Ето каква ми била наградата. Гневът ми се изпари точно толкова бързо, колкото и ме беше обзел, и отстъпи място на мрачното настроение и отчаянието. 0, Боже, какво бях направил!
	Съвсем доскоро, допреди няколко часа, бяхме щастливи. Сега от въодушевлението в навечерието на рождения ми ден, от цялото вълшебство не бе останала и следа — бях ги заличил със собственото си поведение. Докато седях в студената пивница на „Розата и короната“, ми се струваше, че след няколко седмици нежеланието на Рейчъл да ми стане жена може би ще се разсее. Ако не веднага, то по-нататък, но дори и да не се разсееше никога, не беше ли все едно, щом бяхме заедно и бяхме влюбени както сутринта на рождения ми ден!
	Рейчъл щеше да си реши сама, да избере сама, но мигар щеше да откаже? Когато се прибрах у дома, бях на крачка от надеждата. Но сега се бе появил чужд, трети човек и недоразуменията се задълбочаваха. Сега, докато седях в стаята си, чух, че гласовете им се приближават към стълбището, после зашумолиха и роклите им — двете слизаха долу. Знаех, че няма да издържа да седя на една маса с тях. Те щяха да вечерят сами. Пък и не бях гладен, беше ми студено и се чувствах схванат, може би бях настинал и щеше да ми стане по-добре, ако си останех в стаята. Повиках със звънеца Джон и му казах да ме извини, че няма да сляза за вечеря, понеже смятам да си легна веднага. Както се и опасявах, това породи голяма суматоха и Сийкъм се качи с угрижено лице при мен.
	— Не сте ли добре, господин Филип? — попита ме. — Дали да не си направите синапена баня и да не изпиете един горещ грог? Яздихте в ужасно време, от това е.
	— Нищо ми няма, благодаря, Сийкъм — отвърнах аз. — Малко съм уморен, нищо повече.
	— Няма ли да хапнете, господин Филип? Имаме за вечеря дивеч и ябълков пай. Готови са, ще ги поднесем веднага. Но сега дамите са във всекидневната.
	— Не, Сийкъм. Нощес спах лошо. Утре сутрин ще бъда по-добре.
	— Ще кажа на госпожата — рече икономът, — много ще се притесни.
	Това, че си останах в стаята, щеше да ми даде възможност ако не за друго, то поне да се видя насаме с Рейчъл. След вечеря тя навярно щеше да дойде да види как съм.
	Съблякох се и си легнах. Със сигурност бях пипнал настинка. Чаршафите ми се струваха хапещо студени, затова ги отметнах и се завих само с одеялата. Бях схванат, целият бях изтръпнал, главата ми щеше да се пръсне, все неща, твърде необичайни и непознати. Лежах и чаках двете да приключат с вечерята. Чух, че от вестибюла влизат в трапезарията, без да спират да дърдорят — поне това ми беше спестено, — а после, след доста време, се върнаха във всекидневната.
	Някъде след осем се качиха горе. Седнах в леглото и се заметнах с халата. Може би Рейчъл щеше да избере точно този момент. Уж бях омотан в дебелите одеяла, а пак ми беше студено, тъпата болка в краката и врата се пренесе и в главата ми и аз имам чувството, че пламтя.
	Чаках и чаках, а Рейчъл не дойде. Сигурно седяха в будоара. Чух, че часовникът отброява девет, после десет, единайсет. След единайсет вече бях наясно, че тази вечер тя няма никакво намерение да идва да провери как съм. Пренебрегваше ме, ето какво още бе добавено към наказанието ми.
	Станах от леглото и отидох в коридора. Явно бяха отишли да си лягат, защото чух как Мери Паскоу снове из розовата спалня и от време на време кашля дразнещо — още един навик, наследен от майка й.
	Отидох по коридора при стаята на Рейчъл. Хванах дръжката на вратата и я натиснах. Но тя не се отвори. Беше заключено. Почуках много тихо. Рейчъл не отговори. Върнах се бавно в стаята си и си легнах, вкочанен от студ.
	Помня, на сутринта се облякох, но нямам спомен Джон да е идвал да ме вика, нито да съм закусвал, нямам спомен за нищо, освен за странно схванатия си врат и за убийственото главоболие. Отидох в канцеларията и седнах на стола. Не написах нито едно писмо, не приех никого. Някъде след дванайсет Сийкъм дойде да ми съобщи, че дамите ме чакали за обяд. Казах, че не ми се яде. Той се приближи и се взря в лицето ми.
	— Болен сте, господин Филип — заяви. — Какво ви е?
	— Не знам — отвърнах.
	Икономът ме хвана за ръката. Излезе от канцеларията и аз чух как прекосява забързано двора.
	След малко вратата се отвори още веднъж. На прага стоеше Рейчъл заедно с Мери Паскоу и Сийкъм зад нея. Тя тръгна към мен.
	— Сийкъм каза, че си болен — рече ми. — Какво ти е?
	Погледнах я. Каквото и да се случваше, не можеше да е истина. Направо не знаех защо седя тук, в канцеларията, струваше ми се, че още съм горе в стаята си, където съм лежал предната вечер, и ме тресе.
	— Кога ще я пратиш у тях? — попитах. — Няма да ти навредя с нищо. Имаш честната ми дума.
	Тя отпусна ръка върху главата ми. Погледна ме в очите. Обърна се бързо към Сийкъм.
	— Доведи Джон — подкани. — Двамата помогнете на господин Ашли да легне. Кажи на Уелингтън да прати кочияша при лекаря и да го доведе незабавно…
	Не виждах друго, освен бледото й лице и очите, а над рамото й Мери Паскоу, нелепа, не на място тук, глуповата, уплашена, втренчена в мен. После нищо. Само сковаността и болката.
	Вече в леглото виждах, че Сийкъм стои на прозорците, затваря капаците, дърпа пердетата, за да е тъмно в стаята — нещо, за което копнеех. Мракът може би щеше да разсее ослепителната болка. Не бях в състояние да помръдна глава върху възглавницата, мускулите на врата ми сякаш се бяха изопнали до скъсване и се бяха схванали. Усетих, че държа Рейчъл за ръката. Повторих:
	— Обещавам, няма да ти навредя. Прати Мери Паскоу да се прибира.
	Тя отговори:
	— Недей да говориш сега. Само лежи и не мърдай.
	Стаята беше изпълнена с шепот. Вратата се отваряше, затваряше се и пак се отваряше. По пода се чуваха стъпки. Откъм стълбищната площадка се процеждаха светлина и все този приглушен шепот — в бълнуването, в което явно бях изпаднал, ми се струваше, че къщата е пълна с хора, с по един гост във всяка стая, и че самата къща не е достатъчно голяма, за да ги побере всичките, затова те стоят един до друг във всекидневната и в библиотеката, а Рейчъл се движи между тях, усмихва се, разговаря, протяга ръце. А аз повтарях отново и отново:
	— Отпрати ги да си ходят.
	После видях валчестото очилато лице на доктор Гилбърт, който се беше надвесил и ме гледаше, значи и той беше в компанията. Когато бях малък, идваше да ме лекува от варицела и оттогава се страхувах от него.
	— Значи си плувал в морето в полунощ, така ли? — попита ме лекарят. — Твърде неразумно от твоя страна.
	Поклати глава, сякаш още съм малко дете, и се погали по брадата. Затворих очи — да не ми свети, и чух, че Рейчъл му казва:
	— Знам прекрасно от какво се вдига такава температура, няма как да греша. Във Флоренция съм виждала не едно и две деца да умират от нея. Поразява гръбначния стълб, после и мозъка. Направете нещо, за Бога…
	Те излязоха от стаята. И отново започна шушукането. То беше последвано от скърцането на колела по алеята — потегли екипаж. По-късно чух как при балдахина на леглото ми диша нещо. Тогава разбрах какво се е случило. Рейчъл беше заминала. Беше отишла в Бодмин, за да хване дилижанса за Лондон. Беше оставила в къщата Мери Паскоу — да ме надзирава. Прислужниците, Сийкъм, Джон, всички се бяха вдигнали и бяха заминали, не беше останал никой, освен Мери Паскоу.
	— Много те моля, върви си, нямам нужда от никого — подканих аз.
	Една ръка се пресегна, за да ме докосне по челото. Ръката на Мери Паскоу. Аз я избутах. Но студената ръка се върна, прокрадна се и аз закрещях да се маха, ала тя ме притискаше с все сила, беше се вкопчила в мен като лед и в лед се превърна, щом се допря до челото и врата ми и ме приклещи, все едно съм в затвор. После чух, че Рейчъл ми нашепва в ухото:
	— Лежи и не мърдай, скъпи. Така е добре за главата ти. Ще ти олекне.
	Опитах да се обърна, а не успях. Нима все пак Рейчъл не бе заминала за Лондон? Казах:
	— Не ме оставяй. Обещай да не ме оставяш.
	— Обещавам — рече тя. — Ще бъда с теб през цялото време.
	Отворих очи, а не я видях, стаята беше потопена в мрак.
	Беше друга като форма, не беше стаята, която познавах. Беше дълга и тясна като килия. Таблата на леглото беше корава, май от метал. Някъде зад параван гореше свещ. В нишата отсреща беше приклекнала Богородица. Извиках на глас:
	— Рейчъл… Рейчъл…
	Чух стъпки, някой тичаше, после се отвори врата, Рейчъл ме хвана за ръката и каза:
	— При теб съм.
	Отново затворих очи.
	Стоях на мост на река Арно и давах обет да унищожа жена, която изобщо не бях виждал. Под моста течеше придошлата кафява вода, която се пенеше, а Рейчъл — младата просякиня, дойде при мен с празни ръце. Беше гола, само на врата си носеше перлената огърлица. Най-неочаквано тя засочи водата и покрай нас под моста мина Амброуз с ръце, скръстени на гърдите. Водата го отнесе надолу по реката и той се скри от поглед, после след него бавно и величествено се пронесе тялото на мъртво куче с вдигнати вкочанени лапи.


>	24

	Първото, което забелязах, бе, че дървото пред прозореца ми се е разлистило. Погледнах го озадачен. Когато си бях легнал, едва бе напъпило. Колко странно! Вярно, пердетата бяха спуснати, но си спомних много добре колко малки са били пъпките сутринта на рождения ми ден, когато се надвесих през прозореца и погледнах към моравата. Вече не ме болеше глава, не се чувствах схванат. Явно бях спал часове наред, може би ден, че и повече. Разболееш ли се, губиш представа за времето.
	Но със сигурност бях виждал многократно стария доктор Гилбърт с неговата брада и другия, когото не познавах. В стаята — постоянен мрак. Сега беше светло. Лицето ми беше покрито с четина, изглежда, беше крайно време да се обръсна. Хванах се за брадичката. Е, това вече си беше лудост — имах не четина, а брада. Погледнах си ръката. Сякаш не беше моя. Беше бледа и тънка, ноктите бяха за рязане, често ги чупех, докато яздех. Обърнах глава и видях Рейчъл, седеше на кресло до леглото ми — нейното кресло от будоара. Не знаеше, че я гледам. Бродираше, беше по пеньоар, който не бях виждал. Тъмен като всичките й рокли, но с къси ръкави над лактите, от тънък плат, да й държи прохладно. Нима в стаята беше толкова топло? Прозорците бяха широко отворени. Камината не беше запалена.
	Още веднъж се хванах за брадичката и опипах брадата. Беше приятно. Най-неочаквано се засмях и при този звук Рейчъл вдигна глава и ме погледна.
	— Филип — рече и се усмихна, после изведнъж коленичи до мен и ме прегърна.
	— Пуснал съм си брада — казах.
	Не се сдържах, продължих да се смея, толкова безумно ми се струваше всичко, после обаче смехът прерасна в кашлица и Рейчъл побърза да ми донесе чаша с нещо отвратително на вкус, което ме накара да изпия, като го допря до устните ми, а сетне ме сложи да легна отново на възглавниците.
	Това събуди у мен спомени. Със сигурност от доста време имаше ръка, която ми поднасяше чаша — да пия, дали беше само сън? Мислех, че е на Мери Паскоу и все я отблъсквах. Лежах и гледах Рейчъл, сетне протегнах ръка към нея. Тя я стисна силно. Прокарах палец по бледосините вени отгоре и завъртях пръстените. Правих го доста дълго, без да казвам нищо.
	Накрая попитах:
	— Отпрати ли я?
	— Кого?
	— Как кого, Мери Паскоу — отвърнах.
	Чух как Рейчъл си поема дъх и след като вдигнах очи, забелязах, че усмивката й вече я няма и в очите й се е мярнала сянка.
	— Отиде си преди пет седмици — отговори ми. — Сега е без значение. Жаден ли си? Изстискала съм ти лимони, изписахме ги от Лондон.
	Изпих лимоновия сок, стана ми приятно след горчивото лекарство, което Рейчъл ми беше дала.
	— Явно съм бил болен — казах й.
	— Беше на косъм от смъртта — потвърди тя.
	Понечи да излезе, но аз нямаше да го допусна.
	— Разкажи ми — подканих.
	Беше ми страшно любопитно, сякаш съм спал години наред като Рип ван Уинкъл, а после съм установил, че светът е продължил нататък без мен.
	— Ако искаш да върнеш всички тези седмици на тревоги, ще ти разкажа, иначе не — отговори Рейчъл. — Беше тежко болен. Това ти стига.
	— Какво ми беше?
	— Нямам високо мнение за лекарите тук, в Англия — уточни Рейчъл. — В континентална Европа наричаме това заболяване менингит, тук никой не знае нищо за него. Направо си е чудо, че днес си жив.
	— Какво ме спаси?
	Рейчъл се усмихна и стисна още по-силно ръката ми.
	— Сам се спаси, як си като бик, освен това ги насочих какво да правят — уточни тя. — Например пункция на гръбначния стълб, за да изтеглят течността, но това е само едно от нещата. Вкараха ти в кръвта серум от билки. Определиха го като отрова. Но ти прескочи трапа.
	Спомних си как е запарвала отвари за някои от арендаторите, които през зимата са боледували, и как съм се заяждал с нея — наричал съм я знахарка и аптекарка.
	— Откъде си научила тези неща? — попитах я.
	— От майка ми — обясни Рейчъл. — Всички флорентинци произхождат от много стари и много мъдри родове.
	Тези думи пробудиха някакви смътни спомени, но не се сещах за какво. Още ми беше трудно да мисля. И ми стигаше да лежа и Рейчъл да ме държи за ръката.
	— Защо дървото пред прозореца ми е с листа? — поинтересувах се.
	— Защото е втората седмица на май, трябва да се е разлистило вече.
	Беше ми трудно да проумея, че наистина съм лежал тук толкова седмици и не съм забелязвал нищо. Не помнех и събитията, заради които съм прикован на легло. По причина, която ми убягваше, Рейчъл ми се беше разсърдила и беше поканила в къщата Мери Паскоу — и аз не знам защо. Беше повече от сигурно, че в деня преди рождения ми ден сме се оженили, макар и да не помнех ясно църквата и самото бракосъчетание — май на него не присъстваше друг, освен кръстника ми с Луиз и чистачката, дребната Алис Таб. Помня, че бях много щастлив. А после, ей така, без причина, бях изпаднал в отчаяние. И се бях разболял. Но както и да е, сега всичко отново беше наред. Не бях умрял, беше май.
	— Мисля, че имам сили да стана — споделих с Рейчъл.
	— Няма такова нещо — възрази тя. — След седмица сигурно ще бъдеш в състояние да седиш на стол там, при прозореца, и да усещаш краката си. А после да стигнеш и до будоара. В края на месеца вероятно ще те свалим долу, да поседиш на въздух. Но ще видим.
	И наистина, възстановявах се точно както го бе описала Рейчъл. Никога през живота си не съм се чувствал такава дрипа, както когато седнах за пръв път отстрани на леглото и свалих краката си на пода. Цялата стая се разлюля. Сийкъм ме крепеше от едната страна, Джон — от другата, бях немощен като новородено.
	— Божичко, госпожо, пак му стана нещо — простена Сийкъм с лице, което беше толкова угрижено, че се наложи да седна и чак тогава да се засмея.
	— В краен случай можете да ме показвате като урод на Бодминския панаир — заявих, а после се видях в огледалото — приличах на апостол с тази кестенява брада и изпито бледо лице. — Дали да не тръгна да проповядвам из страната? Ще имам хиляди последователи. Как мислиш? — обърнах се към Рейчъл.
	— Предпочитам да се обръснеш — заяви тя притеснено.
	— Донеси ми бръснач, Джон — наредих аз, но след като се обръснах и отново бях голобрад, ми се стори, че съм поизгубил достойнството си и пак съм заприличал на гимназист.
	Онези дни, през които се възстановявах, наистина бяха приятни. Рейчъл не се отделяше от мен. Не говорехме много, защото установих, че разговорите ме уморяват повече от всичко друго и от тях отново получавам главоболие. Най-много обичах да седя на отворения прозорец и за да ме разсее, Уелингтън водеше конете и ги разхождаше пред мен в кръг по чакъла, сякаш са циркаджийски животни на арена. След това, когато краката ми вече бяха по-силни, ходех в будоара: носеха ни храната там и Рейчъл се грижеше за мен и ме обслужваше, както милосърдна сестра обслужва дете, а аз й заявих веднъж, че сама си е виновна, ако бъде обречена да се грижи до края на живота си за мъж болник. След като го изрекох, тя ме погледна някак странно и понечи да каже нещо, но после замълча и смени темата.
	Помнех, че по някаква причина държим брака си в тайна от слугите — вероятно за да мине една година от смъртта на Амброуз и чак тогава да го съобщим. Нищо чудно Рейчъл да се притесняваше, че ще се изпусна пред Сийкъм, затова си държах езика зад зъбите. След два месеца можехме да го оповестим пред света, все щях да издържа дотогава. Струваше ми се, че от ден на ден я обичам все повече, а тя става по-мила и по-нежна дори отколкото през отминалите зимни месеци.
	Когато слязох първия път на долния етаж и отидох в градината, бях изумен колко много е направено, докато съм лежал болен. Пътеката при терасата вече бе прокарана, езерото до нея бе издълбано и готово да бъде облицовано с камъни. В първия момент ми се стори, че зее, тъмно и зловещо като дълбока и широка пропаст, а момчетата, които се трудеха там, ме погледнаха ухилени, щом заслизах от терасата горе.
	Тамлин ме заведе гордо-гордо в цветната градина — Рейчъл беше отишла да се види с жена му в къщата им наблизо — и макар че камелиите бяха прецъфтели, рододендроните още бяха окичени с цвят, както и оранжевият кисел трън, а над полето долу се бяха надвесили нежно жълтите цветчета на златния дъжд, които вече се ронеха.
	— Някоя друга година обаче ще се наложи да го пресадим — поясни Тамлин. — Клоните са избуяли, шушулките ще погубят говедата. — Той се пресегна към един от клоните и там, където цветчетата вече се бяха оронили, се виждаха зачатъци на шушулки със семенца в тях. — Имаше един мъж оттатък Сейнт Остел, хапна от тях и умря — обясни градинарят, после метна шушулката над рамото си.
	Бях забравил, че времето на цъфтеж на златния дъжд е съвсем кратко — като на всяко друго растение, и че той е много красив, и изведнъж си спомних дръвчето с увиснали клони в малкия двор в италианската вила и как прислужницата е взела метлата и е помела шушулките.
	— И във Флоренция, където госпожа Ашли имаше вила, също растеше такова красиво дърво — казах аз.
	— Виж ти! — възкликна Тамлин. — В онзи климат там расте почти всичко, господине, така са ми казвали. Мястото сигурно е чудесно. Разбирам я госпожата, задето иска да се върне там.
	— Не мисля, че има такива намерения — възразих аз.
	— Радвам се, господине, но чухме друго. Че госпожата само чака да ви види с укрепнало здраве и после ще замине.
	Беше наистина невероятно какви истории се раждат от откъслечните клюки и аз си помислих, че единственият начин да им сложим край е да оповестим брака си. Но се колебаех да повдигна въпроса пред Рейчъл. Имах чувството, че навремето, преди да се разболея, сме го обсъждали и тя се е разсърдила.
	Същата вечер, докато седяхме в будоара и аз пиех билковата отвара, какъвто навик си бях създал, преди да си легна, казах на Рейчъл:
	— В околността са плъзнали нови слухове.
	— Какви пък сега? — попита тя, след като вдигна глава, за да ме погледне.
	— Ами че се връщаш във Флоренция.
	Рейчъл не ми отговори веднага, само се наведе отново над бродерията.
	— Има предостатъчно време, после ще решавам — рече ми. — Първо трябва да се възстановиш и да си върнеш силите.
	Погледнах я озадачен. Значи Тамлин не е грешал съвсем. Мисълта да отиде във Флоренция все пак се въртеше в главата на Рейчъл.
	— Не си ли продала вече вилата? — поинтересувах се аз.
	— Още не, пък и в крайна сметка не смятам да я продавам и дори да я давам под наем. Нещата се промениха и вече ми е по джоба да я задържа.
	Замълчах си. Не исках да я обиждам, но не ми беше особено приятно, че си е наумила да има две къщи. Всъщност ненавиждах дори представата за вилата, каквато я помнех — въобразявах си, че я ненавижда и Рейчъл.
	— Какво искаш да кажеш, че смяташ да прекараш зимата там ли? — попитах аз.
	— Възможно е — потвърди тя, — а също края на лятото, но не се налага да го обсъждаме.
	— Твърде дълго бездействах — допълних аз. — Не мисля, че е редно да оставям през зимата имението без надзор, да отсъствам от него.
	— Вероятно не ти се и налага, не смятам да заминавам, докато не си стъпиш на краката — уточни Рейчъл. — През пролетта може би ще решиш да ми погостуваш, тъкмо да ти покажа Флоренция.
	От болестта бях станал несхватлив — не виждах смисъл в нищо от онова, което ми беше казала.
	— Как така да ти погостувам? — изумих се. — Така ли предлагаш да живеем? Да не сме заедно с месеци?
	Тя остави ръкоделието и ме погледна. В очите й се мярна тревога, по лицето й премина нещо като сянка.
	— Филип, скъпи — подхвана Рейчъл, — казах ти вече, точно сега не искам да обсъждам бъдещето. Току-що си се възстановил от опасно заболяване и не е хубаво да мислиш за времето напред. Обещавам ти, няма да те изоставям, докато не си добре.
	— Но защо изобщо се налага да заминаваш? — учудих се аз. — Твоето място е тук. Тук е твоят дом.
	— Имам и вила — напомни тя — и много приятели, живот, твърде различен от тукашния, но въпреки това съм свикнала с него. В Англия съм от осем месеца и вече изпитвам нужда от промяна. Бъди разумен, опитай се да ме разбереш.
	— Сигурно съм голям егоист — отвърнах след малко. — Не бях помислил за това.
	Значи трябваше да свикна, че Рейчъл ще дели времето между Англия и Италия, от което следваше, че трябва да го правя и аз и се налага да потърся човек, който да управлява имението. Самата мисъл да се разделим с Рейчъл ми звучеше нелепо.
	— Кръстникът ми сигурно познава някого — споделих мислите си на глас.
	— В смисъл?
	— Ами човек, който да поеме тук нещата, докато отсъстваме — обясних аз.
	— Според мен едва ли се налага. Ако дойдеш във Флоренция, ще останеш най-много няколко седмици. Въпреки че нищо чудно да ти хареса и да решиш да удължиш престоя си. През пролетта е много хубаво.
	— Остави я пролетта — казах аз. — Когато и да решиш да заминеш, ще дойда с теб.
	Отново сянка по лицето й, притеснения в очите.
	— Дай да не се занимаваме сега с това, пък и виж, минава девет часът, досега не си се застоявал толкова много. Да повикам ли със звънеца Джон, или ще се справиш и сам?
	— Няма да викаш никого — спрях я аз.
	Станах бавно от креслото, защото краката и досега едвам ме държаха, и след като отидох при Рейчъл, приклекнах и я прегърнах.
	— Много ми е тежко да стоя сам в стаята си, а ти да си толкова близо, в другия край на коридора. Не може ли да им кажем по-скоро?
	— Какво да кажем? — учуди се Рейчъл.
	— Че сме женени — отвърнах аз.
	Тя притихна в обятията ми, изобщо не помръдна. Сякаш се бе вкаменила и бе останала без живот.
	— О, Боже… — прошепна. Сетне ме хвана за раменете и ме погледна в лицето. — За какво изобщо говориш, Филип?
	В главата ми започна да тупти — ехо от болката там от последните седмици. Обзе ме и страх.
	— Кажи на прислужниците — подканих отново. — Тогава вече ще бъде нормално и естествено да стоя с теб… все пак сме женени.
	Но млъкнах насред изречението — бях видял какво се е изписало в очите й.
	— Но ние не сме женени, Филип, скъпи — възрази тя.
	Нещо в главата ми сякаш се пръсна.
	— Как да не сме женени, женени сме, разбира се! Венчахме се на рождения ми ден. Забрави ли?
	Но кога ли всъщност стана? Къде беше църквата? Кой беше свещеникът? Туптящата болка се беше завърнала и стаята около мен се люлееше.
	— Кажи ми вярно ли е? — подканих аз.
	Точно тогава изведнъж проумях, че всичко това е плод на въображението, че сам съм си измислил щастието от последните седмици. Мечтата беше прекършена.
	Разридан, зарових глава до Рейчъл, дори като дете не бях плакал така. Тя ме притисна до себе си и ме загали по косата, без да казва и дума. Накрая дойдох на себе си и изтощен, се свлякох на креслото. Тя ми донесе нещо за пиене, после седна на табуретката до мен. Из стаята подскачаха сенките на лятната вечер. Прилепите излязоха от скривалищата си под стрехите и закръжиха в здрача пред прозореца.
	— Щеше да е по-добре да ме беше оставила да умра — казах аз. Тя въздъхна и долепи длан до бузата ми.
	— Когато говориш така, унищожаваш и мен. Сега си нещастен, защото още си изнемощял. Но щом си върнеш силите, тези неща няма да ти се струват важни. Пак ще се заемеш с работата си в имението — ще имаш много грижи, откакто легна болен, доста неща са занемарени. Лятото ще навлезе в разгара си. Пак ще можеш да плуваш, да излизаш с лодката в залива.
	От гласа й усетих, че говори, за да убеди не мен, а себе си.
	— Друго? — попитах аз.
	— Знаеш прекрасно, че тук си щастлив — продължи Рейчъл, — това тук е твоят живот, и занапред ще бъде така. Даде ми имението, но аз винаги ще го възприемам като твое. Като общо.
	— Искаш да кажеш, че месец след месец, през цялата година от Италия за Англия ще пътуват писма, така ли? Аз ще ти казвам: „Скъпа Рейчъл, камелиите нацъфтяха.“ А ти ще ми отговаряш: „Скъпи Филип, радвам се да го чуя. Градината с розите ми също е нацъфтяла.“ Такова ли ще бъде нашето бъдеще?
	Вече си представях как сутрин след закуска чакам на посипаната с чакъл кръгла алея момчето, което носи пощата, макар и да зная, че в нея няма други писма, освен сметките от Бодмин.
	— По всяка вероятност ще се връщам тук всяко лято, за да се уверя, че всичко върви добре — заяви Рейчъл.
	— Като лястовиците, които се връщат само за лятото, а после, през първата седмица на септември, отлитат отново — подметнах аз.
	— Вече предложих да ми дойдеш на гости през пролетта — напомни Рейчъл. — В Италия има много неща, които ще ти харесат. Не си пътувал, ако не броим онзи път. Почти не познаваш света.
	Говореше като учителка, която утешава разстроено дете. Може би ме възприемаше точно така.
	— След онова, което видях, не ме влече да пътувам. Какво ще ме караш да правя? Да се мотая по разни църкви и музеи с пътеводител в ръка ли? Да разговарям с непознати, за да разширя представите си? Предпочитам да си мисля у дома и да □едам дъжда.
	Гласът ми беше груб и пълен с огорчение, но това бе по-силно от мен. Рейчъл въздъхна още веднъж и сякаш затърси довод, с който да докаже, че всичко е наред.
	— Отново ти казвам — настоя тя, — че веднъж да се възстановиш. и цялото бъдеще ще ти изглежда различно. Не се е променило кой знае какво. Колкото до парите…
	Тя млъкна и ме погледна.
	— Какви пари? — попитах аз.
	— За имението — продължи Рейчъл. — Всичко ще бъде уредено подобаващо и ти ще разполагаш с достатъчно пари, за да управляваш без загуби имението, а аз ще изнеса каквото ми е необходимо от страната. В момента го уреждам.
	Беше ми все едно, ако искаше, можеше да изнесе и последното петаче. Какво общо имаше всичко това с чувствата ми към нея? Рейчъл обаче допълни:
	— Трябва да продължиш с подобренията, които според теб са оправдани — рече припряно. — Знаеш, няма да ти държа сметка за нищо, не се налага дори да ми изпращаш сметките, доверявам се на преценката ти. Кръстникът ти е наблизо, винаги можеш да се посъветваш с него. Не след дълго всичко ще ти се струва същото, както преди да пристигна.
	В стаята вече беше сумрачно. От здрача наоколо не виждах дори лицето й.
	— Наистина ли вярваш в това? — попитах я аз.
	Рейчъл не ми отговори веднага. Явно умуваше какво оправдание да измисли още за съществуването ми, за да го добави към онези, които вече беше изтъкнала. Такова нямаше и тя го знаеше добре. Извърна се към мен и ми протегна ръка.
	— Нямам избор, трябва да вярвам, ако искам да имам душевен мир.
	През месеците, откакто я познавах, ми беше давала много отговори на въпросите, които й бях задавал — къде на шега, къде сериозно. Някои придружаваше със смях, други бяха уклончиви, но всички бяха белязани с присъщите на жените недомлъвки, които им служеха за украса. Този обаче беше прям, беше даден съвсем искрено. Рейчъл трябваше да повярва, че съм щастлив, за да има душевен мир. Бях напуснал селенията на фантазията, сега беше неин ред да навлезе в тях. Двама души трудно могат да сънуват един и същи сън. Освен ако не са в пълен мрак, ако не се преструват. И ако не живеят сред призраци.
	— Върни се там, щом искаш, но нека не е веднага — рекох аз. — Дай ми още няколко седмици, да имам какво да помня. Не съм по пътешествията, нямам друг свят, освен теб.
	Стараех се да избягвам бъдещето. Но когато прегърнах Рейчъл, вече не беше същото: вярата се беше стопила заедно с първоначалното въодушевление.


>	25

	Не отворихме повече дума за заминаването й. Преструвахме се и двамата. Заради нея се стараех да изглеждам весел и безгрижен. Тя също. Лятото беше в разгара си, не след дълго си възвърнах силите — най-малкото привидно, но се случваше главоболието да се появи отново по-скоро като внезапно безпричинно пробождане, отколкото като остра болка.
	Не казвах на Рейчъл — защо да го правя? То не бе породено от физическо усилие или защото съм излязъл навън — появяваше се само когато мислех. Появяваше се дори при дребни неприятности в имението, за които научавах от арендаторите — имах чувството, че съм обгърнат от мъгла и не бях в състояние да посоча решение.
	По-често обаче получавах главоболие заради Рейчъл. Гледах я например след вечеря, докато седяхме навън пред прозореца на всекидневната, защото времето през юни ни позволяваше да бъдем на открито чак до девет, и изведнъж се питах какво се върти в главата й, докато тя пие билковия чай и наблюдава как здрачът се прокрадва все по-близо до дърветата покрай моравата. Дали не се питаше дълбоко в себе си колко още трябва да търпи този самотен живот? Дали не си мислеше: „Той вече е добре, дали да не замина следващата седмица?“
	Сега за мен вила Сангалети във Флоренция изглеждаше различно, в нея витаеше друг дух. Вместо мрака зад затворените капаци, на който се бях натъкнал при първото си посещение, сега си я представях ярко осветена, с широко отворени прозорци. От стая в стая се разхождаха непознатите, които Рейчъл наричаше свои приятели, ехтяха весел смях, шумни разговори. Всичко беше обвито в някакво сияние, всички шадравани пееха. Рейчъл обикаляше от гост на гост, усмихната и ведра, господарка на своите владения. Ето такъв бе животът, който тя познаваше, обичаше и разбираше. Месеците, прекарани с мен, не бяха нищо повече от интерлюдия. Слава Богу, предстоеше й да се върне там, където се чувстваше като у дома си. Представях си как се прибира, как Джузепе и жена му отварят широко портата от ковано желязо, за да пуснат каляската, как тя снове щастливо и радостно из стаите, които познава толкова добре и които не беше виждала отдавна, как разпитва прислужниците и изслушва отговорите им, как отваря купчинката писма, които я чакат — доволна, весела, с милиард житейски нишки, които да хване и да последва и които аз нямаше да позная и да споделя никога. Толкова много дни и нощи, които вече не бяха мои.
	Докато седяхме навън, Рейчъл усещаше, че я гледам, и питаше:
	— Какво има, Филип?
	— Нищо — отвръщах аз.
	По лицето й пак минаваше сянката на съмненията и притесненията и аз имах чувството, че съм бреме върху плещите й. По-добре да ме оставеше. Както и преди, се опитвах да влагам силите си в работата в имението, в делничните задачи, но за мен те нямаха предишното значение. Какво от това, че Бартънските ниви могат да бъдат засегнати от суша! Беше ми безразлично. Какво от това, ако нашите говеда спечелят награди на Изложението и станат първенци на графството! Преди година сигурно щях да се вълнувам. Сега обаче такава победа ми се струваше безсмислена.
	Представях си как падам в очите на онези, които ме възприемаха като свой господар.
	— Много сте отслабнали, господин Ашли, откакто легнахте болен — каза ми веднъж Били Роу, фермерът от Бартън, и в гласа му прозвуча огромно разочарование, задето не съм засвидетелствал въодушевление от постиженията му.
	Същото беше и с другите. Дори Сийкъм ме гледаше под вежди.
	— Не приличате на себе си, господин Филип — подметна той.
	— Снощи го обсъдихме в помещенията за прислугата. „Какво става с господаря? — попита ме Тамлин. — Заприличал е на призрак от Деня на Вси светни и не пипа нищо.“ Бих ви посъветвал сутрин да си пийвате марсала*. Нищо не възстановява кръвта така, както чаша марсала.
	[* Марка вино. — Б.пр.]
	— Кажи на Тамлин да си гледа работата — посъветвах аз Сийкъм. — Повече от добре съм.
	Пак хубаво, че ми беше спестен неделният обяд със семейство Паскоу и Кендълови, който се беше превърнал в традиция
	— още не се бяхме върнали към нея.
	Мисля, че след като се разболях, Мери Паскоу се е върнала в дома на викария с разкази, че съм луд. Първата сутрин, когато се чувствах достатъчно добре, за да отида на църква, забелязах как тя ме наблюдава озадачено, пък и не само тя — всички в семейството ме оглеждаха със съжаление, после ме одумваха и извръщаха очи.
	Да ме види дойде и кръстникът ми заедно с Луиз. Те също се държаха неестествено, с някаква смесица от веселост и състрадание, която подхождаше за болно дете, и аз усетих, че са били предупредени да не отварят дума за неща, които биха могли да ме разтревожат. Четиримата седяхме като непознати във всекидневната. Помислих си, че кръстникът ми си умира от притеснение, явно съжаляваше, че изобщо е дошъл, но го чувстваше като свой дълг да ме навести, колкото до Луиз, тя явно усещаше със странната си, чисто женска интуиция какво се разиграва тук и направо настръхваше само при мисълта за него. Рейчъл, както винаги, владееше положението и даваше насоката на разговора — на нужното равнище. Изложението на графството, годежът на по-малката дъщеря на Паскоу, колко топло е напоследък, вероятността от промени в правителството — все теми, които обсъждахме с лекота. Но какво ли щеше да стане, ако заговорехме за онова, за което наистина си мислехме. „Махайте се от Англия час по-скоро, докато не сте се погубили, и отведете със себе си и момчето“, щеше да заяви кръстникът ми. „Обичаш я повече от всякога. Виждам го по очите ти“, щеше да допълни Луиз. „В никакъв случай не бива да допускам да тревожат Филип“, щеше да подметне Рейчъл. А аз: „Оставете ме насаме с нея, вървете си.“
	Вместо това спазвахме благоприличие и лъжехме. Всички си поехме дъх, щом посещението приключи, и докато ги гледах с признателност да минават през портата на парка, ми идеше да оградя имението от край до край — точно както в приказките от детството, за да се предпазя от всякакви гости и беди.
	Макар и Рейчъл да не казваше нищо, имах чувството, че обмисля първите стъпки на своето заминаване. Вечерно време се случваше да я заваря да преглежда книгите си и да ги реди като човек, който пробира какво да вземе със себе си и какво да остави. Друг път седеше на писалището и подреждаше книжата си, като пълнеше кошчето с накъсани на парченца листове и ненужни писма, а останалото прихващаше с ластичета. Влезех ли в будоара, Рейчъл спираше и след като се върнеше на креслото, се заемаше да бродира, или пък сядаше при прозореца, аз обаче трудно можех да бъда заблуден. Защо ни в клин, ни в ръкав бе решила да подрежда нещата си, ако не за да опразни будоара и да замине?
	Помещението ми се струваше по-голо, отколкото преди. Липсваха дребни нещица. Кошницата за бродерия, която цялата пролет и зима бе стояла в ъгъла, шалът, метнат отстрани върху креслото, рисунка с пастели на къщата, подарена й един зимен ден от човек, който бе дошъл да ни посети, и закачена над камината. Това ме върна назад в юношеството и първия път, когато заминах за пансиона. Сийкъм бе почистил детската стая, беше завързал с връв книгите, които щях да взема със себе си, а останалите, които не ми бяха любими, бе събрал в кашон — да ги даде на децата в имението. Имаше сака, които ми бяха омалели и бяха окаяно протрити — помня, икономът настоя да съм ги дадял на по-малките момчета, които не са имали моя късмет, а на мен ми беше неприятно да го правя. Сякаш ми отнемаше щастливото минало. Сега нещо от същия дух витаеше и в будоара на Рейчъл. Дали не беше подарила на някого шала, понеже той нямаше да й трябва в по-топлия климат? Кутията с иглите и конците — дали беше разглобена и сложена на дъното на някой пътен сандък? Засега пътни сандъци не се виждаха. Те щяха да са последното предупреждение. Тежките стъпки на тавана, момчетата, които слизат, понесли по двама сандъците, и миризмата на прах и паяжини с дъх на камфор. Тогава вече щях да знам, че идва най-лошото, и като кучетата с техния изумителен нюх за промените щях да чакам края. Другото беше, че Рейчъл започна да излиза с екипажа сутрин, нещо, което дотогава не беше правила. Казваше ми, че имала да пазарува и да свърши малко работа в банката. Беше съвсем възможно. Лично аз си мислех, че за тези неща е достатъчно да отиде и един път. А Рейчъл ходи до града три поредни дни за една седмица, после още два — с ден почивка. Първия път отиде сутринта. Втория — следобед.
	— Най-неочаквано се отдаде на голямо пазаруване и ти се отвори много работа — подметнах аз.
	— Щях да я свърша и по-рано — отвърна тя, — но нямаше как през седмиците, докато беше болен.
	— Срещна ли някого в града?
	— Ами не. Всъщност, като се позамислих, да. Видях Белинда Паскоу и свещеника, за когото е сгодена. Пращат ти поздрави.
	— Но теб те нямаше цял следобед — продължих да упорствам аз. — Да не си изкупила всичко в кинкалерията?
	— Не съм — отвърна Рейчъл. — Наистина си много любопитен. Нима не мога да поръчам екипажа, когато реша, или се страхуваш конете да не се уморят?
	— Ако искаш, отиди и до Бодмин и Трюроу, там магазините са по-добри и има повече неща за разглеждане.
	Но се оказа, че на нея не й се ходи дотам. Въпросът явно беше много личен и поверителен, щом беше толкова потайна.
	Следващия път, когато Рейчъл повика екипажа, конярят не отиде с тях. Уелингтън я откара сам. Джими го боляло ухото. Бях в канцеларията и когато отидох в конюшнята, го заварих да седи и да се държи за болното ухо.
	— Поискай от госпожата мазило — посъветвах го аз. — Чувал съм, че помага.
	— Да, господине — отвърна унило той, — тя обеща да погледне, щом се прибере. Май съм настинал вчера. На кея духаше прохладен вятър.
	— Какво си търсил на кея? — учудих се аз.
	— Чакахме дълго госпожата — обясни момчето, — затова господин Уелингтън реши, че е най-добре да завържем конете в „Розата и короната“, после ме пусна да погледам лодките на пристанището.
	— Значи госпожата е пазарувала цял следобед? — попитах го аз.
	— Не, господине, изобщо не е пазарувала. Както винаги, беше вътре в „Розата и короната“.
	Изгледах го невярващо. Рейчъл в „Розата и короната“? Дали не е ходила да пие чай със съдържателя и жена му? За миг ми мина през ума да поразпитам още конярчето, но после се отказах. Нищо чудно Уелингтън да му се накараше, задето се е разбъбрил. Личеше, че напоследък крият всичко от мен. Всички в къщата се бяха съюзили, бяха влезли в съзаклятие да мълчат.
	— Е, Джим, дано ухото ти мине бързо — казах аз и го оставих в конюшнята.
	Но мистерията си оставаше. Нима Рейчъл бе зажадняла за компания толкова много, че я търсеше в някаква си градска странноприемница? Знаеше, че не обичам гости, и може би беше наела пивницата за една сутрин или следобед и беше поканила хората там. След като се прибра, не отворих дума за това, само я попитах дали следобедът е минал добре и тя отговори положително.
	На другия ден не поръча екипажа. На обяд ми каза, че имала да пише писма, и се качи в будоара. Аз пък казах, че ще отскоча до Кум, да видя арендатора там, което всъщност беше близо до истината. Но стигнах по-далеч. В самия град. Беше събота, времето беше хубаво и по улиците бяха наизлезли хора, имаше и търговци от близките пазарни градове, които не ме знаеха по лице, та минавах незабелязано. Не срещнах познати. Хората „от сой“, както ги наричаше Сийкъм, никога не идваха в града следобед, камо ли пък в събота.
	Надвесих се над зида на хвърлей от кея и видях няколко момчетии, които ловяха риба от лодка и се бяха заплели във въдиците. После се понесоха към стълбите и изскочиха от лодката. Познавах едно от хлапетата. Помагаше на тезгяха в „Розата и короната“. Носеше три-четири хубави костура, нанизани на връв.
	— Добре си се справил — отбелязах. — За вечеря ли са?
	— Не са за мен, господине — ухили се момчето, — но в странноприемницата ще им се зарадват много, сигурен съм.
	— Сега към ябълковото вино костур ли предлагате? — поинтересувах се аз.
	— Не, рибата е за господина в пивницата. Вчера си поръча речна есетра.
	Господинът в пивницата. Извадих от джоба си няколко сребърни монети.
	— Е, дано ти плаща добре. Вземи — за късмет. Та кой е гостът? — поинтересувах се аз.
	Момчето пак се ухили, при което лицето му се изкриви.
	— Не му знам името, господине — рече ми, — разправят, бил италианец. Чуждоземец.
	После хукна с рибата, поклащаща се на връвта върху рамото му, и изчезна от пристанището. Аз си погледнах часовника. Минаваше три часът. Чуждоземецът очевидно щеше да обядва в пет. Прекосих града и по тесните улички излязох при навеса за лодки, където Амброуз беше държал платната и другото оборудване за лодката, с която излизаше в открито море. Тя беше завързана здраво. Изтеглих я и се качих на нея, после излязох в залива на пристанището и спрях на хвърлей от кея.
	На плавателните съдове, закотвени наблизо, непрекъснато се качваха и слизаха мъже — те не ме забелязваха, а и да ме забележеха, не ми обръщаха внимание, мислеха ме за рибар. Хвърлих котвата във водата и прибрах греблата, после се взрях във входа на пивницата в „Розата и короната“. Беше откъм страничната уличка. Чужденецът едва ли щеше да мине оттук. Ако изобщо се появеше, щеше да влезе през парадния вход на странноприемницата. Мина един час. Часовникът на църквата отброи четири. Пак продължавах да чакам. В пет без четвърт видях, че жената на съдържателя излиза и се оглежда, сякаш търсеше някого. Посетителят закъсняваше. Рибата беше сготвена. Чух я, че вика нещо на мъжа, който стоеше при лодките, завързани за стъпалата на кея, но не разбрах какво. Той й отговори, сетне се обърна и засочи пристанището. Жената кимна и се прибра в странноприемницата. После, в пет и десет, видях, че към стъпалата се приближава лодка. Управляваше я един здравеняк, застанал на носа, самата лодка бе покрита с лак и имаше вид на корабче, каквото наемат чужденци, за да се поразходят из пристанището и да се повеселят.
	На кърмата седеше мъж с широкопола шапка на главата. Слезе от лодката и след кратък спор с моряка му плати, сетне се насочи към странноприемницата. Постоя малко на стъпалата, преди да влезе, свали си шапката и се огледа така, сякаш оценяваше кое колко струва и внимаваше да не сгреши. Бях толкова близо, че можех да го повикам. После той влезе вътре. Беше Риналди.
	Вдигнах котвата и изтеглих лодката под навеса, завързах я и прекосих града, после тръгнах по въжения мост за скалите. Мисля, че изминах шестте километра до нас за около четиресет минути. Рейчъл беше в библиотеката, чакаше ме. Вечерята беше вдигната, понеже не се бях прибрал. Рейчъл се приближи разтревожена.
	— Най-после — възкликна. — Много се притесних. Къде се губиш?
	— Ходих да се поразходя с лодката в пристанището — отговорих аз. — Време тъкмо за излет. Във водата е много по-приятно, отколкото в „Розата и короната“. — Тя примига стреснато и това бе последното доказателство, от което се нуждаех. — Добре де, знам тайната ти — продължих. — Не си измисляй лъжи.
	Сийкъм влезе да пита дали да пренесе вечерята.
	— Да, веднага — помолих, — няма да се преобличам.
	Изгледах Рейчъл, без да казвам нищо повече, и отидохме да вечеряме. Сийкъм бе много притеснен, явно бе усетил, че нещо не е наред. Висеше зад лакътя ми като лекар и ме изкушаваше да опитам от ястията, които поднасяше.
	— Надценявате силите си, господине — подхвана, — не е хубаво така. Пак ще легнете болен.
	Погледна Рейчъл — да потвърди и да го подкрепи. Тя не каза нищо. Веднага след вечерята, която и двамата почти не опитахме, Рейчъл стана и веднага се качи горе. Аз я последвах. Щом стигна при вратата на будоара, понечи да я затвори под носа ми, аз обаче бях по-бърз и се пъхнах в помещението. В очите й отново се мярна страх. Рейчъл се отдалечи от мен и застана при камината.
	— Откога Риналди е в „Розата и короната“? — попитах аз.
	— Това е моя работа — отвърна тя.
	— И моя. Отговори — подканих.
	Рейчъл очевидно видя, че няма надежда да ми затвори устата или да ми разказва небивалици.
	— Добре де, от половин месец — поясни тя.
	— Защо е тук? — поинтересувах се.
	— Защото го помолих. Защото ми е приятел. Защото се нуждаех от съвета му, а тъй като ти не го харесваш, нямаше как да го поканя тук, в къщата.
	— От какъв съвет се нуждаеш?
	— И това е моя работа. Не твоя. Стига си се вдетинявал, Филип, прояви разбиране.
	Злорадствах, че я виждам толкова притеснена. Това показваше, че не й е чист косъмът.
	— Искаш да проявя разбиране — подхванах отново. — Нима очакваш да проявя разбиране за една измама? От половин месец ме лъжеш всеки Божи ден, няма как да го отречеш.
	— И да съм те мамела, не е било нарочно — започна да се оправдава тя. — Направих го само заради теб. Ти мразиш Риналди. Ако знаеше, че се срещам с него, този скандал щеше да се разрази по-рано и ти пак щеше да легнеш болен. О, Боже, наистина ли се налага да го изживея отново? Първо с Амброуз, а сега и с теб?
	Лицето й беше бледо и напрегнато, но ми беше трудно да кажа защо, дали от страх, или от гняв. Стоях с гръб, долепен до вратата, и я наблюдавах.
	— Да — потвърдих, — мразя Риналди, както го е мразел и Амброуз. И с основание.
	— Какво основание, за Бога?
	— Той е влюбен в теб. И то от години.
	— Пълни небивалици… — Рейчъл започна да снове напред-назад из тясното помещение, от камината до прозореца с ръце, преплетени отпред. — Той е човекът, който е бил до мен във всички изпитания и беди. Който винаги е имал точна преценка за мен и не ме е мислел за друга. Познава недостатъците, слабостите ми и не ги осъжда, приема ме, каквато съм. Без помощта му през всичките години, откакто го познавам — години, за които ти не знаеш нищо, — наистина щях да бъда загубена. Риналди ми е приятел. Единственият ми приятел.
	Тя замълча и ме погледна. Това безспорно беше истина или изопачено в съзнанието й, се превръщаше в истина. Но мнението ми за Риналди пак си оставаше същото. Той вече си беше получил отчасти наградата. Годините, за които не знаех нищо — или поне така твърдеше Рейчъл. Другото щеше да дойде с времето. Дали след месец, дали след година — все някога щеше да дойде. Риналди беше изключително търпелив. За разлика от мен и Амброуз.
	— Отпрати го, не му е тук мястото — заявих аз.
	— Ще си тръгне, когато бъде готов — отвърна Рейчъл, — но ако имам нужда от него, ще остане. Ако се опиташ още веднъж да ме заплашваш, ще го поканя в къщата — да ме защитава.
	— Няма да посмееш — заявих аз.
	— Няма да посмея ли? Я стига. Къщата е моя.
	Значи бяхме стигнали до битка. Думите й бяха като хвърлена ръкавица, която нямаше как да не поема. Тя мислеше като жена, различно от мен. Всички доводи бяха оправдани, всички удари бяха под кръста. Жената можеше да бъде обезоръжена само с физическа сила. Направих крачка към Рейчъл, но тя вече бе хванала шнура на звънеца при камината.
	— Стой и не мърдай, иначе ще повикам Сийкъм — закани се. — Нали не искаш да те посрамя пред него, като му кажа, че си се опитал да ми посегнеш?
	— Нямаше да ти посегна — уверих я аз. Обърнах се и отворих широко вратата. — Добре тогава, викай Сийкъм, щом толкова искаш — подканих. — Разкажи му всичко, което се е разиграло тук между нас. Щом опряхме до насилие и срам, нека изпием чашата до дъно.
	Рейчъл продължи да стои при шнура на звънеца, аз — при отворената врата. Накрая тя го пусна. Аз не се и помръднах. Рейчъл се просълзи и след като ме погледна, каза:
	— Една жена не може да преживее два пъти едни и същи страдания. Всичко това вече ми е минало през главата. — И след като вдигна пръсти към врата си, добави: — Дори ръцете ти около врата ми. И тях. Сега ще ме разбереш ли?
	Погледнах над главата й право към портрета над камината, откъдето в мен се взря младото лице на Амброуз, същото като моето. Рейчъл бе победила и двама ни.
	— Да — потвърдих, — разбирам. Ако искаш да се виждаш с Риналди, покани го тук. Предпочитам това, вместо да се криеш и да се срещаш тайно с него в „Розата и короната“.
	После я оставих в будоара и се прибрах в стаята си.
	На другия ден Риналди дойде на обяд. По време на закуската Рейчъл ми беше изпратила бележка, с която ме молеше да го покани, явно беше забравила как ме е предизвикала предния ден или далновидно си беше затворила очите, за да изглади положението. Отговорих й също с бележка, че ще се разпоредя Уелингтън да отиде да го вземе с екипажа. Той пристигна в четири и половина.
	Когато дойде, бях сам в библиотеката и Сийкъм явно допусна грешка, понеже го доведе при мен, а не във всекидневната. Риналди изглеждаше съвсем спокоен и ми протегна ръка.
	— Надявам се да сте се възстановили — заяви, след като ме поздрави. — Всъщност изглеждате по-добре, отколкото очаквах. Разказваха ми само плашещи неща. Рейчъл беше много притеснена.
	— Наистина се чувствам много добре — уверих го аз.
	— Късметлия сте — допълни италианецът. — Това е то да имаш добри бели дробове и храносмилане, за няколко седмици не остава и следа от заболяването. Със сигурност препускате с коня из поляните наоколо. Ние, по-възрастните, братовчедка ви и аз, внимаваме много, избягваме всякакво напрежение. Лично аз смятам за жизненоважно хората на години да подремват след обяда.
	Поканих го да седне, той го направи и се поогледа с усмивка.
	— Никакви промени в стаята, а? — попита. — Може би Рейчъл е решила да я остави така — за цвят. Парите могат да се похарчат по-успешно за други неща. От нея разбрах, че след последното ми посещение има голям напредък в градината. Познавам си я Рейчъл, вярвам й. Но първо трябва да видя и чак тогава ще одобря. Смятам се за нещо като настойник, който да крепи равновесието. — Италианецът извади от табакерата пурета и все така усмихнат, я запали. — След като прехвърлихте имението, ви написах в Лондон писмо и тъкмо се канех да ви го изпратя, когато получих вестта, че сте се разболели. В писмото има малко неща, които да не мога да ви кажа сега лично. Исках просто да ви благодаря от името на Рейчъл и да ви уверя, че ще внимавам много имението да си остане непокътнато. Ще следя всички разходи. — Той пусна във въздуха клъбце тютюнев дим и се загледа в тавана. — При избора на полилея не е проявен голям вкус — отбеляза. — В Италия щяхме да ви посочим друг. Трябва да кажа на Рейчъл да обърне внимание на тези неща. Добрите картини, добрите мебели и обзавеждане са разумно вложение. Накрая ще установите, че когато ви върнем имението, стойността му ще се е удвоила. Но това е далечното бъдеще. Дотогава безспорно вече ще имате пораснали синове. А ние с Рейчъл ще бъдем грохнали старци в инвалидни колички. — Той прихна и пак ми се усмихна. — А как е очарователната госпожица Луиз? — попита ме.
	Отвърнах, че според мен е добре. Продължих да гледам как пуши тънката пура и по едно време забелязах колко гладки за мъж са ръцете му. В тях имаше нещо женско, което не му съответстваше, големият пръстен върху кутрето също беше неуместен.
	— Кога се връщате във Флоренция? — поинтересувах се аз.
	Риналди изтръска в камината пепелта, която беше паднала върху костюма му.
	— Зависи от Рейчъл — отговори ми. — Връщам се в Лондон да си довърша делата и после или ще се прибера преди нея, за да подготвя вилата и прислужниците и да я посрещнем, или ще я изчакам и ще заминем заедно. Знаете, разбира се, че тя смята да си дойде, нали?
	— Да — потвърдих аз.
	— Олекна ми, че не я притискате по никакъв начин да остане — продължи Риналди. — Напълно ви разбирам, покрай заболяването зависите много от нея, поне тя ми е казвала така. И много държеше да не накърнява по никакъв начин чувствата ви. Но както обясних и на нея, братовчед й вече е мъж, а не малко дете. Ако не може да стои сам на краката си, трябва да се научи. Не съм ли прав? — попита ме той.
	— Прав сте, и още как!
	— Жените и най-вече Рейчъл се ръководят винаги от чувствата си. Докато ние, мъжете, обикновено от разума. Радвам се, че проявявате здрав разум. През пролетта, когато ни дойдете на гости във Флоренция, може би ще ми разрешите да ви покажа някои от съкровищата там. Няма да бъдете разочарован.
	Той изпусна към тавана още едно клъбце дим.
	— Когато казвате „ние“ — престраших се да вметна, — как го употребявате, в смисъл „ние, владетелите на града“, или като правно понятие.
	— Извинявайте — отвърна италианецът, — но съм свикнал дотолкова да решавам как да постъпи Рейчъл и дори в много отношения да мисля вместо нея, че не съм в състояние да се разгранича докрай и съм свикнал да употребявам това местоимение. — Той ме погледна. — Имам основания да смятам, че с времето ще го употребявам и в по-личен смисъл. Но това — махна той с ръката, с която държеше пурата, — вече е във властта на боговете. А, ето я и нея.
	Риналди стана, както всъщност направих и аз, когато Рейчъл влезе в стаята, а тя му протегна ръка — да я целуне, и го поздрави на италиански. Не знам от какво, може би от това, че по време на обяда ги наблюдавах: той не сваляше очи от нея, тя не спираше да се усмихва и с него се държеше по друг начин, — но по едно време усетих, че ми се гади. Каквото и да хапнех, беше с вкус на прах. Дори билковият чай, който Рейчъл направи след обяда за тримата, беше необичайно горчив. Оставих ги да седят в градината и се качих в стаята си. Веднага щом си тръгнах, чух, че преминават на италиански. Отпуснах се на креслото до прозореца, където бях седял в първите дни и седмици, докато се възстановявах и Рейчъл беше неизменно до мен, и ми се стори, че изведнъж целият свят е бил покорен от злото. Съвсем се вкиснах, нямах сили да сляза и да пожелая на Риналди „лека нощ“. Чух как екипажът идва, чух и как се отдалечава. Продължих да седя. Рейчъл дойде и почука на вратата. Не отговорих. Тя отвори и след като влезе, дойде при мен и ме хвана за рамото.
	— Какво има пък сега? — попита ме. В гласа й имаше нещо като въздишка, сякаш тя бе достигнала предела на търпението си. — Едва ли можеше да е по-любезен и добър — напомни ми. — От какво си недоволен днес?
	— От нищо — отвърнах аз.
	— Говори само хубави неща за теб — продължи Рейчъл, — де да можеше да го чуеш, щеше да разбереш, че те уважава много. Днес вечерта със сигурност няма от какво да недоволстваш. Де да можеше да не ревнуваш толкова, характерът ти да не е толкова тежък… — Дръпна пердетата, вече се здрачаваше. Дори в това движение, в начина, по който докосваше пердетата, се долавяше припряност. — До среднощ ли ще седиш там, сгърбен на креслото? — попита ме Рейчъл. — Ако да, заметни се с нещо, така ще настинеш. Лично аз съм капнала и ще лягам.
	Докосна ме по главата и излезе. Не беше милувка. Беше бързото движение на човек, който потупва дете, извършило пакост, който се е уморил да прави забележки и е вдигнал ръце. „Хайде… стига толкова… Станалото станало.“
	През нощта треската се завърна отново. Не с предишната, но все пак със сходна сила. Не знам дали не бях настинал, докато бях седял преди двайсет и четири часа в лодката в пристанището, но на сутринта ми се маеше главата и не можех да стоя прав, пак повръщах и треперех и се видях принуден отново да легна. Пратиха за лекар и ме връхлетя такова главоболие, че се запитах дали цялата ужасна болест не ме повтаря. Лекарят се произнесе, че черният ми дроб не е наред, и остави лекарство. Но когато следобед Рейчъл дойде да поседи с мен, ми се стори, че лицето й е с изражението от предната вечер — все така уморено. Представих си какво си мисли: „Пак ли се почва? Нима съм обречена да седя тук цяла вечност като милосърдна сестра?“ Беше по-рязка с мен, докато ми даваше лекарството, а по-късно, когато ожаднях, не я помолих за чашата, за да не я затруднявам.
	Тя държеше книга, която не четеше, и присъствието й на креслото до мен сякаш съдържаше неизречен укор.
	— Ако имаш друга работа, не седи с мен — рекох накрая.
	— Каква друга работа мога да имам? — отвърна Рейчъл.
	— Може би искаш да се видиш с Риналди.
	— Той си замина.
	При тази новина ми олекна на сърцето. Бях на път да оздравея.
	— В Лондон ли се върна? — попитах.
	— Не — отговори Рейчъл, — вчера се качи на кораба в Плимът.
	Изпитах такова облекчение, че се наложи да извърна глава, да не би да ми проличи по лицето и да подразня още повече Рейчъл.
	— Мислех, че още има работа в Англия.
	— Има, има, но решихме, че може да я свърши и с писма. У дома го чакат по-неотложни дела. Съобщили му, че има кораб, който ще отплава в полунощ, и той замина. Сега доволен ли си?
	Риналди беше напуснал страната, от това бях доволен. Но не и от множественото число, не и от това, че Рейчъл е казала „у дома“. Знаех защо е заминал — да предупреди прислужниците във вилата и те да я подготвят за господарката. Явно не търпеше отлагане. Времето ми изтичаше.
	— Ти кога ще го последваш?
	— Зависи от теб — отвърна Рейчъл.
	Предположих, че стига да поискам, мога и занапред да се чувствам зле. Да се оплаквам от болки, да се оправдавам, че не съм добре. Да се преструвам и да протакам още няколко седмици. А после? Приготвен багаж, гол будоар, леглото в синята стая покрито с калъфите, с които е стояло през всичките години, преди Рейчъл да пристигне, и тишина.
	— Ако не си толкова огорчен и жесток, тези последни дни могат да са и щастливи.
	Нима бях огорчен? И жесток? Не мислех. Според мен жестока беше тя. И лек нямаше. Пресегнах се да я хвана за ръката и тя ми я подаде. Но докато я целувах, мислех за Риналди…
	Онази нощ сънувах, че се качвам при гранитния камък и чета още веднъж писмото, заровено под него. Сънят беше толкова ярък, че не го забравих и когато се събудих — помнех го цяла сутрин. Станах, чувствах се достатъчно добре, за да сляза, както обикновено по пладне, долу. Колкото и да опитвах, не можех да се отърся от желанието да прочета още веднъж писмото. Не помнех какво пише в него за Риналди. Исках да съм сигурен какво точно е казал Амброуз за италианеца. Следобед Рейчъл се качи да си почине в стаята и веднага след това аз се прокраднах през гората надолу по просеката и се качих по пътеката над къщата на пазача, изпълнен с омраза, задето се каня да правя такива неща. Излязох при гранитната плоча. Приклекнах и след като порових с ръце, най-неочаквано напипах подгизналата кожа на тефтера. Един гол охлюв бе решил да презимува в него. Отпред имаше лепкава следа. Махнах я и след като отворих тефтера, извадих намачканото писмо. Хартията беше влажна и нагъната, буквите бяха избелели, но още се четяха. Прочетох писмото от край до край. Първата част по-набързо, макар и да ми се стори странно, че болестта му уж е причинена от друго, а като симптоми приличаше на моята. Но към Риналди…
C>
	Месеците отминаваха — пишеше Амброуз — и ми направи впечатление, че все по-често тя се обръща за съвет не към мен, а към един човек, за когото съм ти споменавал в писмата си — синьор Риналди, приятел и доколкото разбирам, адвокат на Сангалети. Убеден съм, че този човек й влияе пагубно. Подозирам, че е влюбен в нея от години, още от времето, когато Сангалети е бил жив, и макар да не смятам, че доскоро тя изобщо е обръщала внимание на това, сега, след промяната в отношението й към мен, вече не съм толкова сигурен. Спомене ли някой името му, очите й се замъгляват, в гласа й се появяват други нотки и това поражда в мен ужасни подозрения.
	Отгледана е от безотговорни родители, преди и по време на първия си брак е живяла по начин, към който и двамата имаме задръжки, и затова често ми се е струвало, че представите й за поведение са различни от нашите. Брачните връзки може да не са толкова свещени. Подозирам, всъщност имам доказателства, че той й дава пари. Бог да ми прости, че го казвам, но сега единственият път към сърцето й минава през парите.
C$
	Ето го изречението, което не бях забравил и което направо ме преследваше. Там, където хартията беше сгъната, думите не се четяха, докато не се натъкнах отново на името „Риналди“:
C>
	Слизам на терасата и заварвам там Риналди. Щом ме видят, двамата млъкват. Няма как да не се запитам какво толкова са обсъждали. Веднъж тя влезе във вилата и след като ние с Риналди останахме сами, той ни в клин, ни в ръкав ме попита за завещанието ми. Беше го видял случайно, когато се оженихме. Каза ми, че в сегашния му вид, ако умра, ще оставя съпругата си необезпечена. Знаех го, пък и вече бях съставил завещание, с което да поправя грешката — бях готов да го подпиша и да го заверя, стига да знаех, че прахосничеството й е нещо временно, което ще отмине, и не е пуснало дълбоки корени.
	Между другото, според това ново завещание тя ще получи къщата и имението, но те ще бъдат нейни само докато е жива и след смъртта й ще бъдат твои, освен това има условие управлението на имението да бъде оставено изцяло в твои ръце.
	Още не съм сложил подписа си по причини, които вече изтъкнах.
	Обърни внимание, именно Риналди повдигна въпроса за завещанието, именно Риналди посочи пропуските в него към днешна дата. Тя не отваря дума за тези неща. Но дали не ги обсъждат, когато са само двамата? Какво си казват, когато мен ме няма?
	Тази история със завещанието се случи през март. Наистина не бях добре, почти не виждах от това главоболие и не е изключено Риналди да е повдигнал толкова хладнокръвно и пресметливо, съвсем в свой стил, въпроса, защото е мислел, че може да умра. Вероятно е така. Вероятно те не го обсъждат помежду си. Няма как да разбера. Напоследък твърде често я хващам, че ме наблюдава някак странно и изпитателно. Усетя ли я, тя сякаш се плаши. Плаши се от какво, от кого?
	Преди два дни — и това е причината да ти напиша писмото, — пак получих пристъп на треска, какъвто ме прикова към легло и през март. Започва внезапно. Прилошава ми, направо ми причернява от болка и това ме прави склонен към насилие — едвам се държа на крака, толкова замаян съм като мисли и организъм. Това на свой ред също отминава и ме връхлита непоносима сънливост — свличам се на пода или върху леглото без капчица сили в крайниците. Не помня баща ми да е изпадал в такива състояния. Да, имаше главоболие и ставаше избухлив, но другите симптоми ги нямаше.
	Филип, момчето ми, ти си единственият човек, на когото мога да се доверя в този свят, кажи ми какво означава това и ако можеш, ела при мен. Не казвай нищо на Ник Кендъл. Не казвай и думица на никого. И най-вече не ми пиши, просто ела.
	Обзела ме е една мисъл, мира нямам от нея. Дали не се опитват да ме отровят?
@	Амброуз
C$
	Този път не върнах писмото в тефтера. Накъсах го на мънички парченца, които стъпках с ток в пръстта. Постарах са да са разпръснати на отделни места. Успях с едно-единствено движение да скъсам на две и тефтера, мокър от това, че е стоял в земята. Метнах през рамо двете части и те паднаха в папрата. После се прибрах. Беше едва ли не като послепис към писмото, че когато влязох във вестибюла, Сийкъм тъкмо слагаше на масата пощенската чанта, донесена от момчето от града. Икономът изчака да я отключа и там, сред няколкото писма до мен, имаше и едно за Рейчъл с клеймото на Плимът отгоре. Беше достатъчно само да погледна тънкия като паяжина почерк, за да разбера, че е от Риналди. Мисля си, че ако Сийкъм не беше там, щях да го задържа. Но сега нямах друг избор, освен да му го дам да го занесе на Рейчъл.
	По ирония на съдбата, когато малко по-късно се качих при нея, но не й казах, че съм се разхождал и къде съм ходил, рязкото отношение сякаш се бе изпарило. Беше се върнала предишната нежност. Рейчъл ми протегна ръце, усмихна се и ме попита как се чувствам и дали съм си починал. Изобщо не спомена писмото, което беше получила. Докато се хранехме, се запитах дали е щастлива от новините в него и си представих какво в общи линии й е писал италианецът, какво й е казал, как се е обърнал към нея — накъсо, чудех се дали писмото е любовно. Със сигурност беше на италиански. Но тук-там вероятно имаше и думи, които щях да разбера. Рейчъл ме бе научила на някои изрази. При всички положения още от първите думи щях да разбера какви точно са отношенията им.
	— Умълчал си се нещо. Добре ли си? — попита тя.
	— Да — отвърнах, — добре съм.
	И се изчервих от притеснение да не би Рейчъл да прочете мислите ми и да се досети какво съм наумил.
	След вечерята се качихме в будоара. Както обикновено, тя приготви отварата и я сложи на масата откъм моята страна, беше направила една чаша и за себе си. На писалището лежеше писмото на Риналди, скрито до половината от носната й кърпа. Не можех да откъсна очи от него, гледах го като омагьосан. Дали, ако пише на любимата жена, един италианец ще се изразява сковано и благовъзпитано? Или след като е потеглил с кораба от Плимът с мисълта, че няколко седмици ще бъдат разделени, след като се е нахранил добре, изпил си е брендито и със самодоволна усмивка е изпушил една пура, ще си позволи волности и ще излее върху хартията своята любов?
	— Филип, вторачил си се в ъгъла на стаята, сякаш си видял призрак — отбеляза Рейчъл. — Какво има?
	— Няма да ти кажа пък — отговорих аз.
	И за пръв път се преструвах, докато стоях приклекнал до нея, уж обзет от копнеж и любов, та да отклоня въпросите й и тя да забрави за писмото върху писалището и да го остави там.
	Късно същата вечер, вече след полунощ, когато бях сигурен, че Рейчъл спи — бях надзърнал със запалена свещ в стаята й, бях се взрял в нея и се бях убедил в това, — се върнах в будоара. Носната кърпа още беше там, писмото го нямаше. Погледнах в камината, там нямаше пепел. Отворих чекмеджетата на писалището, вътре имаше подредени книжа, но не и писма. Нямаше го и в отделенията отгоре, както и в чекмедженцата до тях. Оставаше само едно чекмедже, което беше заключено. Извадих ножа и го пъхнах в пролуката. Отвътре се показа нещо бяло. Върнах се в спалнята, взех от нощното шкафче връзката ключове и опитах най-малкия. Ставаше. Чекмеджето се отвори. Бръкнах вътре и извадих един плик, но силното ми вълнение отстъпи място на разочарованието, защото онова, което държах, не беше писмото на Риналди. Беше просто плик с шушулки, със семена. Те се изръсиха от шушулките в дланта ми и се разпиляха по пода. Бяха съвсем мънички, зелени. Взрях се в тях и си спомних, че съм виждал и друг път такива шушулки и семена. Бяха същите като семената, които Тамлин беше хвърлил през рамо в градината, и като онези в двора във вилата на Сангалети, които прислужницата метеше.
	Семена на златен дъжд, отровни за добитъка и за хората.


>	26

	Прибрах плика в чекмеджето. Заключих го. Взех връзката ключове и ги върнах на тоалетката. Не погледнах към Рейчъл, която продължаваше да спи. Прибрах се в стаята си.
	Струваше ми се, че от седмици не съм бил толкова спокоен. Отидох при масата с легена и каната с вода, до тях бяха шишенцата с лекарства, предписани ми от лекаря. Изсипах през прозореца съдържанието. После слязох със запалена свещ долу, в кухнята. Прислужниците отдавна се бяха прибрали по стаите си. На масата до мивката беше оставен подносът с двете чаши, от които бяхме пили отварата. Знаех, че се случва вечерно време Джон да го домързи и да остави чашите, за да ги измие на сутринта, така беше направил и днес. На дъното и на двете чаши имаше утайка. Огледах ги на свещта. На вид бяха еднакви. Бръкнах с кутрето в утайката — първо в нейната, а после и в моята чаша, и я опитах. Дали имаше разлика? Не можех да кажа. В моята чаша беше може би малко по-гъста, но не бях готов да се закълна в това. Излязох от кухнята и пак се качих горе в стаята си.
	Съблякох се и си легнах. Докато лежах в тъмното, не усещах гняв или страх. Единствено състрадание. Възприемах Рейчъл като жена, която не носи отговорност за постъпките си и е в плен на злото. Принуждавана и тласкана от мъж, който има власт над нея, по силата на обстоятелствата и на потеклото си лишена от нравствени устои, способна от чувство за самосъхранение и импулсивност на такива крайни действия. Исках да я спася от самата нея, а не знаех как. Имах усещането, че Амброуз е до мен и аз отново живея вътре в него, или обратното — той в мен. Писмото, което беше написал и което бях накъсал на парченца, сега вече се беше потвърдило.
	Бях убеден, че по нейния си странен начин Рейчъл ни е обичала и двамата, но сме станали излишни. В крайна сметка постъпките й бяха подвластни и на друго, освен на слепи чувства. Може би се раздвояваше, разкъсваше се, колебаеше се. Не знаех. Луиз вероятно щеше да отсъди, че още от самото начало Рейчъл не е оставяла нищо на случайността, че всичко при нея, всяка мисъл, всяко действие са добре премерени. Дали беше станала такава във Флоренция с майка си, след смъртта на баща си, или това й е било начин на живот още преди това? Дали е страдал и Сангалети, който е загинал в дуел и за нас с Амброуз никога не е бил нещо повече от безплътна сянка? Луиз безспорно щеше да ми каже, че да, страдал е. Щеше да настоява, че още при първата среща с Амброуз преди две години Рейчъл е крояла да се омъжи по сметка за него. А след като той не й е дал каквото е искала, е измислила как да го убие. Така разсъждаваше юристът. А Луиз не бе чела писмото, което бях накъсал на парчета. Какво ли щеше да каже, ако го беше прочела?
	Щом една жена е извършила нещо и не са я заловили, нищо чудно да повтори. И да се освободи от поредното бреме.
	Е, писмото беше скъсано, нямаше да го прочетем нито Луиз, нито аз. Сега вече съдържанието му не бе от особено значение за мен. Мислех за него точно толкова малко, както и за последната бележка, която Амброуз беше написал и която и Риналди, и Ник Кендъл отхвърляха като последни брътвежи на болен мозък. „Накрая тя, Рейчъл, моята мъка, ще ме довърши.“
	Единствен аз знаех, че е казвал истината.
	Значи се бях върнал на изходната точка. Бях се върнал на моста на река Арно, където бях дал обет. Щом си дал обет, може би все пак не бива да го пренебрегваш, трябва да го изпълниш, когато му дойде времето. А то беше дошло…
	На другия ден беше неделя. Както всяка неделя, откакто Рейчъл беше пристигнала да погостува в къщата, екипажът дойде да ни закара в църквата. Времето беше хубаво и топло. Лятото беше в разгара си. Рейчъл беше облечена в нова тъмна рокля от тънък плат и беше със сламена шапка, носеше и слънчобран. Усмихна се за „добро утро“ на Уелингтън и Джим, а аз й помогнах да се качи в екипажа. След това седнах до нея и докато прекосявахме парка, Рейчъл ме хвана за ръката.
	Преди я бях държал много пъти с любов. Бях я усещал като съвсем малка, бях си играл с пръстените, бях гледал сините вени отгоре, бях докосвал мъничките, ниско изрязани нокти. Сега, докато я държах, за пръв път си представих как върши и друго. Как взима семената златен дъжд и ги стрива между дланите си. Помня, веднъж й казах, че ръцете й са красиви, а тя отвърна със смях, че съм първият, който смята така.
	— Вършат разни задачи — допълни. — Навремето, докато работех в градината, Амброуз все повтаряше, че са отрудени ръце.
	Бяхме излезли при стръмния хълм и вече бяха сложили на задните колела бруса. Рейчъл ме докосна с рамо по рамото и след като отвори слънчобрана, сподели:
	— Нощес съм спала като къпана, така и не съм те чула кога си излязъл.
	След това ме погледна и се усмихна. Беше ме мамила толкова дълго, а аз се чувствах по-изпечен лъжец и от нея. Не можех дори да й отговоря и за да не се издам, стиснах още по-здраво ръката й и се обърнах на другата страна. Пясъкът по западния залив беше златист, от отлива водата се беше оттеглила много навътре и проблясваше на слънцето. Свихме по пътя за селото и църквата. Всичко се огласяше от камбаните, при портата се бяха струпали хора, които чакаха да слезем от екипажа и да отидем преди тях вътре в църквата. Рейчъл се усмихна и кимна на всички. Видяхме Кендълови, видяхме и семейство Паскоу и много от арендаторите в имението, после тръгнахме под звуците на органа към местата си.
	За миг коленичихме за молитва с лица, заровени в дланите. „И какво ли казва тя на своя Бог, ако изобщо има такъв? — запитах се, понеже не се молех. — Дали му благодари за всичките си постижения? Или моли за милост?“
	Рейчъл стана и се върна на тапицираната седалка, после отвори молитвеника. Лицето й беше ведро и щастливо. Искаше ми се да я мразя, както я бях мразил месеци наред, преди да я видя. А не чувствах друго, освен странно ужасно състрадание.
	Изправихме се да посрещнем викария и службата започна. Помня Псалма, който пяхме онази сутрин: „Няма да живее в моя дом онзи, който постъпва коварно; който говори лъжа, няма да остане пред очите ми.“ Устните на Рейчъл се движеха заедно с думите, гласът й беше тих и нежен, докато тя пееше. А когато викарият се качи на амвона, за да прочете проповедта, Рейчъл кръстоса ръце върху скута си и се приготви да слуша, вперила напрегнати вглъбени очи в лицето на свещеника:
	— „Страшно е да попадне човек в ръцете на живия Бог.“
	Слънцето проникваше през стъклописите по прозорците и падаше върху лицето й. От мястото си виждах валчестите румени лица на селянчетата, които от време на време се прозяваха в очакване проповедта да свърши — чувах как плъзгат по пода новите си обувки, явно копнееха да излязат да си поиграят боси на зелено. За миг ми се прииска страстно отново да съм малко невинно дете и до мен на седалката да седи не Рейчъл, а Амброуз.
	— „Там далеч, при градската стена, се зеленее хълм…“
	Не знам защо онзи ден пеехме този химн, може би е имало празник, свързан с децата от селото. Гласовете ни се извисяваха ясни и силни в енорийската църква и аз си мислех не, както вероятно се очакваше, за Йерусалим, а за скромния гроб в ъгъла на протестантското гробище във Флоренция.
	Когато хорът си тръгна и енориашите от паството се изсипаха на пътеките между седалките, Рейчъл ми прошепна:
	— Мисля, че не е зле да поканим днес на обяд Кендълови и семейство Паскоу — както преди. Мина доста време и нищо чудно да се разсърдят.
	Позамислих се, после кимнах отсечено. Така щеше да бъде по-добре. Присъствието им щеше да помогне да запълним пропастта, зейнала между нас, и заета с разговора с гостите, Рейчъл, която бе свикнала в такива случаи да мълча, нямаше да има време да ме гледа и да недоумява. След като излязохме от църквата, не се наложи да убеждаваме дълго семейство Паскоу, виж, с Кендълови се искаха повече усилия.
	— Веднага след обяда ще се наложи да ви напусна — обясни кръстникът ми, — ала екипажът може да се върне по-късно, за да прибере Луиз.
	— Довечера господин Паскоу има още една проповед — прекъсна го съпругата на викария, — но можем да се качим с вас.
	Впуснаха се да умуват дълго как да се придвижат най-удобно и докато го обсъждаха и спореха, забелязах, че бригадирът на майсторите, които бяхме наели да правят терасата и бъдещото езерце отстрани, чака с шапка в ръка да поговори с мен.
	— Какво има? — попитах го аз.
	— Извинете, господин Ашли — подхвана той, — търсих ви вчера, след като приключихме за деня, но не ви открих — искам само да ви предупредя, ако тръгнете да се разхождате по терасираната пътека, да не стъпвате на моста над езерото, който правим.
	— Защо, какво му има?
	— Това е само скеле, в понеделник сутрин ще го довършим. Дъските изглеждат устойчиви, но няма да издържат на тежест. Ако някой реши да мине по него, нищо чудно да падне и да си счупи врата.
	— Благодаря — рекох му аз, — ще запомня.
	След като се обърнах, видях, че вече са се разбрали как ще пътуват, и както онази първа неделя, която сякаш бе преди цяла вечност, се разделихме на три групи: Рейчъл и кръстникът ми щяха да се качат на неговия екипаж, а ние двамата с Луиз — на моя. Най-отзад щеше да бъде семейство Паскоу с файтона. Оттогава го бяхме правили, разбира се, много пъти, но въпреки това, след като изкачихме хълма и аз излязох да се поразтъпча, продължих да си мисля за онзи първи път отпреди близо десет месеца, за онази септемврийска неделя. Тогава бях подразнен от Луиз, която седеше сковано и гордо, и цял ден я бях пренебрегвал. Тя го беше преглътнала, без да трепне, и ми беше останала приятелка. Щом излязохме на билото и отново се качих на екипажа, я попитах:
	— Знаеш ли, че семената на златния дъжд са отровни?
	Тя ме погледна изненадана.
	— Ами да, знам — отвърна ми, — знам, че хапнат ли от тях, говедата умират. Защо питаш? Да не би да сте изгубили някоя от кравите в Бартън?
	— Не, засега не сме — отговорих аз, — но тези дни Тамлин ми спомена, че трябва да пресадим дърветата, надвиснали от градината над нивите, понеже семената падали на земята.
	— Сигурно е разумно — съгласи се Луиз. — Навремето, преди години, татко изгуби един кон, беше ял плодчетата на тис. Случва се много бързо, не можеш да направиш нищо.
	Вече бяхме завили към портата на парка и аз се запитах какво ли ще каже Луиз, ако й съобщя за откритието си от предната вечер. Дали щеше да ме погледне ужасена и да ми заяви, че съм луд? Съмнявах се. Според мен щеше да ми повярва. Но сега не му беше времето, на капрата седеше Уелингтън с Джим до него.
	Погледнах назад, другите екипажи ни следваха плътно.
	— Искам да поговорим, Луиз — казах й. — Когато след обяда баща ти си тръгне, измисли нещо и остани.
	Тя ме погледна озадачено, но не попита нищо.
	Уелингтън спря пред къщата. Слязох и подадох на Луиз ръка. Зачакахме другите. Да, сякаш пак беше онази неделя през септември. И сега Рейчъл се усмихваше, както тогава. Гледаше кръстника ми и пак — както тогава — му говореше нещо, доколкото схванах, пак бистреха политиката. Онази неделя, въпреки че вече ме привличаше, тя беше за мен чужд човек. А сега? Сега в нея нямаше нищо чуждо. Знаех и най-доброто, знаех и най-лошото. Досещах се дори за подбудите на всичко, което правеше, дори и самата тя да не беше наясно с тях. Тя, Рейчъл, моята мъка, не можеше да скрие нищо от мен…
	— Пак е както едно време — усмихна се тя, след като всички се събрахме във вестибюла. — Толкова съм щастлива, че дойдохте.
	Огледа всички и ни поведе към всекидневната. Както винаги, помещението бе в най-добрия си летен вид. Прозорците бяха широко отворени, беше прохладно. Във вазите имаше натопени японски хортензии, нежносини и източени, които се оглеждаха в огледалата по стените. Навън слънцето прежуряше над моравите. Беше много горещо. При един от прозорците жужеше земна пчела. Гостите седнаха морно-морно, радваха се, че ще си починат. Сийкъм донесе сладкиш и вино.
	— Напече ви малко слънцето и едвам се движите — засмя се Рейчъл. — За мен това е нищо. При нас в Италия пече така по девет месеца в годината. Не мога да му се нарадвам. Ще се погрижа за всички. Ти, Филип, си седи. Още си ми пациент.
	Напълни чашите с вино и ни ги донесе. Кръстникът ми и викарят станаха и започнаха да недоволстват, но тя им показа с ръка да сядат. Когато стигна и до мен, бях единственият, който й отказа.
	— Не си ли жаден? — учуди се Рейчъл.
	Аз поклатих глава. Нямах намерение да взимам занапред нищо от ръцете й. Тя върна чашата на подноса, после вдигна своята и седна с нея до госпожа Паскоу и Луиз на канапето.
	— Предполагам, че сега жегата във Флоренция е непоносима дори за вас — подхвана викарият.
	— Никога не съм я смятала за непоносима — възрази Рейчъл. — Рано сутрин затварят капаците по прозорците и така цял ден във вилата е прохладно. Тръгнеш ли да излизаш по пладне, значи си търсиш белята, затова всички стоим вътре и спим. На мен пак ми е провървяло — във вила Сангалети има до сградата малък двор със северно изложение, там слънце не влиза никога. Има езерце и шадраван и ако стане задушно, пускам шадравана — водата се стича със звук, от който ти става леко на сърцето. През пролетта и лятото седя само там.
	Ами да, през пролетта сигурно гледаше как пъпките на златния дъжд разцъфтяват и окичените с жълт цвят клони образуват нещо като балдахин на голото момченце, което стоеше с мидата в ръце над езерото. Когато станеше време, цветовете щяха да прецъфтят и да окапят, а когато лятото на вилата бъдеше в разгара си, както сега тук, макар и не толкова горещо, шушулките по клоните на дръвчето щяха да се отворят и да се разпилеят, а зелените семенца щяха да се посипят на земята. Всичко това Рейчъл е наблюдавала, както е седяла с Амброуз до себе си в малкия двор.
	— Колко ми се иска да посетя Флоренция — заяви Мери Паскоу и завъртя очи — един Бог знаеше за какво великолепие мечтае, — а Рейчъл се обърна към нея и каза:
	— В такъв случай заповядай, ела ми догодина на гости! Заповядайте всички, ще идвате при мен един по един. — Най-неочаквано се озовахме сред вихрушка от възгласи, въпроси и притеснени изявления. Наистина ли се налага Рейчъл да замине толкова скоро? Кога ще се върне? Какви са плановете й? В отговор тя поклати глава. — Ту ще си ходя, ту ще се връщам — обясни. — Импулсивен човек съм и няма да се ограничавам с дати.
	Отказа и да даде повече подробности.
	Забелязах, че кръстникът ми ме стрелка с крайчеца на окото, после, както сучеше мустак, се вторачи в краката си. Представях си какво му минава през ума. „Веднъж Рейчъл да си иде, и той пак ще бъде същият, както преди.“ Следобедът напредваше. В четири седнахме да обядваме. И този път се разположих на челното място, а Рейчъл — срещу мен в другия край на масата, от двете ми страни бяха кръстникът ми и викарият. Пак имаше разговори, смях, дори поезия. Седях, мълчах почти както първия път и наблюдавах лицето на Рейчъл. Тогава го бях гледал като омагьосан, понеже беше ново за мен. Никога дотогава не бях виждал жена да поддържа разговора, да сменя темите, да включва всеки на масата и за мен то бе като магия. Сега вече знаех всичките й номера. Тя подхвана една тема, зашушука зад дланта си на викария, двамата се засмяха, а веднага след това кръстникът ми се наведе напред и попита:
	— Какво беше това, госпожо Ашли, какво казахте?
	Тя отвърна на мига — бързо и подигравателно:
	— Викарият ще ви уведоми.
	Викарият пък се изчерви до мораво, гордо реши, че е много остроумен, и започна да разказва нещо, което семейството му не беше чувало. Това беше малка игра, с която Рейчъл се забавляваше, а ние с нашата корнуолска несхватливост лесно се хващахме на номерата й.
	Дали в Италия тя се справяше по-трудно? Едва ли. Хората, с които общуваше там, подхождаха повече на нрава й. Пък и Риналди беше до нея — да й помага, там тя говореше на език, който знаеше най-добре, и разговорът във вила Сангалети сигурно беше по-игрив, по-бляскав, отколкото на моята скучна маса. Случваше се Рейчъл да ръкомаха, за да разясни нещо в бързата си реч. Бях забелязал, че когато разговаря с Риналди, го прави дори по-често. Днес прекъсна кръстника ми, който тъкмо обясняваше нещо, и отново го направи и с двете ръце, разсекли бързо и чевръсто въздуха. После, докато Рейчъл чакаше той да й отговори, се подпря на лакти и кръстоса ръце, така че те се успокоиха. Докато го слушаше, се беше извърнала към него и от мястото, където седях, я виждах в профил. От този ъгъл пак си беше чужд човек. С черти, изсечени ясно като на монета. Тайнствена и сдържана, чужда жена, застанала на прага с шал на главата и с протегната ръка. Но никога не я възприемах като чужда, когато виждах цялото й лице и тя се усмихваше.
	Кръстникът ми доразказа историята. Настъпи мълчание, тишина. Вече знаех действията й във всеки момент и загледах очите й. Гледаха госпожа Паскоу, после и мен.
	— Дали да не излезем в градината? — попита Рейчъл.
	Всички станахме от масата, а викарият си извади часовника и след като въздъхна, отбеляза:
	— Колкото и да ми е неприятно, трябва да тръгвам.
	— Аз също — присъедини се и кръстникът ми. — Брат ми в Лъксилиън лежи болен, обещах да намина да го видя. Но Луиз може да остане.
	— Със сигурност имате време за един чай, нали? — попита Рейчъл, ала явно бе станало по-късно, отколкото Ник Кендъл и семейство Паскоу мислеха, и след известно суетене се качиха на файтона и си заминаха. Остана единствено Луиз. — Сега сме само тримата — отбеляза Рейчъл, — нека бъдем по-непринудени. Елате в будоара. — И след като се усмихна на Луиз, тръгна първа към горния етаж. — И Луиз ще пие билкова отвара — провикна се през рамо. — Ще й покажа как се прави. Това е лекът, ако някога баща й страда от безсъние.
	Всички влязохме в будоара и седнахме — аз при отворения прозорец, а Луиз на табуретката. Рейчъл се зае с приготовлението.
	— В Англия прилагат друг цяр, ако изобщо може да се нарече така — лющен ечемик. Аз си нося от Флоренция сухи билки. Ако ви хареса вкусът, ще ви оставя малко, преди да замина.
	Луиз стана от табуретката и отиде при нея.
	— Чувала съм от Мери Паскоу, че знаете имената на всички билки — подхвана тя — и че сте лекували от какво ли не арендаторите тук, в имението. Едно време са знаели за тези неща повече, отколкото сега. Но и досега има старци, които лекуват с билки брадавици и обриви.
	— Аз лекувам не само брадавици — засмя се Рейчъл. — Отбийте се при някого от арендаторите, те ще потвърдят. Билкарството е много древно. Усвоила съм го от майка си. Благодаря, Джон. — Джон беше донесъл кипналата вода. — Във Флоренция — продължи Рейчъл — запарвах билковата отвара в стаята си и я оставях да отлежи. Така е за предпочитане. После отивахме да седнем на двора, аз пусках шадравана и докато пиехме отварата, водата се стичаше в езерцето. Амброуз седеше и я гледаше с часове. — Тя пресипа водата, която Джон беше донесъл, в чайника. — Намислила съм, следващия път, когато дойда в Корнуол, да донеса от Флоренция малка статуя като тази над шадравана — допълни тя. — Ще се наложи доста да потърся, но накрая все ще намеря. Ще я занесем в средата на езерото, което правим тук, ще сложим и фонтан. Какво мислиш? — обърна се тя към мен, както бъркаше билковия чай с лъжичката в лявата й ръка.
	— Щом ти харесва — отвърнах аз.
	— На Филип му липсва всякакво въодушевление — оплака се Рейчъл на Луиз, — или се съгласява с всичко, което кажа, или му е все едно. Понякога си мисля, че усилията ми тук са отишли напразно — терасата, храстите в градината. Филип щеше да се задоволи и с неподдържана трева и разкаляна пътека. Заповядайте, вземете чашата.
	Подаде я на Луиз, която седеше на табуретката. После донесе и моята — аз седях на перваза на прозореца. Поклатих глава.
	— Не искаш ли отвара, Филип? — учуди се Рейчъл. — Но за теб е полезно, ще ти подейства приспивателно. Никога досега не си отказвал. Специална е. Направила съм я двойно по-силна.
	— Изпий я ти — отговорих аз.
	Тя сви рамене.
	— Вече съм си наляла. Предпочитам да е престояла по-дълго. Тази ще отиде на вятъра. Жалко.
	Надвеси се над мен и я лисна през прозореца. После ме хвана за рамото и от нея ме лъхна мирисът, който познавах толкова добре. Не парфюм, а нейната телесна миризма.
	— Да не ти е зле? — прошепна ми така, че Луиз да не чуе.
	Ако беше възможно всички познания, всички чувства да бъдат заличени, щях да го поискам тогава, щях да поискам и тя да остане и да продължи да ме държи за рамото. Нямаше да има писмо, накъсано на парчета, тайни пакетчета, заключени в малко чекмедже, зло, двуличие. Рейчъл вдигна ръка от рамото към брадичката ми и я позадържа в кратка милувка, която си остана незабелязана — тя стоеше с гръб към Луиз.
	— Колко си ми нацупен — каза.
	Погледнах над главата й и видях портрета на Амброуз над камината. Очите му, млади и невинни, гледаха право в мен. Не отговорих, а Рейчъл се отдалечи и остави предназначената за мен празна чаша върху подноса.
	— Харесва ли ти? — попита тя Луиз.
	— Опасявам се — започна да се извинява тя, — че ми трябва малко време да свикна.
	— Възможно е, тежкият вкус не допада на всеки — съгласи се Рейчъл. — Както и да е. Успокоява неспокойните умове. Довечера всички ще спим като къпани.
	Усмихна се и отпи бавно от чашата си.
	Поговорихме още малко, някъде около половин час, по-точно, Рейчъл поговори с Луиз, после стана, върна чашата върху подноса и попита:
	— Сега вече е по-прохладно, кой ще се разходи с мен в градината?
	Обърнах се към Луиз, но тя само ме погледна и не каза нищо.
	— Обещал съм на Луиз да й покажа стар план на имението Пелин, натъкнах се тези дни на него. Границите личат ясно и от тях се вижда, че старата крепост на хълма е влизала в очертанията му.
	— Чудесно — отговори Рейчъл, — заведи я във всекидневната или останете тук, както желаете. Аз ще се поразходя сама.
	После, както си тананикаше една песен, отиде в синята стая.
	— Стой тук — предупредих тихо Луиз.
	Слязох долу и отидох в канцеларията, защото наистина бях прибрал някъде сред книжата един стар план. Намерих го в една папка и тръгнах да се връщам през двора. Наближих страничната врата, през която се излизаше от всекидневната в градината, и Рейчъл тъкмо се готвеше за разходка. Не си беше сложила шапка, но държеше отворения слънчобран.
	— Няма да се бавя — каза ми, — ще отида само до терасата, искам да проверя дали една малка статуя ще стои добре в езерото.
	— Внимавай — предупредих я аз.
	— Защо да внимавам? — учуди се тя.
	Стоеше до мен с дръжката на слънчобрана, опряна в рамото й. Беше облечена в рокля от тънък тъмен муселин с бяла дантелена якичка. Изглеждаше почти както преди десет месеца, когато я бях видял за пръв път, само че сега беше лято. Стелеше се миризмата на току-що окосена трева. Покрай нас запърха щастливо пеперуда. Гълъбите гукаха по огромните дървета край моравата.
	— Внимавай, не прекалявай с разходките на слънце — отвърнах след малко.
	Тя се засмя и излезе. Загледах я как прекосява моравата и се качва по стъпалата за терасата.
	Побързах да се върна в будоара. Луиз чакаше там.
	— Помогни ми — казах припряно. — Нямам време за губене.
	Тя стана с озадачен поглед от табуретката.
	— Какво има?
	— Нали помниш разговора ни отпреди няколко седмици в църквата? — попитах я. Тя кимна. — Е, ти се оказа права, а аз грешах, но сега това няма значение. Имам още по-страшни подозрения, ала ми е нужно последно доказателство. Мисля, че Рейчъл се опита да ме отрови и че е направила същото с Амброуз. — Луиз не каза нищо. Очите й се разшириха от ужас. — Не е важно как съм разбрал, но ключът вероятно е заложен в едно писмо от онзи Риналди. Смятам да претърся бюрото, за да се уверя. Покрай френския си учила и италиански. Все ще успеем заедно да го преведем.
	Вече тършувах из бюрото, преглеждах го по-старателно, отколкото предната вечер на запалената свещ.
	— Защо не предупреди баща ми? — учуди се Луиз. — Ако го е направила, той може да я обвини по-убедително от теб.
	— Трябват ми доказателства — отговорих аз.
	В бюрото имаше книжа, пликове, прихванати на спретнати купчинки. Имаше и сметки и разписки, които сигурно щяха да хвърлят в тревога кръстника ми, ако той можеше да ги види отнякъде, но за мен не значеха нищо, толкова трескаво търсех онова, което ми трябваше. Опитах отново в малкото чекмедже с пакета семена. Този път то не беше заключено. Отворих го, беше празно. Пликът беше изчезнал. Това може би беше поредното доказателство, но билковата ми отвара беше излята. Продължих да отварям едно по едно чекмеджетата, а Луиз стоеше до мен, сключила тревожно вежди.
	— Трябваше да изчакаш — каза тя. — Не е разумно. Трябваше да изчакаш баща ми, той ще предприеме стъпки, както е по закон. Сега извършваш нещо, което може да стори всеки — най-обикновена кражба.
	— Животът и смъртта не чакат действия по закон — възразих аз. — Я, какво ли е това?
	Метнах й дълъг лист хартия с имена по него. Някои бяха на английски, други на латински и италиански.
	— Не съм сигурна — отвърна Луиз, — но ми прилича на списък с растения и билки. Почеркът е нечетлив. — Тя продължи да го гледа и да умува, докато аз обръщах чекмеджетата. — Точно така — допълни Луиз, — това явно са нейните билки и церове. Но вторият лист е на английски с бележки къде виреят различните растения — вид по вид, десетки са.
	— Потърси златен дъжд — помолих аз.
	Тя се взря за миг в очите ми — беше разбрала. После отново се вгледа в страницата, която държеше в ръцете си.
	— Да, ето го, но не ни казва нищо — възкликна по едно време.
	Грабнах листа и зачетох там, където ми сочеше Луиз.
	— „Laburnum Cytisus. Вирее в Южна Европа. Засажда се чрез семена, а също чрез чепки. При първия начин семената се засаждат или на лехи, или на мястото, където искаме да растат. Пролетно време, някъде през март, когато вече са дали кълнове, ги засаждаме на лехи и чакаме да израснат до желаните размери, за да ги пресадим на мястото, където искаме да растат.“
	Отдолу беше добавен източникът, откъдето Рейчъл бе взела сведенията: „Нова ботаническа градина“ от Т. Бузли. Печат „Джон Стокдейл и съдружници“, Боулд Корт, Флийт Стрийт, 1812 г.
	— Тук няма нищо за отрови — отбеляза Луиз.
	Продължих да търся в бюрото. Намерих писмо от банката.
	Познах почерка на господин Кауч. Вече не внимавах, бях безпощаден и го отворих.
C>
	Скъпа госпожо, благодарим ви, че върнахте колекцията накити на рода Ашли, които според указанията ви, тъй като ви предстои скоро да напуснете страната, ще останат на съхранение при нас до времето, когато вашият наследник господин Филип Ашли влезе във владение.
	Искрено ваш:
@	господин Хърбърт Кауч
C$
	Върнах писмото на място — изведнъж ме бе заболяло. Каквото и влияние да имаше Риналди върху Рейчъл, нещо я бе подтикнало да постъпи именно по този начин.
	Нямаше нищо друго, което да представлява интерес. Бях претърсил сантиметър по сантиметър всички чекмеджета, всички отделения. Рейчъл или беше унищожила писмото, или го беше взела със себе си. Озадачен, разстроен, отново се обърнах към Луиз.
	— Няма го тук — казах й.
	— А погледна ли при попивателните? — попита тя.
	Като последния глупак ги бях оставил на стола и изобщо не се бях сетил, че ако искаш да скриеш писмо, очевидно ще го пъхнеш сред тях. Взех ги и наистина, от средата, измежду два неизползвани бели листа, изпадна пликът от Плимът. Писмото още беше вътре. Извадих го и го дадох на Луиз.
	— Ето го — обясних, — виж дали ще го разчетеш.
	Тя погледна листа, после ми го върна.
	— Но то не е на италиански — рече ми. — Прочети го сам.
	Прочетох бележката. Имаше само няколко къси реда. Както и очаквах, Риналди беше пропуснал любезностите, но не както си го бях представял. Беше посочено времето — единайсет вечерта, ала нямаше начало:
C>
	Тъй като ти вече си по-скоро англичанка, отколкото италианка, ти пиша на езика, който сега предпочиташ. Минава единайсет, в полунощ вдигаме котва. Ще направя във Флоренция всичко, за което ме помолиш, и дори повече, макар и да не съм сигурен, че го заслужаваш. Ако не друго, вилата ще те чака, прислужниците също, когато най-сетне решиш да се откъснеш от това място. Не протакай дълго. Никога не съм се осланял особено на сърдечните ти подтици, нито на чувствата ти. Ако в крайна сметка не намериш сили да оставиш това момче, доведи и него. Но все пак те предупреждавам, колкото и разумът да ми подсказва друго. Грижи се за себе си и ми вярвай.
@	твой приятел Риналди
C$
	Прочетох го веднъж, после втори път. Дадох го на Луиз.
	— Съдържа ли доказателството, което търсиш? — попита тя.
	— Не — отговорих й.
	Явно нещо липсваше. Послепис или още един лист, който Рейчъл може би беше пъхнала на друго място сред попивателните. Погледнах още веднъж, но не открих нищо. Между попивателните нямаше нищо, освен един лист в плик. Грабнах го и разкъсах плика. Този път вътре имаше не писмо, не списък с билки и растения. Имаше рисунка на Амброуз. Инициалите в ъгъла не се четяха, но предположих, че рисунката е правена от някой приятел или художник италианец, защото след инициалите беше драснато „Флоренция“, а също юли и годината, когато той беше починал. Докато го гледах вторачено, си дадох сметка, че това вероятно е последният му портрет. Както личеше, след като бе напуснал дома си, Амброуз се беше състарил много. Около устата му имаше бръчки, които не помнех, в края на очите също. Самите очи гледаха някак уплашено, сякаш зад него е стояла сянка, призрак и той не се е престрашавал да се обърне назад. От лицето му личеше, че се е чувствал объркан и самотен. Сякаш е знаел, че над него е надвиснало бедствие. Очите молеха за преданост, но и за милост. Под портрета Амброуз бе драснал цитат на италиански: „На Рейчъл. Non ramentare che le ore felici. Амброуз.“
	Дадох рисунката на Луиз.
	— Намерих само това — обясних й. — Какво означава?
	Тя прочете думите на глас, след това се позамисли.
	— „Помни само щастливите часове“ — каза подир малко. Върна ми рисунката, а също писмото на Риналди. — Не ти ли я е показвала досега? — поинтересува се.
	— Не.
	Известно време се гледахме, без да казваме нищо. После Луиз рече:
	— Дали не сме сгрешили в преценката си за нея, как мислиш? И за отровата? Сам виждаш, доказателства няма.
	— И никога няма да има — казах аз. — Нито сега, нито после. Никога.
	Върнах на писалището рисунката, както и писмото.
	— Щом няма доказателства — подхвана Луиз, — няма как да я осъдиш. Може да е невинна. Може и да е виновна. Не можеш да направиш нищо. Ако е невинна и я обвиниш, няма да си го простиш до края на живота. Тогава вече виновният ще бъдеш ти, а не тя. Хайде да се махаме оттук и да слезем във всекидневната. Сега съжалявам, че й бъркахме във вещите.
	Застанах на отворения прозорец в будоара и се загледах към моравата.
	— Там ли е Рейчъл? — попита Луиз.
	— Няма я — отговорих аз, — излезе преди близо половин час, а не се е върнала.
	Луиз прекоси стаята и дойде при мен. Погледна ме в лицето.
	— Защо гласът ти е толкова странен? — попита ме. — Защо не сваляш очи от стъпалата за терасата? Какво има?
	Отместих я встрани и се насочих към вратата.
	— Нали го знаеш шнура за камбаната на площадката под часовниковата кула — попитах аз, — с него викаме хората за обяд и вечеря. Отиди и го дръпни с все сила.
	Тя ме погледна недоумяващо.
	— Защо? — попита.
	— Защото е неделя — отговорих — и всички са се пръснали навън или спят, или са отишли някъде, а може би ще ми трябва помощ.
	— Каква помощ? — учуди се Луиз.
	— Ами помощ, възможно е Рейчъл да е претърпяла злополука.
	Луиз ме изгледа. Очите й, толкова сини и искрени, се впиха в лицето ми.
	— Какво си направил? — попита уплашено, после разбра.
	Обърнах се и излязох.
	Изтичах долу, после през моравата към терасата. От Рейчъл нямаше и следа.
	Двете кучета стояха при камъните, хоросана и купчината дървен материал над езерото. Едното, по-младото, тръгна към мен. Другото продължи да стои, където беше, при хоросана. Видях следите на Рейчъл по пясъка и варта, видях и слънчобрана, който, още отворен, лежеше на една страна. Най-неочаквано екна звънтежът на камбаната върху часовниковата кула на къщата. Продължи да кънти и кънти и понеже денят беше тих и ясен, звукът му сигурно прекоси нивите и полето и стигна чак до морето — може би го чуха и рибарите, излезли с лодките в залива.
	Излязох при края на зида около езерото и видях къде майсторите са започнали да сковават моста. Част от него още висеше във въздуха — ужасно и нелепо, като подвижна стълба. Другото беше паднало на дъното на дълбокия трап долу.
	Спуснах се на мястото, където Рейчъл лежеше сред дъските и камъните. Хванах я за ръцете. Бяха студени.
	— Рейчъл — промълвих, — Рейчъл — повторих.
	Кучетата горе се разлаяха, звукът на камбаната стана по-силен. Рейчъл отвори очи и ме погледна. Стори ми се, че в началото с болка. После с изумление. Накрая като че ли ме позна. Но пак грешах. Нарече ме Амброуз. Продължих да държа ръцете й, докато издъхна.
