D>
	На моите три жени,
	Флорбела, Катарина и Инеш
D$


E>
P>
	Дао, което може да се назове, не е постоянно Дао.
	Име, което може да се именува, не е постоянно име.
	Безименното е начало на Небето и Земята.
	Притежаващото име е майка на всички неща.

	Ето защо, който няма страсти, вижда безпределното;
	който има страсти, вижда пределното.

	Тези двете имат еднакво начало, но различно име.

	И двете се наричат дълбоко.
	От една дълбочина към друга, по-дълбока — врата на всяка тайна.*
	[* Превод от Китайски — Л. Димитров. — Б.пр.]
@	Лао Дзъ, „Дао Дъ Дзин“
P$
E$


>
	Всички научни и технически данни, включени в този роман, са истински. Представените в книгата теории и хипотези се подкрепят от редица учени.


>	Пролог

	С леден поглед възрастния мъж пресече фоайето, крачейки решително, и се приближи до контролното табло за достъп до комплекса на ЦЕРН. Не помнеше всички тези устройства за сигурност от последния път, когато бе тук, но няколкото трицветни знаменца в единия край го подсетиха, че френският президент трябваше да посети лабораторията следващата седмица.
	— Проклети французи… — процеди през зъби.
	Мърморейки сърдито, той подмина подвижната лента, където трябваше да остави металните предмети от джоба си за проверка през скенера. Вместо това мъжът тръгна право към турникетите и спря пред металния детектор. Застана неподвижно като статуя; само нервно потрепващите пръсти на ръцете му и проницателните му студени сини очи издаваха признаци на живот.
	Един швейцарец от охраната му направи знак да се приближи. Новодошлият пристъпи две крачки и с поглед, вперен в името _Жан-Клод Блох_ върху табелката на гърдите на охранителя, пресече детектора. В този миг се чу звукът от алармата и машината се обля в червена светлина. Новодошлият носеше метални предмети. С детектор в ръка Жан-Клод се приближи до синеокия мъж.
	— Вдигнете ръцете си, моля.
	Старецът се подчини и служителят приближи детектора до бедрата му. Машината веднага изпищя. Посетителят бръкна в джоба си и с тъжна усмивка като на дете, хванато да краде бонбони от шкафа, извади металните предмети, които носеше.
	— Само ключове, няколко монети и мобилен телефон — прошепна той. — Нищо специално, както сам виждате.
	Жан-Клод го изгледа укорително и посочи към подвижната лента с рентгенови лъчи, като каза с леко раздразнение:
	— Следващия път, когато ни посетите, бъдете така добър да оставите металните предмети там. Това би улеснило задачата ни.
	Непознатият измърмори нещо неразбираемо, а Жан-Клод, равнодушен и погълнат от работата си, продължи прегледа с металния детектор. Провери краката, помоли посетителя да събуе обувките си и също ги инспектира. След това доближи машината до раменете и ръцете му. Когато стигна до гърдите, детекторът отново запищя.
	— По дяволите — измърмори ядосано новодошлият. — Забравих за моя _fucking_ приятел.
	Пъхна ръка под якето си и извади метален предмет, пристегнат към ризата му. Очите на охранителя се разшириха от страх, разпознавайки какво държи непознатият в ръката си.
	Пистолет.
	Жан-Клод отскочи назад; изразът на лицето и позата на тялото му издаваха тревога. С бързо движение той посегна към кобура и извади собственото си оръжие.
	— _Freeze!_ — извика той, като държеше с две ръце глок, насочен към стареца. — Не мърдай!
	Предупредени от реакцията на колегата си, останалите охранители също извадиха оръжията си и ги насочиха към посетителя. В това време сирената за тревога изпълни фоайето — внезапен, накъсан вой. Настъпи суматоха. Някои викаха ужасено, а други бягаха към изхода. Сякаш внезапно всичко се разбърка — в един миг е спокойно, в следващия — хаос.
	— Хайде, стига, младежи, не прекалявайте — запротестира старецът, който все още държеше пистолета си, а няколко оръжия бяха насочени към него. — Това е просто моят стар колт, мътните да го вземат! Нима един почтен гражданин не може да се пази в този жесток свят?
	— Мирно! — нареди Жан-Клод, като служебният му глок продължаваше да държи мишената на прицел. — Наведете се много бавно и оставате пистолета на пода. — Замахна с оръжието, за да подчертае думите си. — Много бавно, ясно? Ако направите и едно рязко движение, ще стрелям.
	— Добре, добре — съгласи се новодошлият, очевидно не особено впечатлен от цялата бъркотия наоколо. — Познавам процедурата, бъдете спокойни.
	Старецът бавно се наведе и постави колта на пода. След това се изправи с ръце във въздуха и отново срещна погледите на мъжете, чиито оръжия бяха насочени към него. С бързо движение охранителят срещу него ритна пистолета настрани. Сетне, вече по-спокоен, замахна с пистолета си към пода.
	— На земята! Ръцете на гърба!
	Отегчен, непознатият завъртя очи.
	— Вижте, не смятате ли, че прекалявате? Случилото се е просто едно малко…
	— На пода!
	Посетителят остана дълго време прав, с леден и заинтригуван поглед, наблюдавайки охранителите с насочени към него оръжия, като преценяваше ситуацията и обмисляше най-добрия начин за действие. Накрая въздъхна, явно взел решение, и бавно свали ръцете си. Всички очакваха мъжът да легне на пода, както му бе заповядано, но той остана прав — един достолепен старец в тъмносин костюм и червена вратовръзка, обграден от охранители с насочени към него оръжия.
	— Не чухте ли какво казах? — настоя Жан-Клод, замахвайки с пистолета си. — Незабавно легнете на пода!
	Все така с бавни и отмерени движения, без да изпуска от поглед мъжете, които го бяха обкръжили, непознатият отново пъхна ръка под якето си.
	— Мирно! — извика охранителят, отново разтревожен, опасявайки се посетителят да не извади друго оръжие. — Мирно или ще стрелям! Нито движение повече!
	Старецът обаче отново пренебрегна предупреждението. Пръстите му се шмугнаха във вътрешния джоб на палтото, без да бърза извади онова, което търсеше, и го показа на мъжа, който го заплашваше.
	Карта.
	Въпреки нервността си Жан-Клод бързо отклони вниманието си от мишената и хвърли поглед на картата. Първо се поколеба, след това се заинтригува и внимателно се вгледа в нея. В левия ъгъл на правоъгълната ламинирана пластинка имаше цветна паспортна снимка, чийто образ охранителят сравни с лицето на притежателя на картата; същите сини студени и пресметливи очи, същите бръчки около очите, издълженото и сухо лице, квадратната брадичка и ослепително белите коси, подобни на снежни парцали. Това без съмнение беше новодошлият.
	Той разгледа останалата част от картата. В десния ъгъл имаше изобразен син кръг с орлова глава в средата и дълъг баркод под него. Данните на картодържателя се намираха между снимката и кръга. Отгоре прочете _Employee ID 1123-x0_*, в средата — _Status: Directorate of Science and Technology, Director_.** Най-отдолу беше името и указаната пета степен контрол на достъп.
	[* Идентификационен номер на служител (англ.). — Б.пр.]
	[** Ранг: дирекция „Наука и технологии“, директор (англ.). — Б.пр.]
	— Белами — представи се възрастният мъж с ледения поглед. Гласът му беше дрезгав и нисък, като на човек, свикнал да дава заповеди, на които останалите да се подчиняват незабавно. — Франк Белами.
	Втрещен, швейцарският служител се взираше в картата.
	— Господинът е от… от…
	— ЦРУ — потвърди ядосано Белами. — Браво, младежо, изглежда, можете да четете. Абсолютен гений!


	Нервен шепот се носеше в контролната зала на ЦЕРН. Инженери, IT специалисти и физици се тълпяха в салона; първите се бяха втренчили в мониторите, а последните мълчаха или споделяха впечатленията си с неспокоен шепот, изпълнен с очакване. Напрежението бе нараснало дотолкова, сякаш полепваше по кожата. Това не бе изненадващо. Задачата им бе изключително важна, тъй като търсеше отговори на фундаментални въпроси за човешкото съществуване. Какъв е бил моментът на създаване на Вселената? Колко измерения съществуват? Съществува ли Антивселена? Бръмченето на компютрите и тихият шум от климатиците, които работеха на пълни обороти, изпълваха контролната зала. Постоянният шум бе прекъсван единствено от гласа на директора, който ръководеше операцията, и от кратките отговори на специалистите, на които задаваше въпроси подред, като маестро, дирижиращ своя оркестър.
	— _Booster*?_ — попита директорът с чаша кафе с логото на ЦЕРН в ръка. — Работи ли вече с пълна сила?
	[* Ускорител на частици — устройство, което използва електрични и/или магнитни полета за ускоряването на електрически заредени частици и йони до много високи скорости. — Б.пр.]
	— Не — отвърна техникът, който наблюдаваше _Booster_. — Все още ускорява.
	— Какви са стойностите?
	— Енергия седемдесет мегаелектронволта и продължава да расте.
	— Следващата инжекция ще бъде в пръстен едно, бутало едно, две „порции“.
	— _Check*._
	[* Разбрано (англ.). — Б.пр.]
	Директорът замълча. Енергия от седемдесет мегаелектронволта беше сравнително ниска, но истината бе, че микрочастиците тъкмо бяха излезли от _Linac 2_ на петдесет мегаелектронволта и беше нормално _Booster_ да се нуждае от известно време, за да достигне необходимите 1,4 гигаелектронволта, за да насочи протоните към най-стария ускорител на частици в ЦЕРН.
	— Протонния синхротрон. Отпи глътка кафе, докато следеше информацията на монитора.
	— Пол, как са магнитите? — попита той. — Следват ли ритъма на ускорение на протоните?
	— Потвърждавам — отвърна Пол, който отговаряше за мониторинга на работата на ниобиевите и титаниевите магнити.
	— Получено е магнитно поле, което се усилва пропорционално на ускорението на протоните. В този сектор нямаме проблеми.
	Кафявите очи на директора не се отделяха от екрана, който генерираше поредици от цифри, излизащи все по-бързо.
	— Макс, а хелият? — попита той, обръщайки се към трети експерт. — Продължава ли да е стабилен?
	— Да.
	Вниманието му, приковано в монитора, бе привлечено от една колона данни и видяното очевидно не му хареса. Смръщи чело и изруга, остави чашата с кафе до компютъра и се обърна към другата част на залата.
	— Какво става с ПС, Хайнрих? — попита той нетърпеливо, имайки предвид Протонния синхротрон, както го наричаха на жаргон в ЦЕРН. — Готов ли е вече да приеме протоните?
	— Не, господин директор. Нужно е още време да достигнем 1,4 гигаелектронволта.
	— Каква е стойността в момента?
	— Енергия от деветдесет мегаелектронволта, която продължава да расте.
	— По дяволите, Хайнрих, много изоставаме — възнегодува директорът, осъзнавайки, че времето беше от съществено значение за успеха на операцията; преминаването на _Booster_ към следващата фаза не можеше да се бави повече. — По-живо! Искам ПС да работи, когато протоните достигнат стойност от един гигаелектронволт, ясно ли е?
	— Да, господин директор.


	През последните минути подозрението, че го следят, се бе засилило и това накара Франк Белами да спре на ъгъла на коридора и внимателно и дълго да се оглежда назад. Взря се в празното пространство в търсене на издайническо движение или подозрителна сянка, но не забеляза нищо необичайно. Задържа дъха си и остана тридесет секунди в абсолютна тишина, като се ослушваше и за най-малкия странен звук, който можеше да се чуе на това място.
	Истината обаче беше, че все по-силното бръмчене на работещия ускорител на частици затрудняваше различаването, на какъвто и да е подозрителен шум, което обезсмисляше упражнението. Белами осъзна, че ако някой действително го следеше, така той нямаше да успее да го хване.
	Пое си дълбоко дъх.
	— _I’ll be damned!*_ — изруга през зъби. — Или остарявам и ми се привиждат призраци, или приятелчето по петите ми е много печено.
	[* Мътните да ме вземат! (англ.). — Б.пр.]
	Зави зад ъгъла и продължи направо, като внимаваше за призраците, които усещаше да витаят по коридорите. Знаеше, че интуицията рядко го лъже за тези неща; щом бе останал с впечатлението, че някой го следи, значи, действително бе така. Бе имал същото предчувствие в Източен Берлин и Адис Абеба в добрите стари времена през Студената война. Тогава се бе оказал прав и бе успял да ликвидира преследвачите си в една затънтена уличка. Кой му гарантираше, че в момента отново не го следяха?
	Въпреки това размисли. Намираше се на необичайно място и вероятно това замъгляваше разсъдъка и интуицията му. Може би проблемът се криеше в мощното магнитно поле, създадено от огромните магнити. Прекрасно знаеше, че от един момент нататък магнитното поле може да повлияе върху когнитивните с процеси при хората и вероятно преживяваше нещо такова.
	Пустият коридор го отведе до една врата; на стената до нея имаше контролно табло и табела, указваща местонахождението на Големия адронен ускорител*. Белами знаеше, че достъпът, макар и ограничен за персонала, в този момент беше забранен поради провеждания експеримент. Тази малка пречка обаче нямаше да го спре. Той беше шеф на дирекция „Наука и технологии“ към ЦРУ, една от четирите дирекции на разузнавателната агенция на Съединените щати, и имаше ясна представа докъде може или не може да стигне, както и при какви обстоятелства. Докосна с пръсти монтираното в стената табло и набра кода за достъп, предоставен му от служители на ЦЕРН няколко дни по-рано. Малкият екран до клавиатурата му отвърна с две думи на английски.
	[* Наречен още Голям адронен колайдер — най-големият и мощен ускорител на частици в света, съхраняван в Европейския център за ядрени изследвания (ЦЕРН). — Б.пр.]
	_Access denied.*_
	[* Достъпът отказан. — Б.пр.]
	— _Fuck!_ — изруга директорът от ЦРУ и в яда си заблъска стената с юмруци. — _Fuck! Fuck! Fuck!_
	Думите на екрана, с които достъпът му до Големия адронен ускорител бе отказан, мигаха като светулки, сякаш му се присмиваха. Като размисли обаче, Белами осъзна, че това не бива да го изненадва, така че бързо овладя емоциите си. Предоставеният му код всъщност му осигуряваше достъп до целия комплекс, помисли си той, но не и до Големия адронен ускорител, когато работи.
	Трябваше да импровизира.
	Сложи ръка на кобура си под палтото и като забеляза, че е празен, си спомни, че охранителите във фоайето бяха взели колта му. Реши да действа по друг начин. Извади ключ от джоба на панталона си и с върха му започна да развинтва монтираното в стената табло. Процедурата му отне само някакви си пет минути, след което таблото поддаде и се измъкна от стената, държейки се само на електрическите кабели.
	След като ги огледа. Белами извади мобилния си телефон и натисна един клавиш. Острието изскочи с изщракване и апаратът се превърна в нещо, което приличаше повече на швейцарско ножче. Мъжът от ЦРУ се усмихна. Мобилните телефони, които дирекция „Наука и технологии“ беше проектирала и създала за агентите, бяха практични и заблуждаващи. Хвана една черна жичка и я сряза с ножчето. След това стори същото с друга, този път червена. След като освободи и двете жички, хвана краищата им и ги съедини.
	Вратата се отвори с леко бръмчене.
	— Пипнах те!
	Мина през вратата, но преди да продължи, се обърна и внимателно огледа коридора зад себе си. Не можеше да определи дали се дължеше на влиянието на магнитното поле, но чувството че някой го следи, се бе засилило.


	Докато сноповете протони биваха инжектирани от ускорител в ускорител, напрежението в контролната зала нарастваше. Шепотът между физиците затихна напълно и обстановката значително се нагнети. Кулминационният момент бързо наближаваше.
	— Хайнрих! — извика директорът. — Каква е скоростта на протоните?
	— Четиристотин и пет гигаелектронволта и продължава да расте, господин директор.
	Директорът се обърна към другата част на залата.
	— Морис, Големият адронен ускорител готов ли е да поеме заряда?
	— Да.
	— Пол, какво става с магнитите?
	— Магнитното поле нараства пропорционално с ускорението на протоните, сър.
	Мощта на полето, създадено от супермагнитите, трябваше да се увеличава така, че да ускори протоните, карайки ги да извият траекторията си и следователно да се задържат в Големия адронен ускорител. Всички в залата имаха усещането, че този деликатен момент беше една от критичните точки на операцията.
	— Хайнрих, готови ли сме?
	— Почти, господин директор.
	— Започни обратното броене.
	— Четиристотин и петнадесет гигаелектронволта енергия, като продължава да расте… четиристотин и двадесет гигаелектронволта енергия и продължава да расте… четиристотин двадесет и пет гигаелектронволта енергия и нараства…
	— Внимание, Морис… режим на порции, готовност на рампата.
	— Четиристотин и тридесет гигаелектронволта енергия и продължава да расте… четиристотин тридесет и пет гигаелектронволта енергия и расте… четиристотин и четиридесет гигаелектронволта енергия и нараства…
	— Внимание, Морис, режим на порции, платформа. Подготовка на сноповете с мощност едно, две, три.
	— Четиристотин четиридесет и пет гигаелектронволта енергия и продължава да расте, стабилизирана енергия на четиристотин и петдесет гигаелектронволта.
	— Инжектиране!
	Морис натисна един бутон и в същия миг протоните бяха отклонени в двете тръби от снопове на Големия адронен ускорител, за да започне финалната фаза.
	— Инжектирането приключено! — изрева френският инженер. Стабилизирана енергия на _flat top*_.
	[* Хоризонтална равнина (англ.). — Б.пр.]
	— Задаване режим на порции — нареди шефът на операцията. — Имаме двадесет минути, за да стигнем до седем тераелектронволта.
	Всички в залата знаеха, че тази стойност беше огромна. Гръцката дума _tera_ означава _чудовище_. Стойност от седем тераелектронволта означаваше, че при последното ускорение протоните ще достигнат чудовищната енергия от седем трилиона електронволта: стойност, достатъчна да превърне енергията в маса, еквивалентна на седем хиляди протона и равна на енергията, притежавана от субатомните частици част от секундата след Големия взрив — създаването на Вселената. При седем тераелектронволта протоните щяха да се ускорят до над 99,99 процента от скоростта на светлината в сноп, дебел колкото косъм, който щеше да измине двадесет и седемте километра обиколка на ускорителя. Това означаваше огромна стойност на ускорението, достигнато в Големия адронен ускорител на ЦЕРН, най-комплексната и съвършена машина, сътворявана някога от човешкия гений.
	— Пол, магнитите продължават ли да следват ускорението?
	— Да, сър. Според прогнозите след двадесет минути ще достигнат максимума.
	Накрая свръхпроводимите магнити щяха да създадат сто и седемдесет хиляди пъти по-мощно поле от това на самата планета — немислима стойност — за да накарат протоните да поддържат скорост, близка до тази на светлината, в тръбата на Големия адронен ускорител. Ако протоните ускоряха повече от седемте тераелектронволта, нямаше да имат подходящата за 27-километровия пръстен в тунела на ЦЕРН траектория на пречупване и щяха да се разпръснат.
	Шефът на операцията натисна бутона за интеркома.
	— _CMS*_ бета — повика екипа той. — Готови ли сте?
	[* _Compact Muon Solenoid_ (англ.) — Компактен мюонен соленоид — огромен детектор, състоящ се от много системи, които регистрират и обработват информация от процесите в Големия адронен ускорител. — Б.пр.]
	Тъй вярно — отвърна женски глас по високоговорителя, очевидно ръководителката на операциите в Компактния мюонен соленоид. — Готови сме за началото на колизиите*.
	[* Изолиран процес, при който силите на две или повече движещи се тела си взаимодействат. — Б.пр.]
	Друг бутон.
	— _ATLAS*_ бета — повика екипа след това. — Готови ли сте?
	[* _A Toroidal LHC Apparatus_ (англ.) — Най-големият детектор на елементарни частици, конструиран досега. Има широк физичен обхват, като главната му цел е регистриране и анализ на бозона на Хигс. — Б.пр.]
	Чу се статичен шум, прекъснат от човека отсреща.
	— Ами… ние… — поколеба се гласът от високоговорителя, който определено звучеше объркано. — Ние имаме… проблем.
	В този момент червените лампички в контролната зала започнаха да мигат, като същевременно от високоговорителите се разнесе воят на алармата. Инженерите и учените се спогледаха смаяни, без да разбират какъв е проблемът, нито колко е сериозен. Да не би да имаше пожар в детектора _ATLAS_? Дали Големият адронен ускорител не беше избухнал поради огромната енергия, с която работеше? И по-лошо, в опасност ли се намираха?
	Както се очакваше, пръв реагира директорът. Той вдигна ръка, пое дълбоко дъх, а гласът му издаваше разочарованието от провала. Произнесе неизбежната заповед.
	— Прекратете! — извика той. — Спрете всичко!


	Вградената в стената клавиатура даде признаци на живот едва в момента, в който магнитното поле беше деактивирано. Като разбра, че системата е отключена, Жан-Клод Блох набра кода и вратата се отвори със съскащ звук.
	— Тръгваме ли? — попита колегата му от охранителния екип по-скоро да си даде кураж, отколкото да получи отговор.
	Двамата служители от охраната бутнаха вратата и влязоха в помещението с тръбите на Големия адронен ускорител. След като навлязоха в тунела, Жан-Клод спря за миг, припомняйки си със страх мощната природна сила, концентрирана там. Погледът му спря върху големите стоманени тръби, които заемаха средата на тунела, в търсене на признаци за нещо необичайно. Двамата мъже знаеха, че именно в тези тръби се крият най-страшните заплахи в случай на авария: сноповете протони, ниобиевите и титаниевите магнити и най-вече криогенната система, която поддържаше температурата на магнитите по-ниска от 2 келвина, или минус двеста седемдесет и един градуса по Целзий — температура, близка до абсолютната 0, необходима за поддържането на свойствата на свръхпроводимост на магнитите. Ако някъде имаше процеп и малко количество течен хелий изтечеше от тръбите и ги настигнеше, смъртта им щеше да настъпи бързо.
	Жан-Клод включи радиостанцията, която държеше в ръката си.
	— Сокол 1 вика Гнездо. Вътре сме. Край.
	Радиостанцията изпука.
	— Гнездо към Сокол 1. Какво е положението? Край.
	— Всичко изглежда нормално. Не забелязваме нищо необичайно. Какво да правим сега? Край.
	— Продължете към _ATLAS_, Сокол 1. Там бе засечен проблемът. Кран.
	Тунелът бе добре осветен, но въпреки това двамата охранители оставиха фенерчетата си включени, за да наблюдават дългата тръба, докато вървяха към целта си. Светлините танцуваха по стоманата, докато стъпките на двамата отекваха в тунела.
	— Бррр — издаде звук Жан-Клод; погледът му шареше из сенките по стените, разцепени от тръбата. — Зловещо е…
	Другарят му потръпна, кожата му бе настръхнала от страх.
	— На мен ли го казваш.
	Вървяха така още десетина минути, нащрек за всичко подозрително, което би могло да представлява опасност. По някое време тунелът се разшири и се превърна в просторна галерия, издълбана в скалата. Пространството бе изпълнено от гигантска машина с 25-метров диаметър, състояща се от концентрични цилиндри — истински стоманен титан, който сякаш бе заспал под земята.
	_ATLAS._
	Бяха пристигнали. _ATLAS_ беше един от най-важните детектори на елементарни частици на ЦЕРН — машината, в която прочутият Хигс бозон, познат още и като „божията частица“, най-сетне бе засечен. Именно в нея се намираше едно от местата, където „порциите“ протони се сблъскваха със скорост, близка до скоростта на светлината, създавайки десетки хиляди елементарни частици — кварки, електрони, мюони, глуони, неутрино, Z и W бозони, фотони и вероятно дори гравитони, което би позволило идентифицирането на фундаментални природни сили и частици.
	Жан-Клод отново извади радиостанцията и доближи уста до микрофона.
	— Сокол 1 вика Гнездо — повика колегите си той. — Стигнахме до целта. Накъде да се насочим сега? Край.
	— Гнездо вика Сокол 1 — отвърнаха от апарата. — Компютърът ни посочва, че проблемът е близо до външния мюонен детектор. Моля да отидете там и да проверите. Край.


	Погледите на двамата охранители веднага се спряха върху огромната кръгла „лопата“, където се намираше външният мюонен детектор. Там действително се забелязваше някакво движение. Не се осмелиха да пристъпят нататък, а насочиха фенерчетата си и очите им се разшириха от ужас, когато забелязаха облака пара, който се стелеше наоколо.
	— Хелий! — извика Жан-Клод. — _ATLAS_ изпуска хелий!
	— Какво ще правим? — попита другият мъж, ужасен от това откритие. — Да се обадим за подкрепление?
	— Ние сме подкреплението, идиот такъв! — скастри го Жан-Клод, който едва сдържаше нервността и тревогата си. — Трябва да отидем там, за да установим откъде точно идва течът. Двамата мъже предпазливо се приближиха до детектора _ATLAS_. Машината беше наистина огромна — до нея се чувстваха като джуджета. Заобиколиха голямата кръгла „лопата“ на външния мюонен детектор и се взряха в облака от пара, изпускана от малък разрез в стоманеното чудовище.
	— Там сред парата има нещо!
	— Къде?
	Жан-Клод насочи фенерчето си към мястото.
	— Ето там, не виждаш ли?
	Опитаха се да разберат какво е, но от това разстояние и заради парата изглеждаше невъзможно да различат обекта, чиито очертания едва се виждаха. Трябваше да се приближат до детектора _ATLAS_. Боязливо, с тежки стъпки, сякаш изкачваха планина, докато светлината на фенерчетата шареше из парата, двамата се отправиха към голямото съоръжение.
	Стигнаха на два метра от него, но не се осмелиха да се приближат повече, за да не бъдат застигнати от хелиевия облак. Усетиха студ, очевидно заради изтичането на хелия, но това не беше най-лошото. Знаеха, че при контакт с въздуха хелият се превръща в пара и заема мястото на кислорода, поради което рискуваха да се задушат, ако се приближат повече. Струваше им се, че мястото, на което се намираха, е границата за тяхната безопасност. Още една крачка и поемаха неизбежния риск да загинат.
	Борейки се срещу студа, който вцепеняваше тялото му, Жан-Клод насочи фенерчето си към онова, което се намираше точно до разреза, изпускащ парата.
	Човек.
	— По дяволите!
	Проснато на земята тяло с торса навън, а краката — в машината, лилаво на цвят лице. Труп. Очевидно мъжът бе умрял от задушаване или от липса на кислород заради изпускания хелий, или дори от вдишаните хелиеви пари, които причиняваха смъртоносни вътрешни изгаряния.
	Аутопсията щеше да установи как точно се е случило, но така или иначе, мъжът категорично беше мъртъв. Светлината на фенерчетата се спря върху лицето на жертвата и Жан-Клод зяпна от изумление.
	— Това е старецът! — извика той. — Онзи тип от ЦРУ!
	— Кой?
	— Мъжът, който сутринта се опита да влезе тук с оръжие, помниш ли? Това е той!
	— Сигурен ли си?
	— Абсолютно. Аз се разправях с него и добре знам какво говоря. Това е старецът от ЦРУ! Франк… Франк… Франк някой си. — Жан-Клод стисна устни, докато се мъчеше да си спомни. Името беше на върха на езика му. — Белами! Това е. Франк Белами. Май е голяма клечка в ЦРУ.
	— Но какво прави тук, напъхан в _ATLAS_?
	Жан-Клод не отговори на въпроса, тъй като явно нямаше отговор. Огледа тялото под лъча на фенерчето си и забеляза, че едната ръка беше протегната напред, а между пръстите имаше лист хартия.
	— Какво е това? Виждаш ли го?
	Колегата му се взря в листа.
	— Да. Има нещо написано. Можеш ли да го прочетеш? Двамата мъже се обърнаха така, че да виждат изписаната страна, и прочетоха надписа.
	{img:zagadka.png}
	— Що за загадка!
	Снопът светлина от фенерчето на Жан-Клод се насочи към мястото, откъдето изтичаше хелият. Металните тръби на охладителната система бяха пробити, а на пода лежеше пробивен инструмент, работещ при високи температури.
	Погледни това, видя ли го? — нервно отбеляза той. — Някой нарочно е пробил тръбите.
	— Боже мой! — възкликна смаяно колегата му. — Изтичането на хелий е било причинено умишлено!
	Съзнавайки сложността на ситуацията, Жан-Клод незабавно грабна радиостанцията и натисна бутона.
	— Сокол 1 вика Гнездо. Установихме източника на проблема. В един отвор в задната част на външния мюонен детектор има труп. Намерихме и инструмент за пробиване при високи температури близо до мястото на хелиевия теч. Течът не е инцидент. Повтарям. Не е инцидент. Очаквам инструкциите ви. Край.
	Апаратът отговори с две секундно пращене.
	— Гнездо вика Сокол 1. Бихте ли повторили? Край.
	Информацията беше толкова невероятна, че шефовете в централата за сигурност очевидно не можеха да повярват на думите, които току-що бяха чули.
	— Намерихме тяло в _ATLAS_ и инструмент за пробиване при високи температури близо до мястото, където е хелиевият теч. В ръката на трупа има лист с изписано на него име. Подозирам, че ни насочва към убиеца. Край.
	Този път пращенето продължи повече от десет секунди. Явно мъжете в централата за сигурност обсъждаха чутото.
	— Гнездо вика Сокол 1 — отвърнаха накрая. — Мисията ви е изпълнена. Незабавно се върнете в Гнездото за _debriefing_* Искаме пълен доклад. Ще изпратим пожарникарите да спрат теча на хелий и да изнесат тялото. Детекторът и цялото помещение на _ATLAS_ ще бъдат запечатани до следваща заповед. Край.
	[* Разпит, инструкция на лице след военна или разузнавателна мисия (англ.). — Б.пр.]
	Двамата охранители погледнаха трупа за последен път и се обърнаха, за да напуснат възможно най-бързо опасното място. Отново заобиколиха огромната циркулярна „лопата“ на външния мюонен детектор, този път от другата страна, и потънаха в тунела, водещ до вратата, през която бяха дошли преди половин час.
	По пътя Жан-Клод си припомни сутрешния инцидент във фоайето на комплекса и чувството, което бе изпитал, когато разбра, че нахлулият в сградата старец е важен човек в ЦРУ.
	— Който и да е този Томаш Нороня — прошепна той с крива усмивка, — ЦРУ ще го погне с всички сили.
	Но той знаеше, че това не е негов проблем. Сви рамене и забърза крачка. Колкото по-скоро се измъкнеха оттам, толкова по-добре.


>	I

	Върховете на тревата блестяха на слънцето като същински съзвездия от диаманти, искрящи на чистата утринна светлина след ситния дъждец. Мъжът със зелените блестящи очи безгрижно пресече тревата със служебно куфарче в ръка и влезе в модерната сграда на фондация „Калуст Гулбенкян“, като си тананикаше някаква мелодия, която бе чул по радиото. След като весело кимна на служителите на рецепцията, той се отправи към един кабинет в дъното на фоайето. Отвори вратата и завари секретарката си да пише нещо на компютъра.
	— Здравей, Албертина! Върнах се.
	Секретарката вдигна поглед от монитора и се взря в новодошлия.
	— Професор Нороня! Добре ли пътувахте?
	— Разбира се — отговори Томаш Нороня и се отправи към миниатюрната стая, в която упражняваше длъжността на научен консултант на фондацията. — Върнах се в Лисабон по-рано, пристигнах вчера следобед и така успях да избегна стачката на испанските ръководители на полети. На косъм бях!
	— Как беше в Женева? Голям студ?
	Историкът пъхна ръка в джоба си.
	— Замръзнах — каза той, подавайки една червена кутия на секретарката. — Донесох ви малко шоколад.
	Албертина взе подаръка и се усмихна.
	— Професоре! Познавате ме добре. Но за бога, нямаше нужда да си правите труда…
	Томаш остави куфарчето до писалището си.
	— Стига, не представляваше трудност ни най-малко — каза той, окачвайки палтото си на закачалката до прозореца. Обърна се и надникна през вратата. — Нещо ново?
	Това бе служебен въпрос, затова секретарката веднага доби професионален вид и разлисти тефтерчето си.
	— Да, обадиха се от Нов лисабонски университет. Обясних им, че пътувате, и ще се обадят отново утре. Не казаха по каква причина ви търсят.
	Томаш едва сдържа усмивката си.
	— Няма и нужда. Тези типове ме преследват, за да разберат дали ще се върна в университета…
	— И добре правят според мен — заключи Албертина. — Къде се е чуло и видяло учен от вашия ранг, един от най-добрите криптоаналитици в света и професор по не знам колко древни езика и така нататък, да не преподава в университет? Истинско престъпление, казвам ви!
	Историкът не искаше да продължава този разговор.
	Издърпа стола си, седна и включи компютъра.
	— Нещо друго, освен телефонното обаждане?
	— Инженер Феро иска да говори с вас в три следобед — съобщи тя — относно покупката, за която пътувахте до Женева. — Албертина му хвърли любопитен поглед. — Открихте ли каквото търсихте?
	Томаш се наведе и вдигна служебното куфарче, което бе оставил до писалището.
	— Да. Тук е.
	Секретарката настойчиво се взря в куфарчето. Изгаряше от любопитство.
	— Наистина ли? Може ли да погледна?
	Томаш отвори куфарчето с малко ключе и извади пакета, който бе донесъл от Женева.
	— Ето, вижте каза той, докато го размахваше. — Нямате представа колко работа ми създаде тази покупка.
	Той погали пакета. Преговорите с търговеца на антики в Женева преминаха трудно; в крайна сметка залогът бе един много рядък ръкопис, придобивка, за която Томаш горещо бе настоявал пред фондация „Гулбенкян“, но за щастие, всичко бе минало добре. След професионалния оглед, при който се увери в автентичността на документа, той направи предложение, съгласувано с Лисабон, и накрая цената се оказа немного по-висока от първоначалната оферта. Всъщност професорът толкова се вълнуваше, че с нетърпение очакваше срещата с инженер Феро. Директорът на музея към фондацията със сигурност щеше да остане очарован от тази придобивка.
	— Може ли да погледна — помоли Албертина. — Или вашето съкровище трябва да остане опаковано?
	Томаш се разсмя.
	— Никога не съм срещат по-любопитен човек — отбеляза той. — Добре, ще ви покажа.
	Разопакова пакета, като отлепи скоча от краищата на хартията, и извади пожълтяла хартия, очевидно древен ръкопис, запечатан в полиетиленов плик, който го предпазваше от контакт с въздуха. Обърна документа към секретарката и й показа заглавието и първите редове от текста под него, изписани отдолу със средновековна калиграфия.
	{img:tabula.png}
	— _Tabula Samri… Smiragda… na_ — заекна заинтригувано Албертина. — Какво, по дяволите, означава това?
	— _Tabula Smaragdina*_ — поправи я историкът. — Известна още като _Смарагдовата таблица_ или _Тайната на Хермес_. Става въпрос за текст, приписван на Хермес Трисмегист, не знам дали сте чували…
	[* Смарагдовата таблица (лат.), или Изумруденият скрижал — древен текст, за чийто автор се смята Хермес Трисмегист, който дава началото на алхимията. За първи път се появява между VI и VIII в. в книга, написана на арабски език — Kitab Sirr al-Khaliqa wa Sanat al-Tabia. — Б.пр.]
	— Да, той е древен маг, нали така?
	— В известна степен, да. Хермес Трисмегист е бил известен алхимик, чиято истинска самоличност е забулена в мистерия. Някои учени твърдят, че личността му е синкретизъм на гръцкия бог Хермес и египетския Тот — и двамата са божества на магията и писмеността. Предполага се, че реалната историческа личност под името Хермес Трисмегист е върховният жрец Имхотеп — египтянин, почитан от гърците, когато окупирали Египет през птолемейския период. _Трисмегист_ означава „трижди велик“ — мъдрец, автор на многобройни древни текстове. Най-известни сред тях са „Херметика“ — сборник с диалози от II и III век, в които един учител — самият Хермес Трисмегист, преподава на ученика си същността на божественото, на съзнанието и на Вселената.
	— Тези текстове още ли съществуват?
	— Разбира се. Оригиналите били открити, изписани върху папируси, имаме и преводи на латински, датиращи от XVI и XVII век. — Пъхна ръка в куфарчето и извади документацията, която бе събрал през последните седмици, за да се подготви за професионалния оглед на ръкописа, с който фондацията искаше да се сдобие. — „Херметика“ съдържа много ценни древни мъдрости. — Потърси с пръсти един ред от записките си. — Чуйте този цитат от книга XIII на „Херметика“. — Професорът прочисти гърлото си. — _Излязох от себе си, превръщайки се в безсмъртно тяло, и вече не съм, което бях преди. Родих се в съзнанието._
	— _Родих се в съзнанието?_ Какво означава това?
	Историкът сви рамене.
	— Херметична мъдрост. Означава, че се намираме пред скрито познание. Изразът „родих се в съзнанието“ вероятно означава, че истинската реалност е тази на съзнанието. Ние сме онова, което нашето съзнание прозира. Извън съзнанието няма реалност.
	Идеята беше прекалено странна, за да я приеме сериозно, затова Албертина бързо насочи вниманието си към ръкописа в ръцете на Томаш.
	— Ами ръкописът, който сте купили в Женева? — попита тя, посочвайки към _Tabula Smaragdina_. За какво точно се разказва?
	— _Смарагдовата таблица_ е текстът, който полага началото на алхимията — както на ислямската, така и на западната, прозвището „трижди велик“ добре подхождало на Хермес, тъй като точно тук авторът твърди, че познава трите части от мъдростта на Вселената, Една от тях е именно алхимията.
	— Значи, още фантазии.
	Томаш се намръщи.
	— Всъщност не — поправи я той. — Алхимията е наука за преобразуването на химичните елементи. Например един от главните проекти на алхимиците бил превръщането на желязото в злато. Колкото и невероятно да звучи, днес знаем, че превръщането на един елемент в друг всъщност е възможно. Първият учен, който го постига, е новозеландският физик Ърнест Ръдърфорд. Той превръща азот в кислород и започва да разкрива принципите, които позволяват на звездите да произвеждат въглерод, желязо и злато чрез преобразуване на други атоми.
	Секретарката поклати глава разбиращо.
	Ал, колко интересно — посочи към изписаните на латински редове на първата страница на ръкописа, под заглавието _Tabula Smaragdina_. — И тези думи обясняват алхимията?
	— _Смарагдовата таблица_ разказва за алхимията, но написаното тук са главните принципи на херметичното познание. — Томаш обърна ръкописа, за да го вижда по-добре, и прочете първите редове: — _Verum, sine mendatio, certum, et verissimum. Quod est inferius, est sicut quod est superius, et quod est superius, est sicut quod est inferius, ad perpetranda miracula rei unius. Et sicut omnes res fuerunt ab Uno, mediatione unius, sic omnes res nata fuerunt ab hac una re, adaptatione._
	Албертина се разсмя.
	— Професоре, не разбирам и думичка. Не знам дали знаете, но съм позабравила латинския…
	— _Истинно е, без лъжа, вярно и твърде действително_ — преведе той. — _Онова, което е долу, е като онова, което е горе, и онова, което е горе, е като онова, що е долу, за увековечаване на чудесата на известно нещо. И също както всички неща са станали от едно нещо, тъй и всички неща са били родени от това единствено нещо чрез приспособяване*._
	[* Превод от френски Иван П. Иванов. „Древни и нови мъдреци“, изд. Теома & Логос, Варна, 1993 г. — Б.пр.]
	Все още не разбирам…
	Историкът отново отвори куфарчето.
	— Вече ви казах, че се намираме пред скрито познание — започна той, докато прибираше ръкописа. — Смисълът на второто и третото изречение е двойствен, но Хермес Трисмегист, изглежда, ни казва, че реалното е единствено и че разликите между атомите, нас и звездите са въображаеми — всички сме едно и също. Онова, което е долу, е като онова, което е горе, и онова, което е горе, е като онова, което е долу. Всичко, включително и ние самите, е _едно_. Защото _всички неща зависят от единството_. Тоест нашето впечатление, че всички сме отделни хора, е просто илюзия. Всъщност всичко е свързано, всичко е едно цяло.
	Докато Томаш се приготвяше да обясни по-подробно основните идеи на текста, с който се бе сдобил в Женева, вратата се отвори и служителка от фондацията донесе на Албертина пратка, която току-що бе пристигнала по пощата. Секретарката огледа пакета и се обърна към шефа си.
	— За вас е, професоре.
	— О, сигурно е книгата за староеврейския език, която поръчах по интернет. Доставката е от Йерусалим, нали?
	Албертина огледа пакета.
	— Няма име на подателя, професоре, но вижте, марките са швейцарски.
	Историкът хвърли заинтригуван поглед към пакета.
	— Швейцарски ли? — учуди се той, протягайки ръка за пратката. — Едва вчера се върнах оттам…
	Секретарката се изправи и му подаде пакета със закачлива усмивка.
	— Сигурно сте оставили някоя обожателка там…


>	II

	Една лека виолетова светлина, известяваща утрото, проникваше отвъд хоризонта, в който като шумолящи призраци, сливащи се със стопяващия се мрак, се врязваха големите американски борове на Бетезда*. Слънцето всеки момент щеше да разсее нощта, но Уолтър Халдерман все още не си бе легнал. Беше прекарал последните осем часа пред компютъра, пишейки и преглеждайки отново и отново доклада, който трябваше да изпрати тази сутрин в Белия дом, с убеждението, че усилията му ще бъдат забелязани и ще му осигурят добра длъжност в Агенцията, когато му дойде времето.
	[* Градче в област Монтгомъри, щата Мериленд, САЩ. — Б.пр.]
	Мобилният му телефон иззвъня.
	В този час хората почти никога не си звъняха, но Халдерман не изглеждаше изненадан, сякаш знаеше кой го търси. Погледна дисплея, видя номера, натисна зеления бутон и отговори.
	— Халдерман слуша.
	— Добър вечер, сър — поздрави гласът от другата страна на линията. — Простете, че звъня в този час, но имаме спешно обаждане от нашия човек в посолството ни в Берн. Настоява спешно да говори с вас. Да ви свържа ли?
	— Свържете ме.
	По линията се чу изщракване и заговори друг глас.
	— Ало?
	— Името ми е Халдерман, заместник-директор на дирекция „Наука и технологии“ в ЦРУ. Казаха ми, че спешно трябва да говорите с мен.
	— Точно така. Казвам се Пол Зелазни от отдел „Информация“ на посолството в Швейцария. От полицията в Женева току-що се свързаха с мен с една неприятна новина. Съжалявам да ви съобщя, че преди около час вашият директор, Франк Белами, е бил открит мъртъв при… как да кажа… странни обстоятелства.
	— Франк Белами е мъртъв?
	— Да, сър.
	Халдерман сви юмрук в победоносен жест, сякаш се радваше на новината, но гласът му прозвуча равнодушно.
	— Как така?
	Събеседникът му от другата страна на линията си пое дълбоко дъх, сякаш се приготвяше да заговори.
	— Тялото му е било открито в огромен детектор за елементарни частици в ЦЕРН. Изглежда, е починал от задушаване. Швейцарската полиция разследва случая като убийство.
	— Сериозно? Какво ги кара да мислят така?
	— Ами… съобщиха ми, че Франк Белами е оставил бележка с името на мъжа, който го е убил.
	— О? Кой е той?
	— Швейцарската полиция все още се опитва да идентифицира заподозрения, но ми дадоха името му, а след малко ще ми изпратят снимка на бележката, оставена от Франк Белами. Убиецът е мъж на име Томас Нороня. Познато ли ви е?
	— Томас ли? Да не е Томаш?
	— Може и да е така.
	— Знам кой е. Полицията арестува ли го вече?
	— Работят по въпроса.
	Халдерман погледна часовника си; беше почти шест сутринта.
	— Вижте, господин…
	— Зелазни. Пол Зелазни.
	— Вижте, Пол. Когато получите копие на бележката, оставена от Белами, изпратете ми я в Лангли с референция „спешно“, става ли? Искам да е в кабинета ми, когато пристигна, защото настоявам да се погрижа за случая лично. Благодаря за обаждането. Приятен ден.
	Без да изчака събеседника си да се сбогува, Халдерман затвори. Вдигна поглед към прозореца и се взря в утринната светлина. Устните му се разтвориха в доволна усмивка, докато си представяше перспективите, които се разкриваха пред него.
	Най-сетне Франк Белами беше извън играта.


>	III

	Томаш бе зает с пратката, пристигнала с бърза поща, която току-що му бяха доставили. Той взе пакета и заинтригуван, дълго се взира в него. Кой, по дяволите, му пращаше колет от Швейцария? Първото нещо, което направи, бе да провери марките — нямаше съмнение, наистина бяха от Швейцарската конфедерация. Историкът разгледа печатите върху марките и установи, че са поставени предишния ден в пощенски клон в Женева.
	— Какво съвпадение…
	Тази случайност го изненада, тъй като самият той беше в същия град по същото време. Защо не му бяха връчили пакета лично? Може би подателят не е знаел, че Томаш е бил в Женева, и всичко е просто съвпадение. Това бе единственото разумно обяснение, което му хрумваше. След първоначалната почуда историкът реши, че случаят не заслужава чак такова внимание. Макар че обикновено бе подозрителен към съвпаденията, знаеше, че понякога се случват, затова най-добре бе да продължи нататък и да отвори пакета.
	Разкъса хартията по краищата и извади съдържанието му. На пръв поглед предметът вътре приличаше на дебел диск, но тъй като бе увит в целофан, не се разбираше какъв точно е той. Затова трябваше да го разопакова целия, за да види най-сетне какво са му изпратили.
	— Да ме вземат мътните!
	Вътре имаше меден артефакт, който приличаше на гигантско йо-йо, поръбено с кожа, достатъчно голям, за да изпълни дланта на Томаш. От едната страна имаше геометрично изображение с два външни кръга, изпълнени с еврейски и латински букви, а в средата — релефна Давидова звезда с позлатени линии.
	{img:artefakt.png}
	Реакцията на Томаш привлече вниманието на секретарката.
	— Какво има, господин професоре? Случило ли се е нещо? — Историкът разгледа предмета и изображенията по него и го показа на Албертина.
	— Изпратили са ми пентаграм, погледнете!
	— Какво е това?
	Пентаграмът е амулет, използван за магически възвания.
	— Историкът прокара пръст по линиите на пентаграма. Посочи буквите {img:simvoli.png}, изписани в горната част на външния кръг.
	— Виждате ли това? Иврит. Означава _Mafteah Shelomoh_. Предполагам, че познанията ви по иврит не са по-добри от латинския ви…
	Секретарката се засмя.
	— Правилно предположение.
	— Ами _Mafteah Shelomoh_ е названието на иврит на _Clavis Salomonis_ — ръководство по магия, най-често приписвано на цар Соломон. — Заговори тихо, сякаш споделяше някаква тайна. — Разбира се, това е само легенда. Всъщност _Clavis Salomonis_ е по-скоро продукт на Италианския ренесанс от XIV и XV век. Някои дори вярват, че е вдъхновила и други популярни ръководства по магия като _Lemegeton_, или _Clavicula Salomonis Regis_.
	Албертина изглеждаше объркана.
	— О, много добре — каза тя, като очевидно не разбираше нищо. — И защо ви изпращат такова нещо?
	Томаш разгледа разтворения пакет в търсене на препратка към подателя — писмо или картичка, или някаква бележка, която да му даде, макар и бегла представа за произхода и причината за тази пратка. Не откри нищо.
	— Не знам — предаде се той. Отново се взря в марките и печата от Женева и се опита да се сети кой в този град би могъл да му изпрати пентаграм. Щом се замисли за това, му хрумна нещо. — Или пък… може би знам. Може да е бил само мосю Перен! Кой друг би ми изпратил подобно нещо?
	— Приятел ли ви с?
	Мосю Перен е търговецът на антики, от когото купих _Смарагдовата таблица_ на Хермес Трисмегист.
	— И защо би ви изпратил този… този амулет?
	Историкът взе пентаграма в ръка, сякаш премерваше теглото му.
	Нямам представа — отвърна той, докато го прехвърляше в ръцете си. — Може би се опитва да ме убеди да го купя. В тези среди често прибягват до подобен маркетингов подход, знаете ли?
	— Ах, значи, това е копие, така ли?
	Добър въпрос, помисли си Томаш. Престана да прехвърля пентаграма от едната си ръка в другата и го огледа. Почувства текстурата, помириса го, прокара пръст по медната повърхност и кожената обшивка. По всичко изглеждаше, че е автентичен. Окото му на специалист, свикнал да дава експертна оценка на старинни артефакти, заключи, че ако това е копие, то наистина бе добро. Даже прекалено добро.
	— Може би, не съм сигурен. — Замълча за миг, размишлявайки, и си каза, че търговецът не би му изпратил подобен автентичен предмет просто така, без да го уведоми и без гаранции, че Томаш ще го купи. Това можеше да е само копие, трябваше да е копие. Внезапно вдигна ръка и решително пъхна предмета в джоба на панталона си. — По-късно ще се погрижа за това. Ще го занеса в лабораторията, за да го покажа на момчетата там. Искам да чуя какво ще кажат. Може би ще направят тест с въглерод 14*, кой знае.
	[* Метод за датиране, използван от археолозите. C14 е радиоактивен изотоп на въглерода. По неразпадналите се ядра на C14 в изследвания предмет може приблизително да се определи възрастта му. — Б.пр.]
	— Но след като едва вчера бяхте в Женева при този човек, защо не ви е показал амулета още тогава? Защо ще го праща по пощата, без да казва нищо?
	— Не знам, не знам… Както ви казах, може да е част от търговските му подходи, знам ли.
	Твърде много въпроси нямаха отговори и затова Томаш реши да заключи темата дълбоко в ума си. Ако търговецът на антики му бе изпратил пентаграма без обяснение, то значи, имаше своите причини. Щеше да се погрижи за това, когато му дойде времето, но не и в момента. Имаше много работа и не виждаше смисъл да се занимава с нещо, което му се струваше маловажно. Взря се в монитора и се съсредоточи върху електронната си поща. Прочете писмата, които бе получил, и отговори на всички. След това твори своята вътрешна страница на фондация „Гулбенкян“, потърси секция _Доклади от покупки_ и влезе. Сайтът се отвори и в полето _Относно_ написа „Закупуване на _Tabula Smaragdina_“. Започна да попълва данните, изисквани от формуляра.
	— Професор Нороня?
	Хвърли поглед на записките си, като разчиташе и на паметта си, за да предаде подробностите около сделката, сключена в магазина на мосю Перен до Женевското езеро. Спомни си за първоначалната оферта, за контраофертата на търговеца, за театъра, който бе разиграл, протестирайки, че другият „иска невъзможното“, за…
	— Професор Нороня?
	Картината на преговорите в главата на Томаш изчезна и с отнесен поглед се обърна към Албертина.
	— Какво?
	Секретарката седеше на мястото си и държеше слушалката на стационарния телефон в кабинета.
	— Търсят ви — съобщи тя. — Госпожа Мария Флор от Коимбра.
	Като видя телефона, няколко мисли минаха почти едновременно през ума на Томаш. Първата бе споменът за звънящ телефон — сякаш го беше чул, но не му беше обърнал внимание и едва сега осъзнаваше какво означава; подобно на психологическо ехо — сякаш този звън бе чакал реда си някъде в главата му. Втората мисъл бе, че снощи, веднага след като бе кацнал в Лисабон, бе говорил с Мария Флор по телефона. Чувстваше се уморен от живота, в който постоянно „прескачаше“ от една жена на друга. Имаше нужда да улегне, но не искаше да бърза с нея. Не търсеше такъв тип връзка. И третото, което му хрумна — несъмнено идиотско, но пък може би практично — бе, че мобилният му с изключен заради изтощената батерия и трябваше да го зареди при първа възможност, тъй като се боеше, че тя може да се свърже с него само по стационарния телефон. Тази поредица от мисли го осени за част от секундата, преди да се събуди от унеса си и да направи знак на секретарката.
	— Прехвърлете ми обаждането.
	— Заповядайте.
	Албертина натисна един бутон на телефона си и прехвърли обаждането на Томаш. Преди да отговори, той стана и затвори вратата на кабинета си. Разговорите му с Мария Флор бяха лични и не искаше секретарката да слуша. Върна се на мястото си пред компютъра и най-после вдигна слушалката.
	— Здравей, Флор — поздрави я нежно той. — Не ми казвай, че си нетърпелива да видиш подаръка, който ти донесох от…
	— Томаш — прекъсна го тя с напрегнат и разтревожен глас. — Седни и ме изслушай. Имам лоши новини.
	Като чу тези думи, дъхът на Томаш секна. Знаеше, че те са предупреждение за нещо лошо. В тази ситуация, досети се той, можеше да става дума само за майка му. От няколко години тя живееше в старческия дом в Коимбра, на който Мария Флор бе директор, а тонът на гласа й не предвещаваше нищо добро.
	— Майка ми ли? — попита Томаш след дълга пауза, останал без дъх. — Случило ли се е нещо?
	— Страхувам се, че да.
	Дълбоко в себе си се надяваше тя да го успокои, да му каже, че обаждането няма нищо общо с майка му. Отговорът й му дойде като плесница.
	— Какво? Какво? — поиска да узнае той. Стомахът го сви от напрежение. — Какво става?
	От другата страна на линията настъпи кратка пауза, сякаш Мария Флор търсеше подходящите думи, с които да му съобщи новината.
	— Майка ти получи инфаркт — каза тя с най-нежния глас, на който бе способна. — Ела бързо. Бързо, разбра ли?
	Новината остави Томаш втрещен, без думи, с празен поглед и отворена уста. Вече бе изгубил баща си и знаеше, че един ден ще изгуби и майка си, но се надяваше, че това ще е след време, нещата ще се случват бавно, дните няма да минават така бързо, неизбежното ще се отлага безкрайно и няма да изгуби и двамата си родители толкова скоро.
	— Тя… — заекна Томаш, опитвайки се да зададе ужасяващия въпрос, който умът му отказваше да произнесе. Самата мисъл за смъртта сякаш стискаше сърцето му в юмрук. — Тя…
	Тиха въздишка се изтръгна от другата страна на линията.
	— Майка ти е в кома и не й остава много.


>	IV

	Ъгловото огледало му подсказваше, че нещо не е наред с възела на вратовръзката. Развали го и го върза отново, като този път го заглади, за да захване по-добре дебелата част от копринения плат. Огледалото потвърди, че сега възелът бе съвършен — голям и вдлъбнат по средата. Погледна часовника си и установи, че вече е седем сутринта.
	Часът бе настъпил.
	Извади мобилния си телефон и потърси номера на директора на Националната служба за тайни операции към ЦРУ. Откри в контактите си Хари Фъч, натисна бутона и чу сигнала за звънене.
	— Халдерман, копеле такова! — отговори гласът от другата страна на линията. — Какво искаш?
	— Белами е мъртъв.
	— Научих. Добра новина, а? Агенцията няма нужда от реликви като него.
	— Швейцарците разследват случая като убийство, а това може да усложни нещата. Смяташ ли, че има повод за тревога?
	Отговорът се забави, сякаш събеседникът от другата страна на линията внимателно подбираше думите си. Когато най-сетне проговори, гласът на Фъч звучеше много предпазливо.
	— Нима намекваш, че моята служба е очистила стареца? — попита той с писклив тембър. — Самият аз се чудех кой би спечелил най-много от разкарването на дядката. И познай кой е първият, за когото се сетих? — Тонът на Фъч стана твърд. — За тебе, кучи сине!
	— Не ми приписвай тази гадост! — изръмжа Халдерман. — Как смееш!
	— Все някой ще поеме вината за това, драги — предупреди директорът на службата за тайни операции. — Защото някой го е убил, а аз вече се погрижих да не заподозрат мен.
	— Аз също имам готово алиби, затова много внимавай какво ще направиш, ясно?
	Разговорът замря за кратко, докато всеки обмисляше позицията на другия.
	— Слушай, бележката, оставена от стария, може да реши проблема — предложи Фъч помирително. — Видя ли я?
	— Чака ме в кабинета ми — комплимент от посолството ни в Берн. Защо, каква е идеята ти?
	— Там е написано някакво име, нали така? Това си е чист късмет! Трябва да погнем този тип с всички сили. Случайно да знаеш кой с?
	— Един португалец — историк и криптоаналитик, който, макар и досаден, вече два пъти ни е сътрудничил. Веднъж по повод на Иран и втори път заради Ал Кайда. Отракан пич, трябва да внимаваме с него.
	— Да внимаваме ли? Шегуваш ли се, или какво? Откога шефът на Националната служба за тайни операции към ЦРУ се страхува от някакво копеле? Не… Този пич е прецакан.
	— Добре, но той бе доста смел онзи път, когато се справихме с Ал Кайда, помниш ли?
	— Ал Кайда ли? Чакай, не ми казвай, че това е португалецът, който… който…
	— Точно той. Тогава случаят бе засекретен в името на националната сигурност и не стигна до вестниците, но аз го видях в действие и повярвай ми, драги, умът на този тип наистина щрака. Не трябва да го подценяваме.
	— Хм, чудя се как името му е попаднало в бележката от стареца.
	— Аз също. Блъскам си главата, но не намирам отговор. Вярно е, че Франк се държеше зле с него, но знам, че го ценеше. Какво го е накарало да напише името му, преди да умре, е загадка.
	Фъч замълча, докато размишляваше. Когато заговори отново, тонът на гласа му не търпеше възражения.
	— Слушай, изпрати ми тази бележка веднага след като я получиш от Берн — поиска той. — Започвам тайна операция и имам нужда от нея като основание.
	— Добре.
	— И не се тревожи повече за случая, ясно? Загадка или не, ще подредя нещата по такъв начин, че да излезем чисти, бъди спокоен.
	Затвориха, без да се сбогуват. Халдерман вдигна поглед към прозореца и гледката към Бетезда, където слънцето изгряваше, и се възхити как само за няколко минути блестящата светлина на утрото бе заменила нощта. След това облече тъмносиньото си палто, взе куфарчето и се спря пред огледалото в коридора. Беше прекарал живота си в подлизурство и унижение, за да се хареса на началниците, с убеждението, че в организация, особено държавна, не се издигат честните и можещи хора, а онези, които знаят на кого да се подмажат и как да заговорничат, за да премахнат всеки, който се изпречи на пътя им. След като Белами бе извън играта, му оставаше само една последна стъпка до шефското място на дирекция „Наука и технологии“. Ако правилно си изиграеше картите и Фъч свършеше своята част, последните препятствия щяха да са преодолени и мястото на покойния директор щеше да е негово. Негово и само негово. Приглади един непокорен кичур на главата си и се отправи към входната врата. Усмивката се бе завърнала на лицето му.
	Всичко щеше да мине добре. Португалецът щеше да поеме вината.


>	V

	Томаш завъртя ключа на стартера и моторът на фолксвагена заръмжа. Натисна съединителя, включи на първа, даде газ и колата излезе от паркинга на фондация „Гулбенкян“, за да се влее в трафика по улиците на Лисабон, докато стигне северната магистрала. Тръгването бе единственото, което Томаш си спомняше през двата часа шофиране до Коимбра. Прехвърляше отново и отново разговора с Мария Флор, опитвайки се преди всичко да разгадае тона на гласа й, с който произнасяше думите, и какво се криеше в него, за да разбере дали има надежда, после се съсредоточи върху тревожните думи, с които му бе съобщила, че майка му е получила сърдечен удар, че е в кома и че времето й изтича. В кома? На нейната възраст това определено означаваше, че тя се намира на прага на смъртта. Може би вече е починала, а той пътува в автомобила си, без да знае нищо. Не знаеше и не можеше да предположи защо миналата вечер, прекалено изморен от пътуването до Женева, бе забравил да включи мобилния си телефон!
	— Глупак! Глупак! Глупак! — упрекваше се той шепнешком, ругаейки се хиляди пъти за непростимото нехайство, докато блъскаше по волана на всяка дума. — Как така забравих да заредя телефона си? И защо това ми се случва точно в деня, в който най-много се нуждая от него?
	Такава бе реалността. Трябваше да говори с Мария Флор, да разбере какво е състоянието на майка му, да узнае при какви обстоятелства се е случило всичко, да чуе какво ще кажат лекарите и какви са прогнозите, да прошепне няколко думи на умиращата си майка в слушалката, макар и тя да не може да го чуе. Вчерашната му небрежност обаче правеше всичко това невъзможно. Сега трябваше да понесе самотата, тишината, неизвестността и мъката — онази ужасяваща тревога, която го разкъсваше отвътре по пътя към Коимбра. Знаеше, че се нуждае от информация, но усещаше и нужда от утеха и съзнаваше, че окуражаващият глас на Мария Флор по телефона би повдигнал духа му. Съжаляваше за краткия разговор по телефона с приятелката си; все пак можеше да научи повече и да получи подкрепа в този труден момент, но необходимостта веднага да тръгне за Коимбра, надделя.
	Разтърси глава, сякаш искаше да прогони мислите, които го измъчваха.
	— Трябва да се разсея с нещо друго — каза си тихо Томаш. — Това започва да ме обсебва!
	Опита да се съсредоточи върху друга неща. Но какви? Пентаграмът, сети се той. Насили се да мисли за пратката от Женева, която бе получил същата сутрин, и се опита да си представи какво е имал предвид търговецът на антики. Човекът бе поел риск, в крайна сметка нищо не му гарантираше, че фондацията ще пожелае такъв артефакт. Освен това, ако Томаш бе непочтен, можеше да задържи големия пентаграм. Пратката не бе с обратна разписка, така че нямаше документ, който да доказва, че наистина я бе получил.
	А дали беше автентичен? Изглеждаше такъв, разсъди историкът, но в това нямаше никаква логика. Поради каква причина антикварят ще му изпраща подобна находка без нито една дума? Със сигурност беше копие. Лабораторията на фондация „Гулбенкян“ щеше да го потвърди, когато занесеше предмета за анализ, което, разбира се, щеше да се случи чак след като се върне от Коимбра, където майка му… майка му…
	_В кома е и не й остава много._
	Последните думи на Мария Флор по телефона отекваха в съзнанието му. Майка му е в кома. По-точно беше, когато получи обаждането. Кой знае какво й се е случило междувременно? Нали Мария Флор каза, че й остава малко време. Какво значи „малко“? Минути, часове, дни? Дали на тази възраст и след сърдечен удар майка му все още бе в кома? Ами ако през това време състоянието й се бе влошило? И ако след обаждането, докато той пътуваше натам, майка му бе… ако тя бе…
	— Ах, ето пак! — изрева Томаш в колата, изнервен и безсилен, като отново заудря с ръце по волана. — Не ми излиза от главата…
	Колкото и да се стараеше да мисли за друго, отново се връщаше на основния проблем, сякаш в ума му се въртеше надраскан диск. Майка му бе получила сърдечен удар, лежеше в кома и не й оставаше много време. Очевидно смъртта беше неизбежен изход. Каквото и да направи, каквото и да мисли, нищо не можеше да промени тази тежка и неумолима истина. Майка му се намираше на прага на смъртта и той скоро щеше да остане сирак. Знаеше, че животът е такъв, какъвто е — лек полъх във вечността, кратък миг на размаха на крилете на пеперуда, искра от светлина, която пламва и угасва в дълбокия мрак, една победа, която накрая се превръща в загуба, път, който, макар и с безброй завои, винаги свършва в бездната, усмивка, която изчезва в сълзи.
	И все пак се надяваше. Господи, колко силно се надяваше тя да остане с него още известно време, само още малко, само още…
	Камбанарията.
	Очертанията на града, над който се извисяваше камбанарията на стария университет, прекъсна мислите му и погледът му бе изпълнен от магията на мястото.
	Бе пристигнал в Коимбра.
	Изкачи стъпалата с бърза стъпка и продължи по коридора на болницата, като заобикаляше носилките, задъхваше се и вдишваше острата миризма на мербромин и етилов алкохол, която се носеше във въздуха, твърдо решен да стигне възможно най-бързо до стаята на майка си и да разбере как е. По номерацията на стаите, отбелязана на вратите, той разбра, че наближава.
	— Четиринадесет, петнадесет, шестнадесет броеше тихо, останал без дъх, докато стигна до стаята на майка си. — Тук е.
	Нахлу в малката стаичка и първият човек, когото видя, бе Мария Флор. Беше седнала до леглото, изглеждаше красива и спокойна с големите си очи с цвят на шоколад, светлината придаваше на кестенявата й коса рус оттенък в краищата. Приличаше на ангел с ореол — ефект, постигнат от ярките слънчеви лъчи, които се вмъкваха през прозореца.
	— Томаш! — възкликна тя, а лицето й разцъфна в усмивка на облекчение. — Най-после!
	Новодошлият се приближи до леглото, нетърпелив да види жената в болничната постеля. Погледна лицето на майка си и състоянието й го изненада.
	Тя се усмихваше.
	— Здравей, сине. Радвам се да те видя.
	Томаш се взираше смаяно в нея, отваряше и затваряше уста, за да каже нещо, но не успяваше да издаде и звук. Приличаше на риба в аквариум. Искаше да говори, но не знаеше как; всъщност не можеше дори да разсъждава. Очакваше да намери майка си в критично състояние, вероятно в безсъзнание или дори мъртва.
	А тя му се усмихваше.
	— Майко! — накрая каза той. — Добре ли си?
	— Разбира се! — отвърна тя весело. — Я се виж! Какво е това изражение?
	Изумен, Томаш погледна Мария Флор и после отново майка си, опитвайки се да осмисли ситуацията, но всъщност не разбираше нищо. Беше се подготвил за всичко, но не и затова.
	— Майко, ти не беше ли… не беше ли… ами… — Томаш се поколеба, избягвайки да произнесе точните думи, сякаш споменаването на _сърдечен удар_ бе забранено. — … болна?
	Дона Граса се намръщи и неопределено махна с ръка.
	— О, нищо сериозно — отвърна тя. — Госпожица Мария Флор се разтревожи, но честно казано, това бе само излишен драматизъм. Много шум за нищо. И при най-малкия проблем или леко неразположение сякаш е дошъл краят на света и в болницата настъпва хаос! — Тя въздъхна. — Ах, Бог да ми е на помощ! Просто прекаляват! — Дона Граса вдигна пръст, за да предаде тежест на думите си. — Прекаляват, казвам ти.
	„Прекалено“ бе може би точната дума. Как иначе можеше да се обясни, че в един момент съобщават на Томаш, че майка му е на прага на смъртта, а когато два часа по-късно я вижда, тя изглежда енергична и напълно здрава? Погледна укорително Мария Флор, сякаш я обвиняваше, че го бе изплашила напразно. Директорката на дома обаче не се притесни. Стана от стола и направи знак на Томаш.
	— Хайде, да излезем.
	Затвориха вратата на стаята, за да не ги чува дона Граса, и се огледаха в търсене на уединение. Коридорът не бе най-дискретното място за разговор, все пак бе задръстен от носилки с пациенти, за които леглата в клиниката не достигаха, но двамата успяха да намерят ъгъл, където да поговорят на спокойствие.
	— Сутринта майка ти колабира — започна да разказва Мария Флор. — Докато моите служители се опитваха да я реанимират с дефибрилатора, аз повиках линейка и парамедиците казаха, че е получила инфаркт. Веднага я докарахме тук в болницата и кардиологът я прие в залата за реанимация. Останаха там около петнадесет минути. Докато чаках, позвъних няколко пъти на мобилния ти, но беше изключен.
	— Извинявай, забравих да го заредя…
	— По едно време кардиологът излезе и дойде да говори с мен — продължи тя, без да обръща внимание на оправданието. — Доктор Коласо потвърди, че майка ти е получила сърдечен удар, и каза, че се опитал да я реанимира, но не е успял. Както сигурно се досещаш, аз страшно се изплаших. Лекарят ми обясни, че практически тя бе починала, макар че още формално не можеше да обяви смъртта, което щеше да се случи малко след това. Според него сърцето на майка ти бе спряло и електроенцефалограмата, която й бе направил преди минути, не отчитала мозъчна дейност. Тогава една сестра се появи на вратата, крещейки: „Доктор Коласо, елате бързо!“. Той се върна в реанимационната зала и когато останах сама, осъзнах, че наистина трябва да говоря с теб. Сетих се, че сигурно си във фондацията, и се обадих там. Щях да ти съобщя, че майка ти е починала, но не събрах смелост. Освен това виковете на сестрата ми подсказаха, че може би има надежда, затова реших да ти кажа, че е в кома.
	Томаш посочи към вратата на стая номер шестнадесет.
	— Очевидно не е умряла…
	— Така е, но не забравяй, че практически майка ти умря и отново оживя — напомни му с тревога Мария Флор. — Важно е да го имаш предвид, когато разговаряш с нея, разбираш ли? Иначе няма смисъл.
	— Нима ми казваш, че мозъкът й е бил засегнат?
	— Не точно. Впрочем разсъдъкът й ми се струва много по-бистър, отколкото през по-голямата част от времето, откакто е в дома. Изглежда, способността й да разсъждава, се е подобрила, ако подобно нещо изобщо е възможно. За човек, който от години страда от Алцхаймер, дори бих казала, че майка ти е в отлично състояние.
	— Но това… това е невероятно!
	— Да, но помни, че умря и се върна. Не го забравяй, чуваш ли?
	Историкът смръщи вежди неразбиращо.
	— За какво говориш? — попита той. — Ако умът й е по-бистър от обикновено, ако тя е по-добре и състоянието й изглежда отлично, какъв е проблемът тогава?
	Мария Флор си пое дълбоко дъх и се обърна, отправяйки се към стая номер шестнадесет.
	— Когато поговориш с нея, ще разбереш.
	Дона Граса продължаваше да лежи, завита с одеяло. Все още се усмихваше, по лицето й бе изписано странно блаженство. Изглеждаше в мир със себе си.
	— Е, сине, как си? — попита тя уморено. — Още ли пътуваш из света?
	— Да, даже вчера се върнах от едно пътуване.
	— Не ми казвай, че си бил в някоя от онези мюсюлмански страни, където постоянно гърмят бомби и обезглавяват хора! — скара му се разтревожено тя. — Кога ще се вразумиш, младежо? Баща ти ми заръча да се грижа за теб, но на моята възраст вече има много неща, от които не мога да те предпазя. В крайна сметка съм стара и слаба и нямам сили да ти помагам…
	— Не се тревожи за мен — отвърна Томаш, като се опитваше да смени темата на разговора. Погали я по ръката. Беше изненадващо топла и мека. — Ами ти, мамо, как се чувстваш?
	Лицето на дона Граса отново разцъфна в блажена усмивка.
	— Прекрасно! — отвърна тя. — Честно казано, отдавна не съм се чувствала толкова добре.
	— Наистина ли? — въодушеви се синът й. — И защо? — Той й намигна съучастнически. — Не ми казвай, че скришно си си хапвала шоколад…
	Майка му се засмя.
	— Какви шоколади, какви глупости! Чувствам се добре, защото бях с баща ти, разбира се. Отдавна не го бях виждала и много ми липсваше. Ако искаш да знаеш, мисля, че е много добре.
	— Така ли? Разглеждала си старите албуми със снимки?
	Дона Граса отново се разсмя.
	— Албуми ли? Аз бях с него, сине. Поговорихме си и така нататък. Тя въздъхна. — Жалко, че бе толкова за кратко.
	— Така е, бързо се будим от хубавите сънища, нали? Искаме да ги удължим, да траят вечно, но те свършват бързо. — Томаш цъкна с език. — Лоша работа.
	— Какво говориш, това не беше сън! — възрази тя, губейки търпение, че синът й все още не разбираше. — Вече ти казах, че наистина бях с баща ти. Не ми ли вярваш?
	Томаш я погали по ръката. Болестта имаше и такива моменти.
	— Чуй ме, майко, татко вече не е сред нас — обясни й той нежно. — Почина преди няколко години, не си ли спомняш?
	— Знам, сине, знам — съгласи се майка му. — Много добре си спомням, че бях на погребението. Но ти казвам, че се видях с него сега.
	— Сега ли? Кога?
	— Тази сутрин. Преди два часа.
	Погледът на Томаш се спря върху Мария Флор, която седеше на стола до леглото, сякаш искаше тя да му обясни логиката на този разговор. Директорката на дома само го погледна и сви рамене, сякаш му казваше, че го е предупредила.
	Беше прекрасно — прошепна дона Граса със замечтан блясък в зелените си, досущ като на сина й, очи. — Умрях и бях с баща ти. Беше прекрасно!


>	VI

	— Ето това имаме, сър.
	След като беше почукала на вратата за позволение да влезе, секретарката прекоси кабинета и остави върху бюрото сива картонена папка, пълна с доклали и снимки. На корицата с червен печат _top secret*_ под логото на ЦРУ бе изписано името _Томаш Нороня_.
	[* Свръхсекретно (англ.). — Б.пр.]
	— А документът от „Наука и технологии“? — попита шефът й. — Халдерман изпрати ли го вече?
	Секретарката отвори папката върху бюрото и показа въпросната бележка.
	— Тук е, сър.
	Хари Фъч се взря в листа.
	{img:zagadka.png}
	— Значи, това е следата, която старият е оставил? — усмихна се лукаво той. — Доказателство, че е страдал и че виновният е _Томас Нороня_. — Доволно поклати глава. — Много удобно наистина.
	— Това ли е всичко, сър?
	Директорът взе папката, която секретарката му бе донесла, и прегледа документите под бележката, изпратена от дирекция „Наука и технологии“. Първото, което видя, бе снимка на португалския историк в едър план, който се усмихваше на обектива.
	— Само още нещо, Тиш — каза той, докато разглеждаше фотографията. — Свържи ме с нашия човек в посолството ни в Лисабон. Спешно.
	— Да, сър.
	Секретарката излезе от кабинета, затваряйки вратата след себе си. Директорът на Националната служба за тайни операции прелисти документите в папката и се спря на доклад за случая в Иран. След това прегледа досието на Франк Белами и провери списъка с технологии, които през последните години дирекция „Наука и технологии“ бе предоставяла на агентите от Националната служба за тайни операции. Вниманието му бе привлечено от едно откритие, което убитият директор винаги бе отказвал да предаде на колегите си от ЦРУ. Наричаше се _Quantum Eye_, или _Квантово око_ — проект, който старецът не бе споделял с никого.
	— Тайните ти приключиха, кучи сине — прошепна Фъч, взирайки се в текста, отнасящ се за _Квантово око_. — Сега, след като гушна букета, този материал идва при мен.
	Телефонът иззвъня.
	— Нашият човек в Лисабон е на линия, сър — съобщи секретарката. — Името му е Джим Кронгард.
	Чу се пращене по линията и обаждането бе прехвърлено към американското посолство в Лисабон.
	— Мистър Кронгард — започна Фъч, докато затваряше досието на Белами, — имаме проблеми с почистването и разчитам вие да се погрижите. Надявам се, че си разбирате от работата…
	— Точно затова съм тук, сър. Какви са боклуците?
	— Името на обекта е Томас Нороня. Той уби ръководителя на нашата дирекция „Наука и технологии“ в Женева. Много тежко престъпление, както виждате. Имаме информация, че се е върнал в Португалия. Хванете го.
	— Как искате да координирам задачата с португалската полиция, сър? Просто да им предам информацията или да проследя случая?
	— Не искам местната полиция да взема участие. Впрочем не искам никой друг да се замесва, освен Агенцията. Това е секретна операция и вие ще бъдете единственият агент, който ще работи по нея.
	Гласът от другата страна на линията се поколеба.
	— Но… но, сър, политиката в Португалия и останалите страни — членки на НАТО, е…
	— Кучият син уби директор на ЦРУ! — изрева Фъч в слушалката. — Нима смятате, че трябва да правим компромиси с подобен случай? Аз не мисля така! Копелето ще си плати за престъплението, което извърши, ясно? Намерете го и го заловете!
	— И какво да направя после? Да го пратя при вас? Ако е така, трябва да организирате полет…
	— Ще изпратя самолет, не се тревожете — ядосано го прекъсна директорът на Националната служба за тайни операции. — Ще ви изпратя доклад за случая и поверителна заповед за задържане. Но това са само бумаги, за да си вържем гащите. Не искам заподозреният да идва тук, ако ме разбирате…
	Мъжът от другата страна на линията отново замълча, чудейки се какво точно означават последните инструкции.
	— Хм… Не много добре всъщност. Бихте ли обяснили по-конкретно, сър?
	Хари Фъч изсумтя нетърпеливо.
	— Вижте, да не би да сте бавноразвиващ се или ми се подигравате? — ядоса се той. — Заловете мъжа и го оставете да избяга, ясно? Копелето уби един от нашите, затова не искам да дойде тук и после да влезе в затвора. Прекалено хубав вариант за него.
	Събеседникът му звучеше смаян.
	— Да го оставя да избяга?!
	Директорът на Националната служба за тайни операции към ЦРУ завъртя отегчено очи и изръмжа, ядосан от несъобразителността на агента в Лисабон.
	— За да можете да го ликвидирате — изрева отново той. Лицето му бе почервеняло и вената на челото му пулсираше. — Оставете го да избяга, за да го убиете! Сега ясно ли е?
	— Абсолютно — отвърна събеседникът му с равен глас.


>	VII

	Спокойното бледо лице на дона Граса, макар и набраздено от бръчки и белязано от годините, излъчваше младежка замечтаност. Пациентката изглеждаше смирена и омиротворена, говореше бавно, сякаш търсеше най-точните изразни средства. Думите й оставяха впечатление, че е с много по-бистър ум, отколкото Томаш я беше виждал през последните години.
	— Всичко започна в момента, когато усетих остра болка да стяга гърдите ми — започна да разказва тя, като постави ръка на сърцето си. — Беше толкова силна, че единствено помня, че паднах на пода. Когато се събудих, разбрах, че съм в линейка. По мен имаше маркучи и един мъж с очила и бяла престилка ми правеше сърдечен масаж. — Граса погледна към Мария Флор. — Госпожицата стоеше зад лекаря и изглеждаше много разстроена горкичката. Беше покрила устата си с ръка, докато се взираше в мен.
	— О, значи, си се свестила в линейката…
	Седнала до леглото, Мария Флор слушаше разговора.
	— Няма такова нещо — намеси се тя. — Аз бях там и видях всичко. Дона Граса лежеше със затворени очи в линейката и сърцето й бе спряло. Парамедикът се опитваше да я реанимира по време на цялото пътуване. Но без успех. Мониторите отчитаха прави линии. Сърцето й не функционираше, сигурна съм.
	— Но в това няма логика — възрази Томаш. — Щом майка ми си спомня, че лекарят я е реанимирал, това означава, че е била в съзнание и с отворени очи — обясни той като човек, който твърди нещо очевидно. — В противен случай как е видяла, че той й прави сърдечен масаж и ти стоиш зад него?
	В отговор на това възражение директорката на старческия дом махна с ръка към пациентката.
	— Дона Граса, разкажете останалото.
	Лицето на старицата изглеждаше така спокойно, сякаш тази сутрин не бе преживяла сърдечен арест и не бяха обявили смъртта й.
	— По едно време вратата на линейката се отвори и ме сложиха на носилка с колела. Появиха се още хора с бели престилки, които ме закараха в някаква сграда, предполагам, болницата. Около мен имаше и други бели престилки, настана суматоха и в един момент се озовах в зала, пълна с машинарии.
	— Залата за реанимация — поясни Мария Флор. — Отново напомням, че видях как я вкарват вътре и тя несъмнено беше в безсъзнание.
	Дона Граса прокара пръсти през косата си, опитвайки се напразно да я приглади.
	— Точно тогава станах от тялото си.
	— Моля? — прекъсна я Томаш. — Станала си?
	— Не, всъщност не. Лежах на една кушетка, до мен имаше друг лекар и две сестри. Но не знам как точно да го обясня, случи се така, че излязох от тялото си…
	— Как така си излязла?
	Дона Граса сви рамене, сякаш нямаше обяснение, а просто отбелязваше фактите.
	Не знам. Усетих, че съм във въздуха, и просто излязох от тялото си. Не знам как да го обясня с други думи. Озовах се на тавана на залата, наблюдавайки тялото си върху кушетката, а лекарят и сестрите се суетяха около мен. По едно време мъжът удари коляното си в ръба на някакъв шкаф и извика от болка горкичкият. Беше неописуема бъркотия, но сред всичко това аз успях да чуя какво си говорят.
	— Така ли? Какво точно чу?
	— О, знам ли! — засмя се тя. — Честно казано, не разбрах много добре. Говореха на онзи неразбираем медицински език, който лекарите понякога използват, сещаш ли се? — Тя преправи гласа си, сякаш имитираше някого. — Подай ми не знам си колко, подготви не знам си какво, погледни какво показва кардио нещото си, тя не реагира на това-онова… ей такива работи. След това докторът притисна гърдите ми и натисна няколко пъти точно като по филмите…
	— Добре, разбрах — отстъпи синът й. — Значи, си имала усещането, че наблюдаваш всичко това от тавана. — Какво стана после?
	— Продължих да се издигам все по-високо, докато изведнъж всичко стана тъмно и влязох в нещо като тунел. Тогава видях светлина в дъното, сякаш идва метрото…
	— Сигурно си се изплашила…
	— Всъщност не. Дори се чувствах много спокойна, беше ми приятно. Помислих си: о, значи, това е смъртта. За моя огромна изненада, изобщо не се разтревожих, че умирам.
	— Какво се случи след това?
	— Понесох се към светлината, сякаш тя ме дърпаше, докато накрая излязох от тунела и се натъкнах на родителите ми и на сестра ми Лурдеш на едно красиво място. Те ме прегърнаха и Лурдеш ме заведе някъде, където видях живота си, целия си живот; всичко се случваше много бързо, не мога да обясня как е възможно да събереш живота си в един миг, но точно така стана. Видях моменти от детството си, любовите от младостта, училището, сватбата, твоето раждане, игрите ти в леглото в неделните сутрини… всичко. После се появи баща ги и ми каза да отстъпя назад, да се върна към живота, защото часът ми още не бил настъпил. Аз се чувствах толкова добре и му казах, че няма да го направя, че искам да остана там с него, но той настоя, обясни ми, че съм нужна тук, за да се грижа за теб, защото ще попаднеш в голяма опасност при следващото си пътуване. Това ме убеди да се върна. Обърнах се и в следващия миг лежах на кушетката в онази зала. Сестрата видя, че съм отворила очи, и изхвърча навън, крещейки: „Доктор Коласо, елате бързо!“. — Старицата разпери ръце, за да покаже, че е завършила разказа си. — Ето това преживях.
	Дона Граса замълча и в стаята се възцари пълна тишина.
	Томаш бе затаил дъх, докато майка му говореше, и все още се опитваше да осъзнае разказа й. Хвърли изумен поглед към Мария Флор и зачака дали тя ще каже нещо. Като разбра, че приятелката му няма какво да добави, отново се обърна към майка си.
	— Разказа ли историята на лекаря?
	Дона Граса въздъхна.
	— Виж, сине, честно да ти кажа, не смятах да го правя. Страхувах се да не реши, че съм се побъркала, и да ме прати при лудите. Но той се появи в стаята, накуцвайки, горкичкият, и когато го видях в това състояние, го посъветвах да премести шкафчето на друго място, иначе отново ще се блъсне в него и ще се нарани сериозно. Докторът много се учуди, когато му го казах, и ме попита откъде знам, че си е ударил коляното в ръба.
	— Хванал ви е — усмихна се Мария Флор.
	— Да, хвана ме и тогава му разказах как съм го видяла да се блъска в шкафчето. Той отвърна, че това е абсолютно невъзможно, тъй като в онзи момент сърцето ми е било спряло и апаратът не отчитал мозъчна дейност, затова нямало как да съм видяла какво се е случило, а му разказвам неща, дочути от сестрите. — Дона Граса свъси вежди. — Когато чух това, аз се почувствах… толкова бясна, нямаш си представа. Ядосана, гневна, сърдита!
	— Но защо? — учуди се синът й. — Тази история е невероятна. Струва ми се нормално да се съмнява в думите ти…
	— Докторът ме нарече лъжкиня — възрази тя. — Аз лъжкиня! Не! В никакъв случай не мога да го приема! Предпочитам да ме мислят за побъркана, отколкото да ме наричат лъжкиня. Не и лъжкиня! Не го приемам! Затова се почувствах зле и знаеш ли какво? Разказах му всичко. Всичко, всичко, всичко! Обясних му какво се случи от съвземането ми в линейката до момента, в който се върнах към живота и отворих очи на кушетката. Нищо не му спестих.
	— И той? Как реагира?
	Дона Граса се замисли.
	Всъщност не каза нищо особено — измърмори тя. — Изслуша ме мълчаливо и когато приключих, само ми благодари и отбеляза, че съм изживяла нещо много специално. Каза на сестрите да ми пуснат изследвания за сърцето и после да ме преместят в тази стая. Нищо повече.
	— Повярва ли на историята ти?
	— Ама моля ти се! — възрази ядосано дона Граса. — И защо да не ми повярва? Звучиш така, все едно докторът е пълен идиот за това, че ми вярва!
	— Нямах това предвид — извини се Томаш, осъзнавайки, че трябва да подбира по-внимателно думите си, за да не нарани чувствата на майка си. — Просто питам дали ситуацията му се е сторила нормална. Трябва да признаеш, че не всеки ден човек чува подобни неща, не мислиш ли?
	— Така е — съгласи се вече по-спокойно тя. — Затова лекарят каза, че съм преживяла нещо много специално. Аз казах истината, а и според мен той също не реши, че го лъжа. — Тя посочи сина си. — Впрочем, доколкото те познавам, мисля, че ти се съмняваш повече и от него.
	_Туше`_, помисли си Томаш. Случилото се бе още прясно и той реши, че може би трябва да прикрие скептицизма си, за да не изнерви майка си и да й докара нов сърдечен удар. Най-важното в момента бе да не позволява това да се случи.
	— Не, разбира се, че не се съмнявам — каза накрая той. — Аз просто… исках да разбера как е реагирал лекарят.
	Дона Граса поклати глава.
	— О, сине, познавам те като петте си пръста — усмихна се благо тя. — Знаеш ли какво? Същият си като баща ти. Съ-щи-ят! Вярваш само в науката и в онова, което може да се докаже научно, в нищо друго. Това е хубаво, признавам, наука, рационализъм, научни методи и всичко това. Съществуват неща, които вашата свята наука не може да обясни. Случилото се с мен тази сутрин е едно от тях. Баща ти вече го знае, но ти, сине, ти си инатлив като магаре, да му се не види! Няма да повярваш, освен ако не се случи на теб. И доколкото те познавам, дори да ти се случи, ти ще продължиш да се съмняваш.
	— Но аз вярвам, вярвам — настоя Томаш с най-убедителния тон, на който беше способен. — Разбира се, че вярвам.
	— Лъжеш — повтори майка му. — Няма проблем, аз пак те обичам, бъди спокоен. — Дона Граса придърпа завивката към брадичката си. — А сега, ако нямате нищо против, оставете ме да си почина, може ли? Имах тежка сутрин, а вече съм стара за тези неща. — Тя махна към вратата. — Вървете се разходете, че искам да поспя малко, а?
	Без да чака отговор, дона Граса нагласи възглавницата си и се сви под завивката, приготвяйки се за сън. Синът й се наведе над нея, целуна я по челото и отиде до прозореца да пусне щорите. След това направи знак на приятелката си и двамата на пръсти се измъкнаха от стаята.
	Когато излезе в коридора, Томаш се огледа в търсене на някого от персонала, но единствените хора, които видя и в двете посоки, бяха пациенти, лежащи на носилките.
	— Трябва да говоря с лекаря — каза той. — Трябва да разбера повече за състоянието на майка ми.
	— Доктор Коласо излезе преди малко за обяд, но ми каза, че ще се върне следобед — обясни Мария Флор. — Изглежда, иска да направи по-сериозни изследвания на майка ти, включително нова електрокардиограма и енцефалограма. Мисля, че това ще е добра възможност да говориш с него.
	— Лекарят е отишъл да обядва?
	Мария Флор вдигна лявата си ръка и показа циферблата на малкия си часовник на историка.
	— Почти един часът е, знаеш ли? Време за хапване. Доктор Коласо може да е има отговорна работа, но стомахът иска своето, той знае, че трябва да му го даде.
	— В такъв случай е добре да последваме неговия пример — предложи Томаш. — Хайде, да вървим.
	Томаш я хвана под ръка и я поведе. Тръгнаха по коридора на болницата и Мария Флор, весела и непринудена, го бутна към стената и се засмя.
	— Гладен си, значи…
	Историкът прие шегата и й го върна, като също я побутна.
	— Гладен съм за храна и за подробности около случилото се с майка ми — каза той. Внезапно стана сериозен. — Виж, онова, което тя ни разказа, не е нормално, не мислиш ли?
	— Наистина не е — призна приятелката му. — Но ми се стори искрено. Нима не й вярваш?
	— Не, сигурен съм, че разказът й е истински — отвърна той. — Майка ми бе откровена с нас и ни разказа онова, което вярва, че й се е случило. Въпросът не е в това дали е казала истината, защото фактически тя го направи, а дали онова, което вярва, че й се е случило, действително се е случило.
	— Чела съм разкази на други хора, които описват подобни неща, когато са били на прага на смъртта. Думите на майка ти съвпадат с много такива истории.
	— Може би — съгласи се Томаш. — Аз съм историк и дори съм попадал на подобни текстове през годините. Например в „Държавата“, писана през IV век пр.Хр., Платон разказва историята на войник, загинал на бойното поле, който, възкръсвайки по време на бдението, разказал за пътуване през мрака до някаква светлина, където водачи му помагат да направи анализ на живота си. Преживял е момент на изключителна красота, мир и радост.
	— Тогава защо се съмняваш?
	— Не вярвам в тези неща. Оставам с впечатление, че това са само митове и някакви номера, които спекулират с вярванията на хората. Кой не би искал да живее след смъртта? Хората се уповават на тези измислици и лесно се поддават на внушение, защото вярват в онова, в което им се иска.
	— Нима смяташ, че някой е повлиял на майка ти?
	Погледът на Томаш се рееше сред множеството пациенти по носилките в коридора на болницата и той не отвърна веднага. Едва когато стигнаха до стълбището, спря замислен, взря се в приятелката си и отговори на въпроса:
	— Майка ми страда от Алцхаймер. Болестта се съпровожда от халюцинации.


>	VIII

	Агентът от ЦРУ предпазливо се спря пред жилищната сграда в Лисабон, нащрек за най-малката подробност. Джеймс Кронгард внимателно огледа първия етаж в търсене на движение в апартамента, но не забеляза такова. Знаеше, че това не означава нищо, затова се приближи до таблото със звънците и потърси този на апартамента. Предпочиташе да се обади по телефона, но беше разбрал, че заподозреният се е отказал от стационарния си телефон, а мобилният му беше изключен, което не му бе оставило избор.
	Натисна звънеца и зачака. Никакъв отговор. Звънна още веднъж и отново никой не отговори. Продължи да звъни. Разбира се, възможно бе собственикът да е в банята или да се наслаждава на страстни моменти в женска компания, затова посетителят изчака десетина минути и отново натисна звънеца. Никой не отговори.
	Когато най-накрая се убеди, че в апартамента няма никого, натисна един от звънците за втория етаж.
	— Кой е? — разнесе се глас от интеркома.
	— Поща за професор Томаш Нороня.
	— Не е тук, звъннете на първия етаж.
	— Да, но никой не отговаря, а нося спешна телеграма от чужбина.
	Вратата на сградата се отвори с електронно жужене и изщракване. Кронгард влезе и се качи по стълбите до първия етаж със спокойна и решителна крачка, след което спря пред апартамента на обекта. Сложи ръкавици и извади две парчета тел от джоба си. Клекна и пъхна телта в ключалката, бърникайки в нея, докато я отключи.
	Вратата се отвори и мъжът от ЦРУ надникна вътре. В апартамента бе тихо. Вмъкна се вътре и внимателно затвори вратата след себе си. Огледа жилището, стъпвайки леко и безшумно, като обходи всички стаи. Както и предполагаше, нямаше никого.
	Оставаше му да чака.
	Отиде в кухнята и отвори хладилника. Беше полупразен, но на първия рафт имаше кутийка португалска бира. Отвори я и се върна в хола, настани се на дивана и започна да отпива от бирата на бавни глътки. Нямаше нищо против да почака. Животът на тайния агент се състоеше от дълго чакане, а обстановката, в която се намираше сега, дори му хареса. Не можеше да се сравнява с неудобствата, които бе преживял при мисиите си в Кандахар и Пешавар, където алкохолът беше забранен. Все пак се надяваше, че обектът няма да го кара да чака дълго, тъй като искаше да гледа мача на „Бостън Селтикс“ по телевизията довечера.
	И най-важното — искаше му се убийството на Томаш Нороня да стане бързо и чисто.


>	IX

	Мъждукащите пламъчета на свещите разливаха жълтеникава трепкаща светлина, която придаваше средновековна атмосфера на пещерата, превърната във винарска изба и ресторант. Мъждивите отблясъци рисуваха причудливи сенки по стените от червени тухли, което правеше мястото изненадващо уютно и приятно. Сцената, монтирана в един ъгъл на залата, обаче показваше, че това заведение не бе най-подходящото за хора като Томаш и Мария Флор, които искаха само скромен обяд и тих разговор.
	На сцената имаше четирима студенти с черни шапки и тоги — двама седяха на един стол, прегърнали португалски китари, а другите двама стояха нрави до микрофона. Гласовете им бяха меланхолични, но не и мелодични, както изискваше фадото от Коимбра, чиято сладост се криеше във фразата, а не в гласа, който я изпълняваше.
P>
	Сбогом, тъжна, стара катедрала,
	с китари, свирещи молитва.
	Душата ми си тръгва в сълзи обляна
	в деня, в който те оставя.

	Думите за сбогом
	отнемат само минута,
	но ще останат в живота ми
	като сто години самота.*
	[* Популярна фадо песен от Коимбра. — Б.пр.]
P$
	Клиентите чинно аплодираха изпълнението на студентите. Накрая певците замълчаха и музикантите засвириха първите трогателни акорди на „Зелени години“ — композиция, при която китарата плаче, потапяйки залата в абсолютна тишина. Публиката слушаше мелодията с насълзени очи — никой друг не бе композирал музика, която толкова добре да отразява португалската душа, и когато студентите свършиха, всички станаха на крака и бурно ги аплодираха. Ръкоплясканията продължиха, докато момчетата слязоха от сцената, и в залата се възвърна нормалната атмосфера на ресторант по обед.
	— Тези „Зелени години“ винаги ме разчувстват — отбеляза Мария Флор, изтривайки сълза, която блестеше в крайчеца на окото й. — Винаги, когато слушам тази китара, сякаш чувам Португалия.
	Томаш се усмихна и сложи в чинията й две миди с ориз. Бяха поръчали обяда по време на концерта и димящият глинен съд бе сервиран веднага след последните акорди на „Зелени години“. Въпреки приятната атмосфера, двамата започнаха да се хранят мълчаливо. Замисленото изражение на Томаш подсказваше, че мислите му бяха далеч от ресторанта.
	— След като изслуша историята на майка ми — заговори той внезапно, сякаш разговорът никога не бе спирал, — лекарят нищо ли не сподели с теб?
	— Не, нищо — отвърна приятелката му. — Но какво точно те тревожи? Нима всичко това ти се струва толкова безумно?
	Историкът дълго разглежда пълната си с ориз вилица, преди да я поднесе към устата си, сякаш водеше борба със себе си дали да изяде храната.
	— От научна гледна точка въпросът е пределно ясен — каза той, все още замислен. — Притежаваме или две отделни неща — душа и мозък, или само едно — мозък, който създава съзнанието. По-голямата част от популярните религии, с изключение на будизма, твърдят, че са две.
	— За мен няма нищо странно в понятието за душа, която се отделя от тялото — съгласи се Мария Флор. — Освен това тази мисъл е естествена. — Тя вдигна ръка. — Казваме „моята ръка“, „моята глава“, „моето тяло“, нали така? Сякаш разделяме двете неща — аз и моето тяло. Усещаме, че сме господари на тялото и ума си, а не че ние сме тялото и умът, затова този дуализъм душа — тяло е някак очевиден. И ако имам силното усещане, че в тялото ми живее един вътрешен Аз, който е уникален и непреходен, това е, защото той наистина съществува.
	— Добре. Проблемът е, че колкото и да търси тези два елемента — ум и душа, науката открива само един от тях — ума.
	— Права е майка ти, че вярваш само на науката…
	— Аз съм учен и не мога да приема нещо, без то да е безусловно доказано — обясни Томаш. — Въпросът е следният: ако имаме душа, къде е тя? Как взаимодейства с мозъка? Щом спомените ни се записват в мозъчните клетки и тези клетки умират при смъртта ни, как е възможно душата ни, която се рее, отделена от тялото, да си спомня събития, случили се по време на живота, и да разпознава близки, отишли си преди нас? Това е невъзможно! Спомените са записани в мозъчните клетки, не се носят насам-натам в някакво етерно поле, разбираш ли? Когато мозъчните клетки са мъртви, паметта също умира!
	— Може би има механизъм, който обяснява оцеляването на паметта — предположи Мария Флор. — Добре знаеш, че във Вселената съществуват много невероятни неща, макар и да нямат обяснение.
	— Да, но не можем да повярваме в нещо просто защото някой казва, че е така. Нужна ни е демонстрация.
	— Тогава как ще обясниш моето усещане, че съществувам извън тялото си? — попита тя. — Как ще оправдаеш онова силно чувство, което всеки от нас има, за съществуването на съзнателен и независим от мозъка вътрешен Аз?
	— _Мая._
	— Какво?
	— _Мая_ е дума, използвана от будистите за _илюзия_ в смисъл на нещо, което е различно от това, което изглежда. Буда казва, че човешкото страдание идва от грешната представа за Аза и приключва едва когато се освободим от желанията и връзките, които постоянно пресъздават този илюзорен Аз.
	— Искаш да кажеш, че вътрешният Аз не съществува? — попита учудено Мария Флор. — Моето съзнание е просто една илюзия? Това е абсурдно!
	— Разбира се, че съществува, всеки от нас знае, че това е така — побърза да уточни Томаш. — Само че то е _мая_, с други думи, съществува, но не е такова, каквото изглежда. Вътрешният Аз е само едно общоприето наименование на сложен феномен, който възниква чрез мозъчната дейност. Буда твърди, че всичко зависи от всичко и че няма нищо независимо. Усещането, че съществува вътрешен Аз, независимо от тялото, е _мая_, подобно на друго усещане — аз съм едно нещо, ти си друго, а Вселената е трето — което също е _мая_. Забележи, че научните изследвания на съзнанието вървят в същата посока. Вътрешният Аз не се отнася до нещо непреходно, това е илюзия, създадена от паметта.
	— Добре, говориш ми за материализъм — убеждението на учените, че всичко опира до материя и енергия. Но материализмът не обяснява нещо нематериално като съзнанието. Как е възможно мозъкът, състоящ се от органична материя, да създава нещо толкова комплексно и необятно като съзнанието? Ето това е основният въпрос, на който никой не е дал задоволителен отговор.
	Томаш знаеше, че е трудно за обяснение. Разрови ориза си с вилицата, докато обмисляше отговора си.
	— Важно е да се отбележи, че днес знаем невероятни неща като произхода на материята, начина, по който е възникнала Вселената, физичните закони, но не обръщаме внимание на онова, което действително се случва в мозъка ни — заговори той със замислено изражение. — Човешкият мозък е най-сложното нещо във Вселената и последната голяма загадка за науката. Притежава милиарди неврони, две полукълба и четири части, обединени от покриваща структура, наречена мозъчна кора. Желирана амалгама с тегло едва килограм и половина. Важният въпрос е именно този, който ти зададе: как е възможно мозъчните клетки, невроните, които поотделно нямат способността да генерират мисъл, да сътворяват такива невероятни неща като въображението, сънищата, приятелската привързаност и романтичната обич, естетическите възприятия, чувството за справедливост, свободата и представата за вътрешен Аз? Как това изобщо е възможно?
	— Именно — съгласи се Мария Флор. — Затова душата трябва да съществува. Няма друго обяснение.
	— Разбира се, че има. Доказано е, че съзнанието е резултат от мозъчната дейност, когато са наблюдавани промените в мозъка вследствие на инцидент или под въздействието на определени наркотици. Някои мозъчни увреждания могат дълбоко да променят човешкото съзнание. Това доказва, че то е резултат от мозъчната дейност.
	— Но как така? Ако мозъкът е съставен от клетки, как те произвеждат съзнанието? За да твърдиш, че съзнанието е резултат изключително от мозъчната дейност, първо трябва да обясниш как се създава то.
	— Емержентни свойства.
	След този лаконичен отговор Томаш спокойно поднесе към устата си голяма хапка. Мария Флор замълча, като очакваше историкът да обясни значението на тези две думи, но той продължи да се храни, сякаш това бе достатъчно, и слагаше край на разговора.
	— Какво искаш да кажеш? — не се стърпя тя. — Какво означава „емержентни свойства“?
	Томаш остави вилицата върху чинията, бръкна в джоба си и извади химикалка. Масата бе застлана с голяма хартиена покривка, върху която бяха поставили чиниите и чашите, и историкът написа върху нея една буква.
C>
	К
C$
	— Какво е това?
	— Буквата К. Какво следва?
	Залепи химикалката до К и написа още няколко букви.
C>
	КРАСИВА
C$
	— А сега?
	— Написа думата _красива_. Е, и?
	Ученият не отговори веднага. Вместо това надраска още няколко думи.
C>
	ЖИВОТЪТ Е ХУБАВ, А ТИ СИ КРАСИВА
C$
	— А сега?
	Приятелката му се разсмя.
	— Това е изречение — отбеляза тя. — Комплимент. Виждам, че използваш всяка възможност…
	— Наистина, не пропускам случай да кажа истината — прекъсна я историкът. — С този малък пример искам да демонстрирам, че изолираните букви имат едно значение, но когато ги свържем по определен начин, те придобиват допълнителен смисъл. Тоест, думата „красива“ е нещо повече от просто събрани заедно _к, р, с, в, а, и_. Така и отделната дума придобива нови характеристики, когато се свързва с други думи в различни комбинации. Например изречението _Животът е хубав, а ти си красива_ е повече от натрупани на едно място думи см, _красива, ти, е, хубав и животът_.
	— Разбрах. Това са емержентни свойства. Един футболен отбор е повече от единадесет футболисти, група певци на фадо от Коимбра е повече от четирима студенти.
	— Именно. Но важното тук е да отбележим, че този ефект не се наблюдава само при езика и в социален контекст, а е основен дял от природната граматика. Например опиши ми един атом, ако обичаш.
	— Атомът е елементарна частица на материята. Има ядро, състоящо се от протони и неутрони, около което в орбита обикалят електрони, подобно на планети, въртящи се около Слънцето, само че в много по-малки размери.
	— Не бих казал, че електроните приличат на планети, по-скоро са като облаци около ядрото — уточни ученият. — Така или иначе очевидно става дума за нещо много просто. Това, което разделя атомите на отделните елементи, е само и единствено броят протони. Впрочем само тази разлика представлява емержентно свойство. Хелиевият атом има различно поведение от това на кислородния атом, но единствената разлика между тях е, че кислородният притежава повече протони и повече неутрони и електрони. Когато отделните атоми се свързват в молекули, придобиват нови качества, понякога неочаквани. При свързването на кислородни с водородни атоми се получава водата, но кислород и въглерод създават нещо напълно различно — въглероден диоксид. Да разгледаме и друг пример. Агрегацията на натриеви молекули произвежда мек сребристосив метал, но когато се свържат с други по-спокойни молекули като тези на водата, се получава силна и опасна реакция.
	— Разбирам накъде биеш — каза Мария Флор. — Цялото е повече от сбора на съставните му части, а физиката и химията съществуват благодарение на емержентните свойства.
	— Да, но това не е всичко — изтъкна Томаш. — Този феномен ни разкрива една основна семантична характеристика на природата. Все повече се убеждаваме, че Вселената е съставена от множество пластове комплексност, в които всяко следващо ниво е повече от сбора от частите на предишното. Физиката е проста — свежда се до няколко еднакви микрочастици, които се свързват и образуват различни атоми. Когато атомите се свързват обаче, се появява огромно разнообразие от молекули и всички те притежават различни качества. Тогава материята навлиза в сферата на химията, но нещата не свършват дотук. Химичните молекули се съединяват една с друга, за да образуват все по-сложни и по-разнообразни съединения. Едни формират аминокиселини и протеини и благодарение на новите си емержентни свойства придобиват още по-сложно поведение, което наричаме телеологично, тоест поведение с автономна цел. Животът.
	— Нима животът е емержентно свойство?
	— Естествено! Тялото ни се състои от водород, кислород, въглерод и други атоми, същите като тези, съдържащи се във въздуха, скалите или някоя планета в другия край на Галактиката или дори в най-отдалечения ъгъл на Вселената. Структурата на частици е същата; разликата идва от комплексността, с която тези атоми си взаимодействат, и емержентните свойства, породени от всяко ново ниво на комплексност. Самият живот представлява последователни пластове комплексност, като всеки нов пласт носи нови емержентни свойства. Разликата между бактерията и насекомото е нивото на комплексност, като същото се случва между насекомо и плъх, между плъх и маймуна мармозетка, между мармозетката и човека. На елементарно ниво всички ние сме еднакви — аминокиселини, протеини и т.н. Различаваме се по комплексността на молекулната структура и емержентните свойства на всяко по-сложно пиво.
	— Наистина много интересно — отбеляза Мария Флор. — Но какво точно се опитваш да докажеш?
	Историкът докосна с пръст слепоочието си.
	— Съзнанието е емержентно свойство — обобщи той. — Това искам да поясня. Съзнанието е феномен, произтичащ от комплексността на мозъка.
	— Моля?
	— Първо трябва да разбереш, че ние сме наследили мозъците на нашите прадеди като насекомите и влечугите, но с хода на еволюцията не сме се откъснали съвсем от тях, просто сме ги усвоили в един по-сложен мозък.
	Приятелката на Томаш престорено се възмути.
	— Нима твърдиш, че имам един мозък на хлебарка и друг на гущер в главата си?
	Томаш се засмя, развеселен от шегата.
	— До известна степен, да — отвърна той. — Но разбира се, твоят е много по-красив, няма спор.
	— Така, значи, опитваш се да се измъкнеш с още комплименти — каза тя, едва сдържайки усмивката си. — Но какво общо има това със съзнанието?
	Всичко — отговори историкът. — Да се върнем в момента, в който животът възниква на Земята. Истината е, че никой не знае как точно се е случило, но се предполага, че съществуващите на планетата молекули са се свързали, образувайки клетки, които започнали да функционират самостоятелно по телеологичен начин, за да може химията да отстъпи място на биологията.
	— Говориш за първите микроорганизми…
	— Точно така. Телеологичното поведение на първите микроорганизми може да се обясни като двоична бройна система от нули и единици. Нулата е нещо добро, единицата — нещо лошо. Примитивните микроорганизми се стремели към добрите неща, за да оцелеят, и се отдалечавали от лошите. Нищо повече. Те нямали съзнание, това било просто автоматично поведение на двоичната система — приближавали се или бягали. Така този процес превърнал микроорганизмите в същества с интереси; вярно — примитивни, но все пак интереси. Случващото се около тях започнало да ги интересува, като по този начин възникнал първият разказ за света. Външният свят придобил смисъл, вътрешният — също. По този начин живият организъм разделя себе си от света, а това е нещо много важно.
	— Какво толкова специално има в това?
	— Слушай, опитай да преглътнеш малко слюнка — предложи той. Беше си наумил да извърши експеримент. — Ще можеш ли?
	Мария Флор се засмя, но го направи; гърлото й леко потрепна.
	— Готово. И сега какво?
	Историкът посочи една празна чаша.
	— Сега опитай да плюеш в чашата и после да погълнеш изплютото.
	— Ужас! — възмути се тя, погнусена. — Гадост! Противен си, Томаш Нороня! Направо отвратителен! Що за разговор, докато се храним…
	Устните на Томаш се разтегнаха в доволна усмивка, тъй като експериментът му се получи успешен.
	— Не мислиш ли, че в твоята реакция, която впрочем е абсолютно нормална и естествена за много хора, няма никаква логика? — попита той. — Каква е причината преглъщането на слюнката в устата ти да не те погнусява, а изплютото в чашата да ти е противно? Защо? Не е ли една и съща слюнка? Каква е разликата?
	— Наистина…
	— Начинът, по който живите организми се разграничават толкова категорично от външната среда, сякаш е заложен в мозъка и стои в основата на всички биологични процеси. Аз съм си аз, а онова, което е извън тялото ми, не съм аз. Тази фундаментална характеристика е започнала да се развива в еволюционните процеси и двоичната система на „бягай“ или „приближи се“ еволюира в нещо много по-комплексно и завършено, докато нервната система се развива. Преценката се усложнила, след като организмите се нуждаели от повече информация за заобикалящия ги свят, за да могат да се съревновават, да оцеляват и ако е възможно, да се възпроизвеждат. В началото живите същества не можели да планират, но по-късно развитието на нервната система им позволило да се подготвят. Как да си намерят храна? Къде? Как да се пазят от студа? Как да разпознават опасността? Именно на тази комплексност на примитивното планиране „приближи се“ или „бягай“ се основава произходът на мисълта.
	— Разбирам какво искаш да кажеш — каза Мария Флор. — Първо възниква примитивната двоична система, развива се и така се появяват елементарни мисли за оцеляване, по-късно идва простото планиране и накрая съзнанието. Всеки нов етап надгражда предишния.
	— Най-общо казано, да. Важна част от човешкия мозък е съставена от примитивни мозъци, чието функциониране е свързано с елементарни и механични процеси, подобни на „приближи се“ или „бягай“. Само че съзнанието не е мигновен феномен. То се е появило, докато нашите мозъци са еволюирали и са придобивали нови способности. Днес знаем, че насекомите и влечугите не притежават съзнание, но бозайниците — да. Изглежда, съзнанието се е пробудило на нашата планета преди около двеста милиона години, когато в мозъците на бозайниците се е развила примитивна мозъчна кора, осигурявайки им еволюционно предимство пред влечугите. Тези низши мозъци са се запазили и при нас по такъв начин, че почти цялата мозъчна дейност е несъзнателна. Ако се замислиш, мозъкът регулира работата на сърцето, координира функционирането на червата, бъбреците и на почти всички органи, без съзнанието въобще да си дава сметка за това. Смята се, че само петдесет от единадесет милиона бита, обработени от човешкия мозък, представляват съзнателна информация.
	Надраска цифрите върху хартиената покривка на масата, за да покаже разликата в скалите.
C>
	СЪЗНАВАНА ДЕЙНОСТ — 50 бита
	НЕОСЪЗНАВАНА ДЕЙНОСТ = 11000000 бита
C$
	— Щом мозъкът може да контролира всичко механично, за какво ни е вътрешен Аз, който осъзнава собственото си съществуване?
	— За планиране — отвърна кратко Томаш. — Съзнанието е необходимо, за да опознаваме света по-добре и да правим по-сложни и по-абстрактни планове. То е решаваща еволюционна победа. Без съзнание хората не биха могли да създадат колелото, нито писмеността, без него не бихме произвеждали автомобили, телескопи или компютри, да изучаваме Вселената и да управляваме някои от нейните стихии.
	— Тогава какво е видяла майка ти? — попита Мария Флор, връщайки се в началото на разговора. — Как ще обясниш, че тя е умряла и е преживяла всичко онова, след като електроенцефалограмата е отчитала минимална мозъчна дейност?
	Томаш погледна часовника си и като видя колко е часът, вдигна ръка, за да поиска сметката.
	— Става късно — отбеляза той. — Трябва да отидем в болницата. Само лекарят може да разкрие тази мистерия.


>	X

	От привършването на бирата вниманието на Джеймс Кронгард бе привлечено от пластовете прах по масите и мебелите в апартамента. Приближи се до ниската масичка, прокара пръст по нея и се загледа в него. Пръстът му бе по-мръсен, отколкото можеше да се очаква.
	— Или този Нороня е невероятен мърляч — измърмори той, докато разсъждаваше над покрития си с прах пръст, — или…
	Как не се бе сетил по-рано? — запита се той в мига, в който го осени идеята. Целият този прах говореше, че домакинът не прекарваше много време в дома си. Вероятно се прибираше само вечер. Ако въобще се прибираше. Откъде да знае дали този тип си няма приятелка, при която смята да прекара няколко дни, за да се възстанови от пътуването си до Женева? В крайна сметка бе отсъствал известно време и сигурно му се бе приискало да се позабавлява.
	Не, чакането можеше да се окаже неприемливо дълго, помисли си агентът от ЦРУ. Трябваше да прояви по-голяма инициативност в издирването на обекта.
	Извади документите от джоба си и внимателно зачете. Държеше досието на Томаш Нороня, което шефът на агентите на терен, директорът на Националната служба за тайни операции към ЦРУ, му бе изпратил преди час заедно със заповедта за задържане и транспортиране на заподозрения в Лангли. Освен бележката, оставена от Франк Белами, която уличаваше Томаш Нороня, и обичайната информация за самоличността на заподозрения, включително три негови снимки, в документите се посочваше и номерът на мобилния му телефон, който бе изключен, и адресът на апартамента — мястото, където самият Кронгард се намираше в момента. Но имаше и други възможности. Според досието мъжът, когото търсеше, бе преподавал в Нов лисабонски университет, макар и вече да не бе на щат там, и бе консултант на фондация „Гулбенкян“, където работеше и в момента.
	Ето ти следа.
	С помощта на мобилния интернет на телефона си Кронгард намери номера на фондацията и се обади.
	— Фондация „Гулбенкян“, добър ден — отзова се мелодичен женски глас. — С какво мога да ви помогна?
	— Професор Томаш Нороня там ли е?
	— Ще ви свържа с кабинета му. Моля, изчакайте.
	Чу се сигнал „свободно“, след което отговори друг женски глас, този път по-глух.
	— Ало?
	— Добър ден, обаждам се от университета в Харвард — излъга Кронгард, за да оправдае американския си акцент. — Професор Томаш Нороня там ли е?
	— Страхувам се, че не. Беше тук сутринта, но излезе.
	— Знаете ли къде мога да го намеря? Много е важно.
	— Не ми казвайте, че става въпрос за… ах, как се казваше това… Табула Смигри… Сагмари… някаква таблица беше…
	Агентът от ЦРУ се намръщи. Не разбра последните думи, но знаеше, че след като се бе престорил на човек от Харвард, най-добрия университет в Америка, подобно признание можеше да събуди подозрение. От друга страна, бе обучен да лъже само при крайна необходимост, каквато в момента нямаше.
	— По друг въпрос.
	— Вижте, за съжаление, ще бъде трудно да го откриете днес, тъй като професорът бе повикан по спешност в Коимбра. Майка му, която е настанена в старчески дом там, е получила сърдечен удар и е в кома. Аз самата се опитах да се свържа с него, за да разбера как е тя, но телефонът му е изключен. Може би е по-добре да се обадите утре.
	— О, горкият! — промърмори Кронгард, преструвайки се на загрижен. — При това положение непременно ще се обадя, не само заради въпроса, по който го търся, но и за да му кажа няколко утешителни думи и ако мога, да помогна с нещо. В нашия университет преподават едни от най-добрите кардиолози и хирурзи в целия свят.
	— А, да, Харвардският университет е прочут! Някои от вашите преподаватели са носители на Нобелова награда, нали?
	— Точно така, скъпа госпожо. Само че в такива ситуации трябва да се действа възможно най-бързо, както знаете. Времето не чака. Може ли да ми кажете името на дома, в който е настанена майката на професора?
	— „Лугар ду Репоузо“ — побърза да отговори секретарката. — Убедена съм, че професор Нороня ще ви е много благодарен за всяка помощ, която можете да му окажете.
	— Не се тревожете. Много благодаря.
	Мъжът от ЦРУ затвори. Вече знаеше, че обектът няма да се върне вкъщи тази вечер, и се отправи с широки крачки към изхода. Мисията му вече имаше точно място и адрес.
	Коимбра.


>	XI

	Стая номер шестнадесет беше празна. Томаш си помисли, че майка му е станала, за да отиде до банята, и дори надникна вътре, но там нямаше никого и това силно го обезпокои.
	— Майка ми… — каза той. Стомахът му се сви от тревога, докато оглеждаше леглото за нещо, което да му подскаже какво се бе случило. — Къде е тя? Смяташ ли, че й се е случило нещо?
	Естествено, Мария Флор нямаше отговор.
	— Може би е по-добре да попитаме някоя от сестрите…
	Излязоха от стаята с бърза крачка, всъщност Томаш почти тичаше, и тръгнаха по коридора към стаята на сестрите, които обгрижваха отделението.
	— Къде е майка ми? — попита историкът първата медицинска сестра, която видя — пълничка жена с рижи коси, която бе седнала пред компютъра. — Можете ли да ми кажете?
	Жената отклони поглед от екрана и свали очилата си, за да види мъжа пред себе си.
	Добър ден поздрави спокойно тя. — Бихте ли ми казали името на майка ви?
	— Граса Нороня. Преди два часа я оставих в стая номер шестнадесет, а сега не е там. Знаете ли какво се е случило?
	Сестрата отново сложи очилата си и се взря в монитора.
	— Номер шестнадесет ли казахте? Да видим… — Тя натисна няколко клавиша и зачака страницата да зареди. — А, ето, шестнадесета стая. — Свъси вежди и се приближи до екрана, сякаш искаше да се увери по-добре в онова, което вижда. — Дона Граса Нороня, така ли? Жената, която умря.
	При последните думи сърцето на Томаш подскочи. Очите му се разшириха и той отвори уста в опит да каже нещо, но не можа, шокиран от новината.
	— Умряла? — Историкът отстъпи назад, зашеметен от току-що чутото. — Майка ми… е умряла?
	Сестрата свали очилата си и отново се взря в него.
	— Образно казано. Майка ви е жива, успокойте се. Но ние тук я знаем като жената, която умря и възкръсна. Простете, ако съм ви заблудила, но видях картона й и просто се сетих…
	Томаш шумно издиша, облекчен, че това бе само едно недоразумение.
	— А, още по-добре — въздъхна той. — Уф, как само ме изплашихте! За миг си помислих, че… че… е, всъщност няма значение. Бихте ли ми казали къде е майка ми?
	Сестрата отново хвърли поглед към екрана.
	— Доктор Коласо я е завел на изследвания — обясни тя. — Може да я намерите в кардиологията.
	Завари майка си да лежи върху кушетката, а от китките, гърдите и глезените й се подаваха жици, които я свързваха към някаква машина. Очевидно й правеха електрокардиограма. Една медицинска сестра наблюдаваше изображенията, а мъж на средна възраст в бяла престилка записваше нещо, седнал зад бюрото. Беше плешив, с изключение на няколко туфи коса, които се мъдреха около ушите му.
	— Здравейте, деца — поздрави дона Граса веднага щом ги съзря. — След малко приключваме с изследването. — Посочи с палец към мъжа в бялата престилка. — Докторът каза, че ако всичко е наред, ще ме изпише още днес.
	— Наистина ли? — учуди се синът й. — Толкова скоро?
	Дона Граса се усмихна, очевидно доволна от възможността да напусне болницата.
	— Така ми каза.
	Томаш и Мария Флор я оставиха да довърши изследването и се приближиха до бюрото, зад което седеше лекарят. Чул стъпките на новодошлите, доктор Коласо вдигна поглед и разпозна Мария Флор.
	— Здравейте — поздрави ги той. — Дошли сте заради дона Граса, нали?
	— Да, докторе. Това е професор Томаш Нороня, нейният син. Току-що пристигна от Лисабон, за да види майка си.
	Двамата мъже се ръкуваха и лекарят посочи два празни стола пред бюрото.
	— Седнете — покани ги той. — Погледът му се спря върху сина на пациентката. — В момента правим на майка ви електрокардиограма и ако всичко е наред, ще я изпишем.
	— Не е ли малко рисковано, докторе? — попита Томаш. — В крайна сметка днес тя преживя сърдечен удар, последван от клинична смърт. Не ви ли се струва по-разумно да я наблюдавате известно време?
	— Това всъщност с нормалната процедура — съгласи се кардиологът. — Само че изследванията показват добри резултати и… честно казано, болницата с пълна с пациенти и не достигат легла. Не знам дали забелязахте, но ги настаняваме на носилки дори в коридора. От друга страна, преди малко пристигна много деликатен случай и имаме нужда от стаята на майка ви. Разбира се, винаги може да я настаним в коридора…
	— И дума да не става! — прекъсна го Томаш. — Не може да оставите майка ми в…
	— И аз така мисля — побърза да се съгласи лекарят. — Затова, имайки предвид добрите резултати от изследванията на сърцето и на мозъка, които проведохме до момента, и факта, че старческият дом на госпожица Мария Флор се намира на две крачки от болницата, прецених, че майка ви ще се чувства по-добре и по-комфортно там. Освен това според информацията, която имам, домът разполага с дефибрилатор, което дава възможност да се справят с всяка по-сериозна ситуация до пристигането на линейката и парамедиците. Впрочем смятам, че именно това се е случило и тази сутрин.
	Но не ви ли се струва, че изписването й толкова рано е прекалено рисковано?
	— Мисля, че ситуацията е овладяна. Така или иначе майка ви ще трябва да идва тук всяка сутрин тази седмица за контролен преглед. Ако забележа проблем, отново ще я приема, не се тревожете.
	Аргументите на лекаря звучаха напълно разумно, за да убедят Томаш.
	— Добре тогава — отстъпи той. — Освен сърцето, споменахте и изследвания на мозъка. Резултатите добри ли са?
	— Имайки предвид, че майка ви страда от Алцхаймер, бих казал, да. Компютърната томография ми се стори напълно съответстваща на ситуацията.
	Томаш се почеса по главата, докато обмисляше как да подхване въпроса.
	— Знаете ли, докторе, майка ми ми разказа странна история, която й се случила, докато сърцето й е било спряло — започна той. — Знам, че ви е споделила…
	— Говорите за преживяване, близко до смъртта, и напускането на тялото?
	Точно така. Смятате ли, че това е проявление на болестта Алцхаймер?
	Лекарят поклати глава.
	— Не, не мисля.
	— И защо не? В крайна сметка Алцхаймер е прогресивна дегенерация на нервната система, прав ли съм? Струва ми се нормално подобна болест да предизвика халюцинации…
	Доктор Коласо хвърли поглед към кушетката, където лежеше дона Граса за електрокардиограмата, очевидно чувствайки се неудобно да засяга въпроса в нейно присъствие.
	— Искате ли да изпием по кафе? — попита ненадейно, почти неуместно той, сочейки към коридора. — Ще ни бъде по-удобно да разговаряме и да ви разкажа истината за преживяванията, близки до смъртта.
	— Истината ли?
	С рязко движение лекарят шумно дръпна стола и се изправи.
	— Колкото и невероятно да звучи, преживяването на майка ви е истинско.


>	XII

	Ъгловата тясна площадка в края на пистата бе изпълнена от силуета на Джеймс Кронгард с пътна чанта в ръка. Вратовръзката му се развяваше, сякаш искаше да се изтръгне, вятърът издуваше дрехите му като балони, а облаци прах се блъскаха в тъмните стъкла на очилата му.
	Наоколо се виждаха различни модели и цветове хеликоптери, но въздухът трептеше под ритмичните махове на въртящите се витла само на един от тях, който току-що бе кацнал на малкото летище в Тиреш.
	Мъж с голямо шкембе, облечен в жълт пуловер, забързано се приближи към агента.
	— Господин Кронгард?
	— Аз съм.
	Мъжът посочи към синьо-белия _Бел 206_, който бе кацнал на пистата. Вратата до пилотското място се отвори, макар витлата да продължаваха да се въртят; машината бе готова да излети всеки момент.
	— Това е хеликоптерът, който вашето посолство поръча да подготвим спешно — изкрещя той, опитвайки се да надвика шума. — Внимавайте, като влизате, хоризонталните витла понякога се изкривяват надолу и… ако ви достигнат, могат да ви докарат сериозна мигрена. — Усмихна се, доволен от шегата си. — Движете се с наведена глава, ясно? — Потупа го по гърба. — Приятен полет!
	Американецът не отговори. Наведе се съобразно предупреждението и се отправи към хеликоптера. Шумът на двигателите бе наистина оглушителен, но когато влезе и затвори вратата на кабината, заглъхна, сякаш някой бе покрил витлата с одеяло, за да задуши рева им.
	— Каската! — извика пилотът до него, сочейки червен предмет под седалката. — Сложете си каската! И затегнете добре колана. Когато сте готов, излитаме.
	Кронгард се подчини. Пъхна главата си в каската и затегна обезопасителния колан, който се различаваше от автомобилните, но агентът от ЦРУ бе свикнал с хеликоптери. Макар никога да не бе летял с _Бел 206_, беше се качвал на всички модели, с които армията и американските въоръжени сили разполагаха в Афганистан за мисии срещу Ал Кайда и талибаните в района на Кандахар и в зоните, населени от племена, в Пакистан, поради което бързо се справи.
	— Готов съм.
	Пилотът провери каската и колана на пътника и установи, че са поставени правилно; беше очевидно, че американецът често лети с хеликоптер. Доволен, той включи радиостанцията и поиска разрешение за излитане.
	Контролната кула даде зелена светлина, след секунди ревът на двигателите се усили, _Бел 206_ се издигна във въздуха и започна да набира височина, разстилайки под себе си кръгли облаци, които се разпръскваха.
	Кронгард погледна часовника си.
	— За колко време ще пристигнем в Коимбра?
	— За половин час — отговори пилотът, насочвайки машината на север. — Или по-малко.


>	XIII

	Необичайното място, което доктор Коласо избра за разговора учуди Томаш. Той не заведе гостите си в кафенето на болницата, както се очакваше, а в столовата на психиатрията. Бе пълно с психично болни и лекарят ги покани да седнат на маса до прозореца, близо до един пациент, който се лигавеше. Докато кардиологът бе на лавката, за да вземе поръчките, Томаш се запита защо бе избрал това място. Защо тук? Дали не ги бе довел, защото не искаше да обсъжда въпроса пред други лекари?
	Заинтригуваното изражение на историка накара доктор Коласо да се усмихне, когато пристигна с три димящи пластмасови чаши кафе и панерче с хлебчета и масло, които постави на масата.
	— Знаете ли, винаги, когато пациент ми разкаже за преживяването си, близко до смъртта, обичам да идвам в психиатрията, за да се съвзема — каза той, докато се настаняваше, и замахна с ръка наоколо. — Това ми помага да вярвам в науката все пак, ако разбирате какво искам да кажа.
	— Горе-долу.
	Погледът на доктор Коласо се стрелна в няколко посоки и накрая се спря някъде близо до входа на столовата.
	— Виждате ли онзи мъж, който седи до вратата?
	Гостите погледнаха към указаното място.
	— Кой? Онзи, който е привързал лявата си ръка към гърдите?
	— Точно той. Името му е Жорже и е тук за консултация. Знаете ли защо държи така ръката си?
	— Да не се е наранил?
	Лекарят поклати глава.
	— Лявата му ръка се опита да го убие.
	— Искате да кажете, че е склонен към самоубийство?
	— Не, нищо подобно. Господин Жорже Крищовао е напълно нормален човек. Но живее в ужас от факта, че лявата му ръка се е опитала да го убие. Една нощ се събудил изплашен, задъхан и с пареща болка в гърлото. Лявата му ръка го душела. Отчаян, той я сграбчил с другата си ръка и след ожесточена борба успял да се освободи. Оттогава държи лявата си ръка вързана.
	Смаяни, посетителите се втренчиха в мъжа, опитвайки се да доловят признаци на антагонизъм между него и лявата му ръка. Човекът и ръката обаче изглеждаха спокойни; с меланхолично изражение той разсеяно отпиваше от чая си.
	— Нима е възможно? — попита Мария Флор, без да сваля поглед от него. — Едната ръка може ли да води самостоятелен живот?
	— Нарича се синдром на чуждата ръка и е много рядък феномен. Преди да я завърже, господин Жорже е имал много странни преживявания. Например веднъж си закопчавал ризата с дясната ръка и забелязал, че лявата му ръка се забавлява, като откопчава същите копчета. Понякога вземал някакъв предмет в дясната си ръка, а лявата, хоп, й го отнемала. Нещастникът вече не знаел какво да направи.
	— Горкият…
	— Искам да ви попитам следното: какво означава този феномен? Имайки предвид преживяването, близко до смъртта, на дона Граса тази сутрин, как можем да обясним случващото се с лявата ръка на господин Жорже?
	— Ами… — поколеба се Мария Флор. — Ясно е, че нещо контролира ръката му.
	— Но какво? Дух?
	— Да, в известен смисъл. Защо не?
	— Ами ако ви кажа, че това започнало да му се случва едва след като претърпял удар в лявата част на фронталния лоб, който уврежда мазолестото тяло — част от мозъка?
	— Аха…
	— С други думи, на пръв поглед сме изправени пред ситуация с мъж, чиято лява ръка е завладяна от непознат дух. Но ако разгледаме нещата по-добре, разбираме, че това странно поведение на лявата му ръка се проявява, след като е получил мозъчно увреждане. Първоначално изглежда като случай на спиритизъм, но по-късно се разкрива като чисто неврологична болест. — Доктор Коласо се завъртя на стола си и огледа залата. Сега забележете госпожата в синьо, която седи до саксията.
	Погледите на гостите се спряха върху жената.
	— Коя? Онази, която си говори сама?
	— Дона Сао има три различни самоличности. Веднъж е решителната Вера, друг път е свенливата Алешандра, а сетне ругаещата Луиза — непоносима досадница. Всяка една от тях си има име, биография и собствен живот. Предвид преживяването на дона Граса сутринта, бихме могли да кажем, че тялото на дона Сао е завладяно от три различни души, прав ли съм?
	— Да, бихме могли.
	— Истината е, че тя страда от многоличностно разстройство често срещано заболяване. Има хиляди подобни случаи на хора с две, три, дори шестнадесет различни самоличности. Проучванията показват, че почти всички те имат нещо общо помежду си: в детството си са били жертви на жестоко насилие, често от сексуален характер. Стига се до заключението, че мозъците им са създали няколко личности като защитен механизъм срещу това насилие, сякаш са развили вътрешни граници в своята индивидуалност, разделяйки я на няколко части, така че да омекотят травмата и да се преструват, че само една от тях я преживява, а не всички. Тоест не съществуват никакви духове, подсъзнанието на тези хора създава различни личности, за да се защити.
	— Добре, всички те могат да се обяснят с травми от детството. Но все пак няма никаква физическа характеристика на мозъка, която да предизвиква появата на различни личности в едно тяло.
	— Всъщност има — възрази доктор Коласо, посочвайки към мъж, който четете книга. — Виждате ли господин Абел? Заради тежък епилептичен проблем се наложило да изрежат мазолестото тяло на мозъка му, което свързва двете мозъчни полукълба. При нормалните хора те комуникират помежду си с помощта на мазолестото тяло. Моите колеги от психиатрията направили няколко теста на господин Абел и знаете ли какво открили? От крили, че в главата му живеят две същества, всяко със собствени чувства и воля, макар и само това от лявото полукълбо да притежава глас, тъй като то контролира езиковите способности.
	Мария Флор си пое дълбоко дъх.
	— Добре, разбрах — каза тя. — Смятате, че преживяването, близко до смъртта, на дона Граса има клинично обяснение.
	— Не съм казал такова нещо — побърза да уточни лекарят. — Просто отбелязах, че тук в психиатрията разбираме, че не всички феномени са това, което изглеждат. Мислим, че много от нещата принадлежат на външния свят, докато те всъщност се случват изключително и само в мозъка.
	Тази забележка накара Томаш да се размърда на стола си.
	— Това ме подсеща за онзи класически философски въпрос — взе думата той за пръв път от началото на разговора. — Ако едно дърво падне в гора, където няма никой, за да го чуе, то вдига ли шум?
	Приятелката му завъртя очи, сякаш отговорът бе очевиден.
	— Разбира се, че е вдигнало шум! — извика тя. — Само защото там няма кой да чуе, не означава, че дървото не вдига шум. Доколкото знам, нещата съществуват, независимо от нас.
	— Така ли мислиш?
	— Убедена съм!
	— Да видим. — Ученият се размърда на стола си и се наведе напред. — Какво е звукът? Резултат от движението на молекулите, в каквато и да е среда като въздуха, водата и други, прав ли съм? Когато едно дърво тупва на земята, въздушните молекули се разбъркват и генерират последователни импулси, които предизвикват промени в атмосферното налягане, като образуват вълни. Когато генерират между двадесет и двадесет хиляди импулса в секунда, промяната в налягането предизвиква вибрация в мембрана, наречена тъпанче, което я превръща в електрически импулси и ги препраща към нерв. — Той вдигна пръст, за да подчертае най-важното. — Забележете, че тъпанчето не регистрира звук, то само вибрира вследствие на бързите импулси, които променят въздушното налягане. Тъпанчето стимулира нерва в хармония с ритъма на молекулните импулси, създавайки нещо, което съзнанието припознава като звук. Мозъкът със сигурност би могъл да превърне този стимул в изображение, но е избрал промените във въздуха да придобият формата на звук. Един глух човек например няма да възприеме този стимул, но също ще усети вибрациите, само че с кожата си.
	— Това означава, че звукът — такъв, какъвто го познаваме — се създава в главите ни, не съществува извън тях — обобщи доктор Коласо, включвайки се отново в разговора. — Същото се случва и със зрението. — Той махна към запалената лампа на тавана на столовата. — Работата на тази лампа е да излъчва малки порции електромагнитни вълни. Забележете, че нито електричеството, нито магнитните полета са напълно видими. При все това, когато електромагнитни вълни с дължина между четиристотин и седемстотин нанометра достигнат до човека, тяхната енергия стимулира коничните клетки на ретината, превръщат се в електрически импулс, който нерв изпраща до окципиталния лоб на мозъка, намиращ се в задната част на главата. Когато получат тези импулси, невроните се активират и създават онова, което наричаме образ. Това е механизмът на зрението.
	— Всъщност достатъчно е да наблюдаваме какво се случва, когато гледаме дъга — припомни Томаш. — Дъгата не е нищо повече от пречупване на светлината, предизвикано от взаимодействието й с водата под определен ъгъл. Ако някой отиде до мястото, където я е видял, няма да намери нищо, защото дъгата не се намира на определено място, тя е илюзия.
	— Но може да бъде снимана — обади се Мария Флор. — Виждала съм много фотографии на дъги…
	— Вярно е. Дъгата не съществува като материален обект, но е един вид реална, след като можем да я видим и да я снимаме. Впрочем в това се крие най-важният въпрос: дъгата не с реална, освен ако някой не я наблюдава. Разбираш ли тънката разлика? Наблюдението заедно с пречупването на светлината върху водата създават дъгата. Без наблюдател няма дъга.
	Мария Флор вдигна ръце в знак на примирение.
	— Схванах — каза тя. — Образите също се създават в нашия мозък.
	— Това е важно да се разбере — съгласи се лекарят, посочвайки отново към лампата на тавана. — Там горе няма никаква светлина. Само електромагнитни вълни, които нашата нервна система преобразува в образи.
	Директорката на старческия дом скръсти ръце.
	— Всичко това е много хубаво и логично наистина. Обаче аз още чакам разумно обяснение за случилото се с дона Граса тази сутрин.
	— Преди да се захванем с преживяването на дона Граса, мисля, че е важно да разберем до каква степен съзнанието владее нашия ум — каза лекарят, протягайки ръка към панерчето с хляб на масата. — Госпожице Мария Флор, смятате ли, че когато вземате някакво съзнателно решение — например да станете и да отидете до прозореца, за да видите какво става навън — именно съзнанието ви е довело до него?
	— Разбира се. Отговорът дори се съдържа във въпроса: щом решението е съзнателно, очевидно е продиктувано от съзнанието.
	— Внимавайте!
	Изведнъж доктор Коласо хвърли хлебче към събеседничката си. Мария Флор инстинктивно се отмести от пътя на летящия предмет.
	— Какво… какво беше това? — заекна тя. Погледът й се местеше между падналия на пода зад нея хляб и лекаря, чието поведение не проумяваше. — Защо ме замерихте с хлебче?
	Кардиологът се усмихна.
	— За да мога да ви задам един въпрос — отвърна той. — Когато се отдръпнахте от пътя на хлебчето, помислихте ли предварително, че трябва да го избегнете, или реакцията беше механична?
	— Ами, рефлекс… или механична реакция, ако предпочитате. Нямах много време да мисля…
	— Със сигурност механична — потвърди доктор Коласо. — След като много бързо трябваше да решите как да се справите с опасността, мозъкът реагира, без да праща сигнал до съзнанието. Нямаше време за това. Но ако имаше време? Колко време за реакция би било необходимо, за да може мозъкът да препрати случващото се към съзнанието? За да отговори на тези въпроси, един учен в областта на неврологията на име Бенджамин Либет провел серия опити, които предизвикали широк отглас в научния свят. Стимулирайки мозъчната повърхност с електроди, той показал, че само половин секунда след електрическия импулс хората казват, че го усещат. Тоест съзнанието ни винаги се разминава с реалността с половин секунда, макар и да не го забелязваме, тъй като пресъздаваме събитията така, сякаш те се случват точно в този момент.
	— Интересно — отбеляза Мария Флор. — Това обяснява защо реагирах инстинктивно. Ако тялото ми очакваше съзнателно решение, щях да отнеса хлебче в лицето.
	— Не искахме това, нали? — усмихна се кардиологът. Впрочем Либет не спрял дотук. Поискал да узнае какво би станало, ако мозъкът имаше достатъчно време да препрати взетото решение до съзнанието. Например, ако един от нас надникне през прозореца, това решение не изисква незабавен отговор. Как тогава ще протече процесът на решението? Либет провел експеримент, като накарал присъстващите да сгънат китките си, което му позволило да измери три неща: момента, в който хората съзнателно решили да прегънат китките, момента, в който започнала мозъчната дейност, и момента, в който китките вече са сгънати. Експериментът довел до шокиращи резултати. Либет открил, че първо протича мозъчната дейност. Една трета от секундата по-късно се взема съзнателно решение, а двеста милисекунди след това китката е сгъната.
	— Мозъкът е реагирал преди съзнанието? — учуди се Мария Флор. — Това означава ли, че съзнателното решение не води до действието?
	— Експериментът на Либет го демонстрира — потвърди доктор Коласо. — Резултатите от това откритие, както сигурно предполагате, имат съществено значение. Изглежда, мозъкът взема пръв решението, след което информира съзнанието, като обаче има грижата да го убеди, че решението всъщност е на съзнанието. Тоест съзнателните решения само ни се струват такива. Съзнанието съществува, но е различно от това, което е в представите ни.
	В очите на директорката се четеше възмущение.
	— Мили боже! Но това означава, че ние сме просто едни… машини!
	— Изчислителни машини. Мозъкът е биохимичен компютър.
	— Но тогава как се обяснява усещането, че съществувам, че мисля и чувствам, че съм аз — имам минало, вземам решения, обичам шоколад и аромата на цветя, че много неща са се случили и продължават да се случват в живота ми, и всичко това ме формира като личност? Нима усещането за самата мен също е илюзия?
	— Опасявам се, че да. Освен това съзнанието ни не само закъснява с половин секунда по отношение на реалността, но и се изправя срещу свят, който съществува само в главите ни. От една страна, ние превръщаме електромагнитните импулси в образи и трептенията в звук, създавайки нещо, което не съществува по същия този начин в действителност, а само в ума ни. От друга страна, именно възприятието и паметта преобразуват тези импулси, които получаваме. Множество проучвания твърдят, че умът избира външните стимули и постоянно ги изменя.
	— Как ги изменя?
	— Паметта не е благонадеждна. Давам за пример експеримент, извършен през 1902 г. в Берлин. По време на лекция в университета двама студенти започнали разгорещен спор, който завършва с това, че единият младеж заплашва другия с пистолет, а професорът се намесва. Истината е, че всичко с инсценирано, и професорът моли другите студенти, които приели видяното на сериозно, да опишат в доклад случилото се. Когато прочел текстовете, той забелязал между 26% и 86% фактологични грешки във всяка работа.
	— По дяволите! Толкова много?
	— Били пропуснати реплики и действия на двамата студенти и в същото време се приписвали реплики на колеги, които наблюдавали мълчаливо, и действия на други, които всъщност не се били намесили. Този експеримент довел до серия от последвали тестове, които доказали погрешимостта на паметта. Станало ясно, че паметта се пренарежда с течение на времето. Умът изтрива някои моменти, променя други и дори добавя нови. С други думи, събитията, които виждаме в главата си, не съответстват на външната реалност, те представляват нейна реконструкция.
	— Искате да кажете, че спомените ми също са илюзия?
	— До известна степен. Забележете обаче, че паметта и съзнанието са различни неща.
	— Как така различни? За да имам съзнание, трябва да знам коя съм. Паметта е основна част от съзнанието.
	Лекарят се облегна назад и обходи с поглед пациентите в столовата. Вниманието му се спря върху слаб и прегърбен мъж на средна възраст, който стоеше до прозореца и гледаше съсредоточено навън.
	— Виждате ли онзи там? Това е господин Гонсалвеш — посочи той. — Той също е опериран заради сериозни епилептични пристъпи, когато е бил двадесетгодишен. Хирургът допуснал грешка и без да иска, изрязал хипокампа* на мозъка му. Господин Гонсалвеш си спомня всичко, случило се до двадесетата му година, но оттогава той е способен да запамети събитие, случило се най-много десет минути преди настоящия момент. Когато някой лекар или роднина разговаря с него, се държи, сякаш ги вижда за пръв път. За него животът е вечен подарък, той преживява неща, които веднага изчезват от паметта му, спомените му са като вода, която изтича в канала. Всеки ден той пише в дневника си една и съща фраза: „Днес за първи път се осъзнах“.
	[* Анатомична област, разположена в темпоралния дял на човешкия мозък, отговаряща за формирането на краткосрочната памет и нейното преминаване в дългосрочна, използването на паметта, ориентирането в пространството, насочването на вниманието. — Б.пр.]
	— О, бедният!
	— Случаят на господин Гонсалвеш показва, че човек може да бъде съзнателен, без да притежава памет, макар и това да дава своите странни отражения в ежедневието му. Въпросът е, че съзнанието, макар да ни изглежда цялостно, всъщност е резултат от една надпревара между различните инстанции на нашия ум. В един момент естетическата инстанция идва на преден план, докато се любувам на някакъв пейзаж, но минава красиво момиче и сексуалната инстанция поема контрола над съзнанието, за да бъде заменена веднага след това от апетита, който ми казва, че съм гладен, и ме кара да мисля за една вкусна фейжоада* по рецепта от Траз уш Монтеш, която приготвят в близкия ресторант, и т.н. Именно поради тази причина в продължение на пет или десет минути ни хрумват толкова различни мисли. Това са различните проявления на Аза, които се наслагват и така се поражда илюзията, че целостта на съзнанието се крие именно в паметта, защото, спомняйки си разни неща, ние оставаме с впечатлението, че сме една личност с една-единствена нишка на съзнанието, а не няколко същества, които се дуелират за контрола над съзнанието.
	[* Популярно ястие в Португалия и Бразилия. Представлява яхния от фасул и телешко или свинско месо. — Б.пр.]
	Историята на пациента, който стоеше до прозореца, и ролята на паметта в организацията на съзнанието изтръгнаха Томаш от мълчанието, в което бе потънал.
	— Даже днес, докато пътувах насам, ми се случи нещо любопитно — отбеляза той. — Спомням си, че се качих в колата си в Лисабон и че пристигнах в Коимбра, но нямам идея какво се е случило междувременно. Замислих се за други неща и не си спомням шосето, другите автомобили, пейзажа, маршрута, абсолютно нищо. Въпреки това бях бодър и зает с шофирането — сложно занимание, налагащо специализирани умения и концентрация.
	— Много хубав пример — отбеляза лекарят. — Въпросът е съзнавахте ли, че това се случва?
	— Разбира се. Проблемът е подобен на този на господин Гонсалвеш: не си спомням как съм изминал пътя между Лисабон и Коимбра. Нищо не помня.
	— Всъщност, както показва експериментът на Либет, не съзнанието е шофирало колата, а автоматичният компютър, наречен мозък — обобщи доктор Коласо. — Съзнанието ви е било заето с други неща и би се ангажирало с шофирането, ако мозъкът бе преценил, че някакво важно събитие изисква специално внимание, като например опасност от катастрофа. Освен това експериментите на Либет показват, че макар и доброволните решения да не се вземат съзнателно, съзнанието поне има силата да ги отхвърля. С две думи, съзнанието е просто ефект, създаден от мозъка, за да контролира биохимичните изчисления на мозъка и да планира по-добре.
	Мария Флор изглеждаше така, сякаш всеки момент щеше да капитулира. Все пак нещо й подсказваше, че трябва да устои. Не можеше да приеме науката да я принизява до някаква изчислителна машина и като удавник, сграбчил несигурен спасителен пояс, който бурното море подхвърля във всички страни, се улови за въпроса, който в течение на разговора не бяха засегнали.
	— Ами преживяването на дона Граса? — попита с немощен глас, сякаш това бе последната й надежда да спаси душата си от смазващите доказателства на науката. — Някой би ли ми обяснил какво е видяла, докато е била в клинична смърт?
	Погледите на Томаш и доктор Коласо се срещнаха, сякаш единият искаше от другия позволение да говори.
	— Дона Граса страда от Алцхаймер, нали така?
	Усещайки посоката, в която този въпрос щеше да отведе разговора, директорката на старческия дом недоверчиво присви очи; нима болестта имаше връзка с онова, което дона Граса вярваше, че е видяла, докато сърцето й е било спряло?
	— Да, и какво?
	— Случаите на пациенти с Алцхаймер предоставят интересни наблюдения за съзнанието. Когато общуваме със засегнат от синдрома, можем да видим как Азът на този човек изчезва малко по малко. Ако наблюдавате развитието на болестта, ще знаете много добре, че протича постепенно.
	— Това е вярно — съгласи се Мария Флор. — В дома съм следила много случаи на възрастни хора с Алцхаймер и наистина забелязвам, че тези хора губят съзнателност постепенно, а не внезапно. Сякаш Азът бавно се отделя от тях.
	— Точно така.
	— Но това само засилва объркването ми — отбеляза тя. — Ако дона Граса е в процес на загуба на разсъдъка си, предизвикана от болестта, и ако на всичко отгоре е била клинично мъртва в периода без сърдечна дейност, когато и мозъкът й не е функционирал, как ще обясним усещането за отделяне от тялото, факта, че е видяла как лекарят удря коляното си в някаква мебел, тунела, в чийто край имало светлина, срещата и разговорите с покойни близки и дори прегледа на целия й живот като на филмова лента? Как ще обясните всичко това?
	Доктор Коласо сви рамене и си пое дълбоко дъх, сякаш това бяха прекалено много въпроси, с които той не би могъл да се справи.
	Това е загадка — призна накрая той. — Но има нещо, което държа да кажа. Преживяването на дона Граса е било напълно реално.


>	XIV

	Агентът паркира на площадчето под един дъб, близо до тротоара. Изключи мотора, свали тъмните очила и огледа сградата. Беше обградена от нисък жив плет, разделен от желязна порта с бяла керамична табелка със сини букви, указващи името на учреждението.
	_Лугар ду Репоузо._
	Зад зеленината се издигаше бяла сграда на два етажа и борова горичка отстрани.
	След като огледа мястото, Джеймс Кронгард слезе от белия форд, който бе наел, като пристигна в Коимбра, и бавно се отправи към имота, все така нащрек.
	Бутна портата, която се отвори със скърцане, мина през градината по осеяните в тревата камъни и се спря пред вратата. Натисна звънеца и електронното жужене се разнесе вътре в къщата.
	Вратата се отвори и на прага се появи жена в бяла престилка и касинка.
	— Какво обичате?
	— Добър ден, госпожо — поздрави той със силен носов акцент. — Аз съм от един американски университет и трябва спешно да се срещна с професор Томаш Нороня. Казаха ми, че майка му има проблеми със здравето и че мога да го намеря тук, в Коимбра.
	— Да, дона Граса получи инфаркт, бедничката — потвърди служителката. — Директорката я закара в болницата с линейка и мисля, че господин професорът също е там.
	— Знаете ли в коя болница са отишли?
	— В университетската, разбира се. Но изглежда, че всеки момент ще се върнат тук.
	— Така ли?
	— Обадихме се на директорката, за да разберем как вървят нещата, и тя каза, че дона Граса вече е добре и скоро ще я изпишат. Ще си дойде още този следобед.
	— И професор Нороня също ли?
	— Разбира се. Искате ли да се обадя, за да предам съобщението ви?
	— Не се тревожете — побърза да отговори американецът, тъй като не му се искаше обектът да разбере, че някой го търси. — Моля ви, не го безпокойте, сигурно си има достатъчно грижи. Ще се върна по-късно или утре. Благодаря.
	Преди служителката да се опита да го разубеди, мъжът от ЦРУ се обърна и напусна „Лугар ду Репоузо“. Върна се в колата и седна зад волана, за да помисли над новата ситуация. Как да постъпи? Да отиде в болницата? Но щом обектът скоро щеше да доведе майка си в дома, биха могли да се разминат. Не, най-добре беше да остане тук и да почака. Това беше единственият начин да не допусне мъжът да му се измъкне.
	Сега трябваше да подготви засадата.


>	XV

	Никой не стана да налее кафе във вече празните чаши на масата в столовата на психиатрията, около която тримата седяха вече час. Разговорът бе достигнал до най-важната си част — преживяването, близко до смъртта, на дона Граса, и Томаш искаше да знае мнението на лекаря по въпроса.
	— XIX век е бил период на велики научни открития в света на невидимото — започна разказа си доктор Коласо. — Открита била връзката между електричеството и магнитните полета, радиовълните, дължината на светлинните вълни, радиоактивността, рентгеновите лъчи и така нататък. В такава обстановка на организирани сеанси се заговорило за контакт е духове. Тъй като се разкривала цяла една невидима за човешкото око вселена, възможността да съществуват бродещи души, които ние не виждаме, не изглеждала толкова необичайна и този въпрос започнал да привлича вниманието на именити учени, които провели експерименти, за да разберат какво се случва на тези _сеанси_. Смятало се, че душата съществува физически, което означавало, че заема място в пространството и следователно има маса.
	— Идеята не е лоша — отбеляза Мария Флор. — Проблемът е, че не може да бъде претеглена, права ли съм?
	— Американският хирург Дънкан Макдугъл не мислел така — поправи я лекарят. — Той намерил начин да измери теглото на душата.
	— Нима е възможно?
	— Разбира се — потвърди той. — Идеята на Макдугъл всъщност била проста. Достатъчно било да претегли един човек, докато е жив, и после — когато умре. Разликата между двете стойности показвала масата на душата.
	— Но това е абсурдно! Как е могъл да бъде сигурен, че разликата в теглото се отнася до душата, а не се дължи на нещо друго.
	— Точно този проблем Макдугъл решава по брилянтен начин — отвърна доктор Коласо. — Той поставил легло върху платформа, поддържана от индустриален кантар, и положил там умиращия. Имал нужда от пациенти, които си отиват тихо и спокойно и почти не се движат, затова избрал възрастни хора, страдащи от туберкулоза. Не тежали много и болестта, от която страдали, имала предимството да позволи предвиждането на неизбежната смърт с няколко часа.
	— Той наистина ли ги е претеглял?
	— Да. В един следобед на 1901 г. в леглото на Макдугъл починал първият пациент. Точно в мига на смъртта пред свидетели учени, стрелката на кантара внезапно се отместила и не помръднала повече. Измерването довело до заключението, че спадът в теглото бил 21 грама.
	Мария Флор остана изумена.
	— 21 грама? Толкова ли тежи човешката душа?
	— Това показва експериментът на Макдугъл. Истинността му можела да се оспори с аргумента, че когато човек умира, тазовите мускули и сфинктерът се отпускат, поради което минималната загуба на тегло можела да се дължи на отделяне на урина или изпражнения. Макдугъл го оборил, като припомнил, че при това положение кантарът няма да отчете загуба на тегло, тъй като измервал също и леглото, а урината и изпражненията си оставали върху него. Според друго възражение срещу експеримента регистрираната от кантара загуба на тегло се дължала на последния дъх на умиращия, тъй като той съдържал молекули и поради това имал маса. При издишване човекът загубвал тегло. За да провери тази хипотеза, Макдугъл скочил върху леглото и изпуснал целия въздух от дробовете си. Стрелката на кантара не помръднала.
	— Следователно душата наистина тежи 21 грама…
	— Може би. Един научен опит се счита за достоверен, когато има повтарящ се характер. Макдугъл провел експеримента с още петима пациенти, но с не толкова категорични резултати. Вторият пациент починал в четири и десет следобед, но стрелката на кантара се преместила едва петнадесет минути по-късно. Макдугъл признал, че изпитал голямо затруднение в определянето на точния момент на смъртта, а промяната в теглото не била с 21 грама, както при предишния случай, а с 14 грама. Третият пациент също изгубил 14 грама в момента на смъртта си. Проблемът е, че теглото му паднало с още двадесет и осем грама няколко минути по-късно, което отново довело до съмнения в точността на измерването. Претеглянето на телата на четвъртия и петия пациент пък било провалено от проблеми с кантара. В крайна сметка само първият опит бил извършен в идеални условия.
	— Няма значение, интересното е, че винаги се наблюдава загуба на тегло в момента на смъртта — отбеляза Мария Флор. — Защо Макдугъл не продължил с експериментите?
	— Поради етични причини. Провеждането на научни опити с умиращи хора не е особено приемливо, не мислите ли?
	Директорката на дома се изчерви, шокирана от собствената си безчувственост.
	— О, разбира се — съгласи се тя. — Глупаво е от моя страна, че не помислих, но бях толкова погълната от разговора, че дори не се сетих за това.
	— Възраженията от етичен характер на научното общество накарали Макдугъл да вземе решение повече да не провежда експерименти върху човешки същества. Вместо това той продължил с кучета. През следващите години той извършил петнадесет опита върху кучета. Отровил ги, след което ги претеглил в момента на смъртта им. В нито един от случаите обаче кантарът не отчел загуба на тегло. Така стигнал до заключението, че кучетата, за разлика от човешките същества, нямат душа.
	Този извод предизвика иронична усмивка у Мария Флор.
	— Други твърдят точно обратното…
	Томаш следеше разговора мълчаливо, но в този момент реши да се намеси.
	— Вярно е, че в началото учените обърнали внимание на спиритизма — призна той. — Само че бързо разбрали, че става дума за шарлатански истории, които се възползвали от заблудите на хората.
	— Факт — съгласи се доктор Коласо. — След като първоначалният фурор преминал, учените причислили всички тези приказки за духове и души, които се отправят в отвъдното, към фолклорната тематика и спрели да им обръщат внимание. Разказите на хора на прага на смъртта и описваните от тях преживявания като напускане на тялото и срещи с починали близки били чисто и просто пренебрегвани и заклеймявани като измама или продукт на развинтената фантазия на наивни хора, повлияни от разни мошеници.
	— Да, и аз смятам така.
	Лекарят вдигна ръка, за да прекъсне Томаш.
	— Но забележете, че това се променило.
	Историкът повдигна вежда.
	— Така ли? По какъв начин?
	— Устояването на историите за преживявания на прага на смъртта с течение на времето, онази кохерентност, с която били разказвани от толкова много и различни хора, и фактът, че много лекари потвърдили, че голяма част от тези пациенти са били практически мъртви или поне на прага на смъртта, когато са имали такива преживявания, довели до повторно осмисляне на тези възгледи.
	— Сериозно ли говорите? — попита учуден Томаш. — Нима учените наистина вярват, че тези преживявания са истински?
	— Днес научното общество приема, че те съответстват на нещо реално, да. — Вдигна пръст, сякаш искаше да направи уточнение. — Разбира се, може да не са онова, което изглеждат. Това е друг въпрос. Едно проучване, проведено в рамките на две години сред оцелели след сърдечен арест в десет болници в Холандия, показало, че дванадесет процента от пациентите са имали преживяване на прага на смъртта. Друго изследване в Съединените щати, отново сред оцелели след сърдечен арест, отчело между десет и двадесет и три процента подобни случаи. Не всички от тези преживявания са еднакви, макар да имат общи елементи. Едни пациенти разказват за тунел със светлина, други твърдят, че се отделили от тялото си и видели как лекарите и медицинските сестри ги реанимират, трети се срещнали с починали близки, а четвърти видели целия си живот на лента за миг. При някои пациенти се наблюдава събиране на два или три от тези аспекти, но има и такива, които си спомнят всички стъпки от преживяването.
	— Същото се случи тази сутрин с майка ми.
	— Именно. Случва се, макар и рядко. Така или иначе е важно да подчертаем, че изследователите са категорични в твърдението си, че оцелелите са искрени и не целят публичност. Много пациенти дори избягват да говорят за това, защото се страхуват, че ще ги помислят за луди. Знаем, че подобно преживяване понякога дори променя хората. Те стават по-спокойни и щастливи и изглежда, престават да се страхуват от смъртта. Това означава, че са наистина убедени в истинността на преживяното.
	— Така да е — отстъпи историкът. — Възможно ли е обаче да става въпрос за обикновени халюцинации?
	— Научната общност предпочита именно това обяснение. Забележете, неизбежността на смъртта може да отключи у умиращия огромен страх, силен стрес и липса на приток на кислород към мозъка. Подобна ситуация е способна да активира безконтролно зоните, отговарящи за зрението, създавайки илюзията за светлина, когато наоколо е мрак, споменатия вече тунел. Има проведени тестове с пилоти на свръхзвукови самолети, които разказват, че в моменти на огромно ускорение притокът на кръв към мозъка намалява и те изпадат в състояние на сънливост, еуфория и отнесеност.
	— Значи, е това! — възкликна Томаш. — При пациентите без сърдечна дейност също се наблюдава недостиг на приток на кръв към мозъка…
	— Да, но проблемът е, че има пациенти с преживявания, близки до смъртта, случили се, преди да получат травма, например моментите, които предшестват пътна катастрофа — обори го лекарят. — Регистрирани са и случаи с хора, които не били в терминална фаза и не страдали от липса или намален приток на кръв към мозъка. Освен това липсата на кислород в мозъка причинява объркани когнитивни състояния и нервност, а не подредени, последователни и осмислени ситуации, каквито срещаме при преживяванията, близки до смъртта.
	— Е, добре…
	— Друга хипотеза е свързана с приема на лекарства от терминално болни пациенти. Знае се, че има наркотици, които предизвикват сложни халюцинации, като например LSD, и тази теория изглежда обещаваща. Проблемът е, че има много случаи на хора, които не са вземали никакви наркотици или анестетици. Но най-важни са резултатите от изследванията, според които преживяванията, близки до смъртта, сред пациенти с медикаментозно лечение не са толкова комплексни, колкото при онези, които не са приемали лекарства. Случилото се с майка ви например е много комплексно, а тя не е била под наркотично въздействие.
	— Но тя страда от Алцхаймер и пие лекарства…
	— Тези медикаменти не предизвикват халюцинации. Като казвам наркотици, имам предвид халюциногенни вещества — уточни лекарят. — Друго обяснение на преживяванията на прага на смъртта е, че се задейства психологически защитен механизъм. Знаем, че изправени пред страшно събитие, хората могат да изгубят самоличността си.
	Томаш посочи към пациентката, застанала до саксията в дъното на столовата, която си говореше сама.
	— Като онази госпожа, в чиято глава живеят трима души?
	— Да, дона Сао е пример за деперсонализация и дисоциация. В екстремни ситуации и за да се защитят емоционално, хората изоставят собствената си самоличност и се разграничават от ужасната външна агресия, която преживяват, за да си изградят удобен въображаем свят, където да се възстановят.
	— Това наистина би могло да обясни подобни преживявания — отбеляза историкът. — Струва ми се естествено хора на прага на смъртта да си измислят много по-приятна алтернативна действителност — въздигат се в небесата, срещат близки и разбират, че смъртта не е краят. Дистанцирането от реалността е очевидният защитен механизъм, когато човек е поставен в толкова драматична ситуация.
	— Да, но тази хипотеза се пропуква на две места — възрази лекарят. — Първо, както споменах преди малко, има случаи на близки до смъртта преживявания при пациенти, които не са изправени пред смъртна заплаха. И второ — не всички подобни преживявания са приятни. Макар и малък процент, съществуват и случаи, в които те са мъчителни, което не се връзва със сценария за заместването на болезнената реалност с привлекателна фантазия.
	Томаш се намести на стола си, сякаш не се чувстваше удобно. Клиничните обяснения му се струваха интересни и обещаващи, но явно имаха сериозни пропуски. Въпреки това той не бе убеден и бе готов да продължава да спори.
	— Четох в някакво научно списание за важно откритие за мозъка, обясняващо усещането, което много хора са изпитвали, включително и майка ми, на отделяне от тялото — спомни си той. — Не смятате ли, че то обяснява поне тази странна част от преживяването?
	— Говорите за откритието, направено в Швейцария?
	— Точно за него.
	— То всъщност е…
	Мария Флор осъзна, че разговорът се превръща в диалог между двамата. Имаше опасност да остане изолирана и изведнъж се раздвижи.
	— Ехо? — прекъсна ги тя, вдигайки ръка. — Бихте ли били така любезни да ми обясните за какво става дума?
	— О, извинете — притеснено каза доктор Коласо, като се обърна към нея. — Професор Нороня има предвид откритие, направено случайно от швейцарски лекари, докато лекували пациентка с тежка епилепсия. Като част от лечението те поставили електроди в мозъка й, включително и в една зона, наречена _gyrus angularis_*, която отговаря за представата, която човек има за собственото си тяло. Лекарите активирали електродите и жената внезапно им съобщила, че усеща как се носи към тавана и вижда себе си долу. Швейцарците заключили, че чувството за отделяне от тялото, разказвано от пациенти с близки до смъртта преживявания, очевидно е свързано с мозъчни процеси, които стимулират невроните в _gyrus angularis_.
	[* Ъглова гънка (лат.) — област в мозъка, намираща се в париеталния лоб, свързана с езиковите функции, възприемането на числата, пространствените представи, вниманието и паметта. — Б.пр.]
	— Ето! — каза Томаш победоносно. — В крайна сметка съществува неврологично обяснение.
	Лекарят се намръщи.
	— Не съм съгласен — възрази той. — Интересно откритие, но характеристиките на преживяването извън тялото на швейцарската пациентка не се припокриват с това на свидетелите на близки до смъртта преживявания. Тя успяла да види само краката си и горната част на тялото, но не и останалата част от себе си, нито залата, мебелите, оборудването или лекарите наоколо. Докато пациентите с преживявания на прага на смъртта виждат цялото си тяло, помещението и медицинския екип, който се бори за живота им. Освен това швейцарката е била в съзнание, а в случаите, за които говорим, става въпрос за хора в безсъзнание, чиито електроенцефалограми не отчитали никаква мозъчна дейност в момента, в който твърдели, че са видели всичко отгоре. Освен това те забелязвали подробности, които нямало как да видят от кушетката.
	— Например как вие удряте коляното си в шкафа — вметна Мария Флор. — Дона Граса е била в безсъзнание и със затворени очи, което прави невъзможно да се види подобно нещо.
	— Така е — съгласи се доктор Коласо. — Как е възможно да е видяла как се блъскам в шкафа? Тезата за халюцинации не може да обясни нещата, които пациентите някак си са видели. Има случай с жена, която загубила зрението си поради оперативни усложнения и била закарана по спешност в операционната. Имала преживяване на прага на смъртта и разказала как видяла приятеля си и бащата на детето си, които наблюдавали как вкарват носилката й в асансьора. Двамата потвърдили, че наистина са стояли на същото това място, когато сърцето й спряло. Има и друг случай с жена със сърдечен удар, която разказала на социалната работничка, че видяла лекарите да я реанимират. Тя ги уверила, че след това се понесла в пространството и забелязала чифт маратонки на парапета на третия етаж в северната част на сградата. Социалната работничка се качила до третия етаж в същия ден и намерила чифт маратонки на парапета от северна страна. — Лекарят се замисли. — Интересно, в много от историите на жени са намесени обувки по незнайно каква причина.
	Мария Флор се разсмя.
	— Личи се, че не познавате жените — отбеляза тя шеговито.
	— Не знаете ли, че първото нещо, което забелязваме в един мъж, са обувките му? Жените обичат обувките, така както мъжете — автомобилите.
	Лекарят намери шегата за забавна, но Томаш остана сериозен, със съсредоточен поглед, размишлявайки над всичко, което бе чул.
	— Вашата забележка за подробностите, забелязани от пациентите, които не биха могли да видят, ако халюцинираха, ми се струва важна — изтъкна той. — Няма ли изследване, което да се занимава с този феномен?
	— Има, разбира се. Един професор от университета „Емори“ в Атланта например провел изследване с две групи. В първата влизали оцелели след спряла сърдечна дейност, които преживели напускане на тялото; във втората група участвали хора, прекарали известно време в интензивното отделение, приети по спешност със сърдечни проблеми, но които не били преживели отделяне от тялото. Професорът помолил хората от първата група да опишат медицинските процедури, които наблюдавали около телата си, онези от втората група — да си представят действията на лекарите при сърдечен арест — нещо, което били виждали да се прави на други пациенти в интензивното отделение. Резултатите били изненадващи. Нито един от пациентите, преминали през сърдечен арест и близко до смъртта преживяване и наблюдавали случващото се около телата си, не допуснал нито една грешка в описанието на болничните процедури. Техните разкази дори съответствали на написаното в медицинските картони, изготвени от екипа след спешната намеса. А двадесет и двама от двадесет и петимата от втората група допуснали елементарни грешки, докато се опитвали да си представят действията на лекарите и медицинските сестри, които ги реанимират.
	— Ето това е! — възкликна Мария Флор. — Доказателството, че хората, които изпитали усещане за напускане на тялото, не са си фантазирали, нали?
	Доктор Коласо само разпери ръце.
	— Не бих го нарекъл доказателство — отбеляза той. — Но не мога да отрека, че определено подтиква към размисъл.
	Двамата се взряха в Томаш в очакване да чуят мнението му. Историкът разтриваше челото си, издавайки, че нещо го тревожи.
	— Докторе, има нещо, което не разбирам — рече накрая той. — Доколкото знам, смъртта не е мигновена. По-скоро представлява продължителен биологичен процес, по такъв начин, че определянето на точния момент на смъртта се е превърнало в медицински проблем, все още не напълно решен. Преди се смятало, че смъртта настъпва в момента, когато сърцето спре да бие, прав ли съм? Само че днес е възможна реанимация на човек, чието сърце е спряло в продължение на няколко минути.
	— Точно това се случи с майка ви. При спиране на сърдечната дейност притокът на кислород към мозъка спира и след двадесет секунди пациентът губи съзнание. Тогава мозъчните клетки прибягват до високоенергийна химична трансмисия, за да останат живи поне още пет минути. След изтичане на този период източниците на енергия се изчерпват и мозъчните клетки започват да загиват. Ако сърдечната дейност не бъде възстановена за петнадесет-двадесет минути, загубата на мозъчни клетки е критична. След известно време смъртта става неизбежна.
	— Да — заговори отново историкът, възползвайки се от момента. — Точно това е проблемът. Става дума за хора в състояние на сърдечен арест и следователно загуба на мозъчна дейност, нрав ли съм?
	— Точно така.
	— Както сигурно вече сте забелязали, аз съм много скептичен относно тази тематика, но не съм сляп, нито глупав, а в тази история има една подробност, която ме смущава. Объркването ми се свежда до следния въпрос: как е възможно тези пациенти да имат толкова ясни и подробни спомени за чутото и видяното в момент на потисната мозъчна дейност?
	Доктор Коласо се почеса по главата и си пое дълбоко дъх.
	— Не знам — призна той, като махна с ръка в знак на безсилие.
	Това е хубав въпрос и доколкото ми е известно, досега никой не е дал задоволителен отговор. Факт е, че по-голямата част от пациентите, които си спомнят преживяването си на прага на смъртта, нямат никакъв спомен за обстоятелствата около инцидента със сърцето им. Единственото, което ми хрумва, е съществуването на нерегистрирана мозъчна дейност, толкова минимална, че нашата апаратура не е способна да я засече.
	— Но нима е възможно дори при наличието на неотчетена минимална мозъчна дейност тя да има силата да възпроизведе толкова богато когнитивно преживяване?
	Кардиологът поклати глава.
	— Не. Ако когнитивното възприятие имаше висок интензитет, електроенцефалограмата би трябвало задължително да го засече. В това мога да ви уверя напълно.
	Изрече последните думи с категоричен тон, след което веднага погледна часовника си. Разбра, че времето напредваше и трябваше да побърза. В същия момент се изправи.
	— Само че — спря го Томаш — разказите за преживявания, близки до смъртта, са много подробни и доколкото разбирам, са изпълнени с образи, звуци, цветове и емоции. След като мозъкът не функционира, къде се е зародило всичко това?
	Лекарят се поколеба, преди да се обърне и да се върне в кардиологията. Лицето му се смръщи в странен израз на объркване, безсилие и неразбиране.
	— Прав сте — съгласи се той. — В това се състои загадката.


>	XVI

	Ергономичният мобилен телефон, настроен на тих режим, извибрира и мъжът с тъмните очила сведе поглед към дисплея, за да види номера. Цифрата, указваща международния код, беше единица — Съедините щати, последвана от националния телефонен код двадесет и две — Вашингтон.
	Явно от Лангли искаха да разговарят с него.
	Натисна зеления бутон и прие обаждането.
	— Кронгард.
	— Залови ли копелето?
	Грубият глас от другата страна на линията не можеше да бъде сбъркан.
	— Здравейте, мистър Фъч. Чакам обектът да се появи на мястото, където се намирам, а това трябва да се случи всеки момент.
	Директорът на Националната служба за тайни операции към ЦРУ не звучеше доволно.
	— Защо е това забавяне?
	— Няма никакво забавяне, мистър Фъч — отвърна със спокоен глас агентът, за разлика от събеседника му. — Обектът се намираше в друг град и трябваше да пътувам, за да стигна до него. Не се тревожете, ще го хвана.
	Мъжът от другата страна на линията изсумтя.
	— Самолетът вече отлетя от въздушната база „Хенскъм“, за да прибере пратката и да я докара за разпит в Лангли — информира го той. — Но отново искам да подчертая, че това е просто прикритие, за да се защитим, в случай че копелетата от Конгреса дойдат тук да си пъхат носовете, където не им е работа. Затова искам да се уверя, че си наясно, че трябва да оставиш скапаняка да избяга, за да имаш причина да го ликвидираш. Някакви въпроси?
	— Не, сър.
	— Всичко ли е ясно?
	— Пределно ясно, сър.
	— Не забравяй, че този тип уби един от нашите, който на всичкото отгоре бе и директор в Агенцията. Трябва да си плати за това. Нямаш право на грешка.
	— Да, сър.
	— Обади ми се веднага след приключване на мисията. Искам да знам всичко. Ясно?
	— Да, с…
	_Щрак._
	Преди Кронгард да успее да отговори, директорът на Националната служба за тайни операции бе затворил. Агентът от ЦРУ се взря в безмълвния телефон, ядосан от грубия тон на шефа си. При нормални обстоятелства това животно никога не би го потърсило; щеше да разговаря с ръководителя на операцията. Щом такава голяма клечка като Хари Фъч си правеше труда да му се обажда лично, значи, тази мисия беше много важна за него. Всъщност, осъзна Кронгард, наистина нямаше право на грешка.
	Пъхна ръка под палтото си и внимателно извади служебния глок. Провери пълнителя и спусъка и се увери, че цевта е чиста. Доволен, той отново прибра оръжието. Примири се, че тази вечер няма да гледа мача на „Бостън Селтикс“. Очакваше го друг тип игра.
	Залавяне на мъжа.


>	XVII

	Грижливо заобикаляйки камъчетата, пръснати по рампата на входа на болницата, Томаш буташе болничната количка по тротоара и я спря до бордюра, близо до паркирания си автомобил. Историкът я завъртя и протегна ръка, за да помогне на майка си да се изправи.
	— Хайде, майко. Можеш ли ходиш?
	— Разбира се, че мога — отвърна тя, едва ли не обидена от въпроса. — Стига вече, получих просто леко неразположение. Доколкото знам, не съм инвалид.
	Въпреки своята увереност жената трябваше да се подпре на протегнатата ръка на сина си, за да успее да се надигне. Междувременно Мария Флор бе отворила вратите на фолксвагена и им направи знак да се настанят отпред, давайки им да разберат, че самата тя ще се вози отзад, но Томаш не се съгласи.
	— Не искам да те превръщам в мой шофьор, но ми се струва, че е по-добре аз да седна на задната седалка с майка ми, за да й правя компания — каза той, като й подаде ключовете от колата. — Ще можеш ли да шофираш?
	Директорката на дома не възрази. Докато майката и синът се настаняваха отзад, тя седна на шофьорското място и пъхна ключа в стартера. Преди да запали, забеляза странен предмет, поставен на седалката до нея. Взе го и го показа на Томаш, който седеше зад нея и държеше ръката на майка си.
	— Какво е това?
	Историкът се взря в предмета, който бе получил тази сутрин от Женева.
	— Амулет.
	Мария Флор се засмя.
	— Не ми казвай, че си суеверен…
	— Не вярвам в астрологията, нито в амулети, защото съм зодия овен — отвърна Томаш с шеговита усмивка. — Не знам дали ти е известно, но овните по природа са скептици…
	Това противоречие предизвика смях, който изпълни колата.
	— Много смешно наистина — съгласи се приятелката му. — Само че не ми отговори.
	— Държиш в ръката си големия пентаграм. Бил е открит в ръкопис, наречен _Clavis Salomonis_, или _Ключът на Соломон_ — книга за магии, чието авторство приписват на цар Соломон.
	Това заинтригува Мария Флор. Приближи амулета до очите си и го разгледа, видимо очарована от думите на приятеля си.
	— Наистина ли? Интересно… — Отклони поглед към Томаш.
	— Но какво прави подобно нещо в колата ти?
	Историкът сви рамене.
	— Честно казано, и аз не знам.
	Фолксвагенът стигна до площадчето и паркира до бял форд точно пред входа на „Лугар ду Репоузо“. Томаш и Мария Флор тъкмо се канеха да отворят вратите, за да излязат, когато болезненото ридание на дона Граса ги спря.
	— Майко, какво има?
	По лицето на възрастната жена се стичаше сълза, която стигна до брадичката й. Мократа диря озаряваше сбръчканата от годините кожа.
	— Баща ти — проплака тихо тя. Сведените й зелени очи блестяха. — Срещата ни тази сутрин толкова ме натъжи…
	Синът отново хвана ръката й.
	— Недей, просто такъв е животът — нежно се опита да я успокои той. — Поне сега знаеш, че той е на по-добро място. Това е хубаво, нали?
	Дона Граса подсмръкна и вдигна умоляващ поглед към сина си.
	— Знаеш ли какво бих искала да направя сега?
	Остави въпроса да виси във въздуха, сякаш искаше да провери дали Томаш наистина е готов да й помогне.
	— Слушам те, майко.
	— Искам да разгледам албума със снимки от сватбата ни. Знаеш ли кой? Онзи със снимките от церемонията в катедралата и сватбеното тържество.
	— Мисля, че е много добра идея, щом това искаш.
	Жената тъжно сведе глава.
	— Проблемът е, че… албумът не е тук.
	— Вкъщи ли е?
	— Да, в скрина от камфорово дърво в дъното на коридора. Сещаш ли се кой е?
	— Искаш ли да го донеса?
	— О, съкровище си ти, сине!
	Дочула разговора от шофьорското място, Мария Флор се намеси:
	— Ако имате нужда от нещо, кажете.
	— Мисля, че е по-добре да дойдеш с мен, ако не е прекалено — помоли Томаш. — Има някои неща, които бих искал да обсъдим, като кардиологичните консултации, от които майка ми ще се нуждае през следващите дни. Така ще имаме възможност да поговорим.
	Директорката на дома, която вече бе свалила колана, отново го закопча.
	— Днес имам свободен ден, за да бъда с дона Граса — обясни тя. — Така че няма проблем.
	Томаш отвори вратата на колата от своята страна.
	— Чудесно — каза той. — Само ще заведа майка си вътре и веднага се връщам.
	Историкът стъпи на площадчето и след като помогна на майка си да излезе от колата, подаде й ръка и я заведе до портичката на „Лугар ду Репоузо“, без да забележи мъжа с тъмни очила, който се приближаваше, за да пресече пътя му.


>	XVIII

	От мястото си в колата, Джеймс Кронгард внимателно проследи безшумното спиране на синия фолксваген на площадчето. Превозното средство и регистрационните му номера бяха отбелязани в досието, изпратено от Лангли, така че несъмнено бе настъпил моментът за действие.
	Заповедите, получени от директора на Националната служба за тайни операции, бяха ясни, но чакането го накара да се замисли и породи съмнения относно това дали да се подчини сляпо на инструкциите да остави заподозрения да избяга, за да го убие. Не че убийството само по себе си беше проблем, вече бе ликвидирал шефа на наемниците на Ал Кайда в Пешавар и двама талибански имами в околностите на Кандахар, но първо трябваше да се убеди, че Томаш Нороня наистина е убил Белами. Разбира се, досието предоставяше солидни доказателства в тази посока; оставаше само да чуе какво има да каже заподозреният в своя защита.
	Обектът се забави в колата, с която бе пристигнал, но когато най-сетне излезе, агентът от ЦРУ скочи от автомобила под наем и тръгна към него с бърза крачка, за да го пресрещне. В едната си ръка държеше досието, в другата — идентификационната си карта, а пистолетът бе скрит под палтото.
	— Професор Нороня? — повика го мъжът. — Вие ли сте професор Томаш Нороня?
	Томаш спря и обърна поглед към непознатия с тъмни очила.
	— Аз съм.
	Кронгард забеляза възрастната жена до заподозрения и тъй като не желаеше свидетели на разговора им, махна с ръка към дървото на няколко метра от тях.
	— Бих искал да поговорим насаме, ако нямате нищо против.
	Историкът веднага се съгласи, заинтригуван от срещата си на това място с непознатия със силен американски акцент.
	— Случило ли се е нещо?
	След като се увери, че се намират достатъчно далече и възрастната жена не може да ги чуе, мъжът с тъмните очила протегна ръка и показа картата си.
	— Името ми е Джеймс Кронгард — представи се той, говорейки тихо. — _Central Intelligence Agency*._
	[* Централно разузнавателно управление (англ.). — Б.пр.]
	Английското наименование на агенцията обърка историка, в чието съзнание в момента се въртяха други неща.
	— Моля?
	— ЦРУ — уточни американецът, като свали очилата си, разкривайки тъмносините си очи. — Работя в представителството на ЦРУ в Португалия.
	Томаш не отговори веднага, мислите му се лутаха, докато се чудеше защо някой от американската разузнавателна агенция ще си прави труда да идва до Коимбра и да говори с него. Отговорът на въпроса, единственият възможен, изведнъж изплува като единствения очевиден вариант.
	— О, не! — извика той. — Тук сте заради Франк Белами, нали?
	Какво ли пък искаше сега шефът на дирекцията „Наука и технологии“ към ЦРУ, запита се историкът. Явно старата лисица отново разчиташе на неговите услуги за поредната откачена мисия. Решително стисна зъби. Този път Белами нямаше да успее да го въвлече в поредното безумно приключение, мислено реши той. Могат да го заплашват, дори да му опрат пистолет в слепоочието или да го наранят, но този път твърдо нямаше да отстъпва. Нямаше да го убедят.
	— Добре че си признавате — каза Кронгард. — Това много улеснява нещата.
	Историкът не схвана смисъла на думите му.
	— Признавам ли? Какво признавам?
	— Че убиецът сте вие. Фактът, че посочихте причината за посещението ми тук, свързана с Франк Белами, очевидно се счита за косвено признание.
	— Признание за какво?
	— Вече няма смисъл да се преструвате — рече американецът, като махна с ръка към автомобила си. — Мисля, че е по-добре да ме придружите.
	— Къде? — Томаш нищо не разбираше. — Слушайте, кажете ми какво става! — В гласа му се усещаше раздразнение. — Кой сте вие, че да идвате тук и да твърдите, че съм убиец и че косвено съм признал нещо си? Що за глупости?
	— Добре знаете какво сте извършили — изръмжа Кронгард. — Смъртта на Франк Белами няма да остане ненаказана. Моля да ме придружите.
	Португалецът остана на мястото си.
	— Франк Белами е мъртъв?
	— Не се правете, че не знаете. Последвайте ме, ако обичате.
	— Извинете, но тук има някакво недоразумение. Първо, не знаех за смъртта на Белами. Второ, не разбирам за какво намеквате. Да не би да намеквате, че аз имам нещо общо?
	— Не намеквам, твърдя го.
	Томаш се разсмя невярващо.
	— Това е нелепо! — извика той. — Не съм виждал Белами от години, нито живея в Америка! Признавам, че ми се е искало да го удуша, този тип ми навлече куп неприятности, но само така си говорех! Естествено, че никога не бих го убил, подобно предположение е абсурдно!
	Американецът се взря изпитателно в него с недоверчиво изражение.
	— Бихте ли ми казали къде бяхте вчера?
	— Всъщност не бях тук — отвърна Томаш, сякаш това изясняваше всичко. — Бях в Женева. Мога да го докажа, тъй като все още пазя бордната карта от полета.
	— Хубаво е, че го казвате. Бихте ли изброили местата, които посетихте в Женева?
	Реакцията на американеца обърка историка. Надяваше се фактът, че предишния ден е бил в Швейцария, да разреши това недоразумение, но явно не се получаваше. Събеседникът му дори не се изненада. За пръв път Томаш започна да се тревожи.
	— Вижте, станала е някаква грешка…
	— Кои места посетихте в Женева?
	Португалецът прецени, че е най-добре да отговори на въпроса.
	— Бях в антикварния магазин „Перен“, близо до Женевското езеро. Следобед отпътувах за Лисабон.
	Думите му накараха Кронгард да отвори досието, което носеше.
	Само там ли бяхте? — попита агентът, докато разглеждаше документите в папката. Намери някакъв лист и го показа на историка. — Ами това? Какво с това?
	Томаш погледна листа и забеляза, че е снимка от видеозапис, явно заснета от охранителна камера, на която се виждаше как той влиза в някаква сграда, която веднага позна.
	— Вярно! — възкликна той, като се плесна по челото. — Минах и през ЦЕРН, бях забравил за това.
	Американецът му хвърли подозрителен поглед, сякаш му показваше, че не може да го заблуди.
	— Удобна памет имате, не мислите ли?
	Тонът на забележката обиди Томаш.
	— Нима намеквате, че нарочно не ви казах за това? Вижте, наистина ходих до ЦЕРН, но вече бях забравил, защото се отбих по път, не беше нищо важно.
	Кронгард лукаво се усмихна.
	— Така ли? И какво правихте там?
	Този въпрос смути Томаш. Не се бе замислял, но предвид този разпит и особено подозрението, което се зараждаше у него, че има някаква връзка между смъртта на Франк Белами и ЦЕРН, подробностите за посещението му в научния комплекс наистина можеха да изглеждат странни.
	— Отидох… искам да кажа, получих покана да… да отида там.
	— От кого?
	Португалецът преглътна сухо. Всеки въпрос бе като неизбухнала бомба. Това означаваше, че отговорите, които трябваше да даде, макар невинни и честни, биха могли да прозвучат нелепо и биха го закопали още по-дълбоко.
	— От един антиквар — отвърна тихо, съзнавайки, че отговорът изглеждаше смехотворен. — Съобщи ми, че съществува древен артефакт, който ме интересува, и ме покани да отида в ЦЕРН и да го видя.
	Агентът от ЦРУ се разсмя подигравателно.
	— Древен артефакт в ЦЕРН? — попита той саркастично. — Да не би ЦЕРН да е склад за антики или пък музей? Наистина ли мислите, че ще повярвам на подобна лъжа?
	— Знам, че звучи абсурдно, но тогава не се замислих. Бях в Женева, за да взема редки предмети за музея „Гулбенкян“, и за мен това бе просто една нова възможност. Съобщиха ми, че ще ми покажат интересен старинен артефакт в комплекса ЦЕРН, и аз го приех на доверие. Освен това имах и свободно време.
	— И кой беше антикварят, който ви даде тази информация?
	Въпросът накара Томаш да потръпне. Нова бомба, която щеше да го погребе още по-надълбоко.
	— Не знам.
	— Моля?
	— Истината е, че не съм разговарял с никакъв антиквар — изясни той, разкайвайки се, че не бе обяснил всичко подробно още отначало. — Случи се така, че като се прибрах в хотелската си стая, се натъкнах на бележка, пъхната под вратата, в която се споменаваше за въпросния древен предмет и покана да отида в ЦЕРН да го видя. В бележката бе указан часът, в който да се отправя към института, и мястото на срещата, на ъгъла на един от входовете към помещението на детектора ATLAS.
	— Къде е тази бележка?
	— Изхвърлих я.
	— Поне беше ли подписана?
	— Да. — Историкът засрамено се почеса по главата. — Страхувам се обаче, че подписът беше нечетлив.
	Кронгард изсумтя. Очевидно отговорите не му се струваха убедителни.
	— Ами този артефакт? — попита той, сякаш даваше на Томаш последна възможност да докаже думите си. — Къде е?
	Още един въпрос, чийто отговор трудно щеше да понесе.
	— Пристигнах на мястото, където според бележката трябваше да ме чака антикварят, но никой не се появи. Почаках един час и накрая се отказах и си тръгнах, тъй като бързах за полета си до Лисабон.
	Американецът си пое дълбоко дъх и поклати глава.
	— Честно казано, професор Нороня — започна той с тона на учител, който не вярва на измислените извинения на ученик без домашно, — нали не вярвате, че ще преглътна толкова лошо скалъпени лъжи?
	— Прав сте.
	— Прав съм за това, че спретнахте една импровизация, пълна с лъжи — обвини той Томаш. Гласът му внезапно придоби твърдост: — Аз се появявам тук и вие веднага разбирате, че причината е Франк Балами. Питам ви къде сте били вчера в Женева и пропускате да споменете ЦЕРН. Когато ви показвам снимка, доказваща, че сте посетили института, обяснявате, че сте забравили, защото просто сте се отбили. На въпроса какво сте търсили там, твърдите, че някакъв антиквар ви е поканил да разгледате античен предмет, все едно е нормално подобни неща да се излагат за продан на място като ЦЕРН. После, когато ви питам за името на този човек, за да се срещна с него и да проверя думите ви, вие си противоречите, като казвате, че всъщност не сте разговаряли, а сте получили информацията от бележка, оставена в стаята ви, с нечетлив подпис, което ми се струва добър подход, за да попречите на идентифицирането, на когото и да е. Питам ви за бележката, а вие сте я изхвърлили. Къде е антиката? Оказва се, че не сте я купили, нито пък някой се е появил в часа на срещата на указаното място. В крайна сметка тази история е напълно безсмислена!
	Това кратко изложение, изказано от агента от ЦРУ, осъзна Томаш, отразяваше начина, по който всеки недоверчив полицай би приел думите му. Нямаше значение какво всъщност се бе случило, важното бе как изглеждаше отстрани и какво можеше да докаже.
	— Знам, че онова, което ще ви кажа, ще ви се стори като извинение, но истината е, че вашите въпроси ме свариха неподготвен — оправда се историкът. — Нещата се случиха така, както ви разказах, макар и тогава да не им обърнах особено внимание. Разполагах със свободно време преди полета и се възползвах от тези часове, за да проверя възможност за покупка, която в крайна сметка не доведе до нищо. После забравих за случая, тъй като не ми се стори важен, и със сигурност никога повече нямаше да си го припомня, ако не се бяхте появили вие с всички тези въпроси.
	Американецът повдигна вежда.
	— Нима според вас фактът, че Франк Балами е бил убит точно по времето, когато сте били в ЦЕРН, е просто съвпадение?
	Томаш присви очи; положението се оказа по-лошо, отколкото си беше представял.
	— Франк Белами е загинал в ЦЕРН по времето, когато аз съм бил там?!
	Агентът от ЦРУ го изгледа презрително; в този миг имаше абсолютната убеденост, че събеседникът му наистина с убиеца.
	— Сега се правите, че не знаете?
	— Досетих се, че Белами е намерил смъртта си в ЦЕРН, когато вие направихте голям въпрос от посещението ми в научния комплекс, но се надявах да греша — призна примирено историкът. — Така или иначе това са косвени доказателства, които със сигурност няма да издържат в съда. Ще трябва да намерите по-солидни улики от присъствието ми в ЦЕРН по време на убийството на Белами. В крайна сметка тогава в комплекса може би е имало повече от хиляда души, прав ли съм? Защо подозирате мен, а не някого другиго, който също е бил там?
	Примирението на историка и настойчивото търсене на по-точни доказателства бяха изтълкувани от Кронгард като самопризнание. Мъжът от ЦРУ бе прекарал последните часове в изучаване на доклада по случая, оставаше му само да разбере дали показанията на заподозрения са неопровержими. Истината е, че Томаш не го бе убедил.
	— Виждам, че сте решили да се защитавате със съдебни подробности — отбеляза той. — Такава тактика обикновено използват виновните…
	— Нямам нищо общо със смъртта на Белами, за когото дори не знаех, че е в Женева — настоя португалецът. — Но вече ми е ясно, че вие не ми вярвате, и честно казано, това също не ме интересува. Ако смятате, че съм виновен, трябва да го докажете.
	— Знаете ли, много бих искал да ви вярвам, но множеството лъжи, изречени от вас, ви изобличиха — отвърна мъжът от ЦРУ. — Открихме, че вие и господин Белами сте били отседнали в един и същи хотел — „Четири сезона“. — Извади още една разпечатана фотограма от досието, изпратено от Лангли. — Изображение от охранителната камера на хотела. Както виждате, тук сте вие, седнали във фоайето, четейки вестник, и мистър Белами минава покрай вас.
	Втрещен, Томаш се взря в снимката.
	— Били сме в един и същи хотел?! — учуди се той. — Проклятие, това е дяволско съвпадение!
	Американецът прибра снимката.
	— Ако съм научил нещо, професор Нороня, то е, че в живота съвпадения не съществуват — заяви Кронгард. — За нас е ясно, че сте се престрували, че четете вестник, докато всъщност сте го наблюдавали. Добре познавам стратегията с вестника — стар номер в нашата професия.
	— Уверявам ви, че отсядането ни по едно и също време в хотела е чисто съвпадение — повтори историкът. — Все пак това отново е косвена улика. Струва ми се, че нямате нищо конкретно, което да ме свързва със смъртта на Белами, затова стреляте напосоки, за да видите дали ще се огъна.
	Кронгард се поколеба, но накрая извади още един документ от папката и го размаха пред събеседника си.
	— Смятате, че нямаме нищо конкретно, което да ви свързва с убийството? Тогава вижте това.
	{img:zagadka.png}
	Погледът на Томаш веднага попадна върху надписа под символа.
	— Какво прави моето име тук?
	Устните на американеца се разпънаха в усмивка, подобно на ловец, чиято жертва разчита единствено на неговата милост.
	— Не го очаквахте, нали?
	— Не отговорихте на въпроса ми — настоя историкът, предчувствайки потока от информация, скрита в тази малка бележка. — Какво е това? Защо името ми е тук?
	— Това е копие, което ни изпрати полицията в Женева — обясни Кронгард. — Тази бележка е намерена в ръцете на покойния мистър Белами. Смисълът е очевиден, особено имайки предвид вашето посещение през същия лен. Знакът отгоре символизира разпване на кръст. Очевидно мистър Белами е имал предвид своята смърт и под знака е името на човека, който го е убил, когото той нарича _the key_, или ключа към намирането на неговия убиец. — Американецът размаха бележката. — Този лист хартия, професор Нороня, представлява категорично и неоспоримо доказателство, че вие сте убили шефа на дирекция „Наука и технологии“ към ЦРУ.
	Томаш се взираше в бележката, осмисляйки всичко, в което бе замесен, което бяха му съобщили и което виждаха очите му. Името му, изписано на бележка, намерена в ръката на жертвата, несъмнено можеше да се приеме за силно компрометиращо доказателство. Знаеше, че е невинен, но как би могъл да обясни подобно нещо? Франк Белами очевидно го бе превърнал в заподозрян и неговото последно послание със сигурност щеше да звучи в главата на съдията в момента на произнасяне на присъдата.
	— Сигурен ли сте, че Белами е писал това? — попита историкът, хранейки последни надежди. — Как може да знаете, че това доказателство не е инсценирано от истинския убиец, за да ме натопи?
	Американецът показа досието, което държеше в ръката си.
	— Знаем, че мистър Белами е истинският автор на това съобщение, защото направихме експертиза на написаните тук думи и внимателно изследвахме хартията и мастилото. Според предварителните резултати, с които разполагам, почеркът безспорно е негов, мастилото съответства на химикалката, която той обикновено носеше със себе си, и единствените отпечатъци по хартията принадлежат именно на мистър Белами. Можете да сте сигурен, професор Нороня, че съобщението наистина е оставено от него.
	За изумление и ужас на историка, този път бе попаднал в безизходна ситуация.
	— Тогава не разбирам — започна той. — Но съм сигурен за едно: нищо не съм направил.
	Кронгард сви рамене.
	— Не ме интересуват лъжите ви — каза агентът. — Бъдете така добър да ме придружите.
	— Къде?
	Американецът определено сметна разговора за приключен. Той хвана професора за лакътя и грубо го блъсна към белия автомобил, паркиран под дъба.
	— Вие сте арестуван.


>	XIX

	— Вие ми се свят.
	Гласът на дона Граса изтръгна Томаш от вцепенението, в което бе изпаднал, докато непознатият го влачеше към дървото. Точно когато се канеше да влезе в колата на агента от ЦРУ, историкът дойде на себе си, освободи ръката си с рязко движение и се обърна към Кронгард.
	— Вижте какво, няма да стане така — запротестира той. — Тази сутрин майка ми получи сърдечен пристъп и аз трябва да й помогна! Освен това, доколкото ми е известно, в тази страна вие нямате юрисдикция. Единствено португалската полиция може да ме отведе някъде против волята ми.
	В очите на американеца проблесна искра.
	— Вие сте убили директор на ЦРУ — процеди той през зъби. — В Америка такова престъпление се наказва със смърт. Нима смятате, че в този случай Агенцията ще се занимава с бюрократични процедури, които няма да доведат до нищо, след като Португалия никога не би се съгласила неин гражданин да бъде съден в Съединените щати? — Той поклати глава. — Грешите, професор Нороня. В този момент един _Херкулес C-130_ лети над Атлантика, за да ви вземе. Вие сте задържан от ЦРУ и довечера ще ви транспортираме тайно до Лангли, където ще ви разпитат и ще започне процес. — Кронгард махна с ръка към колата си. — Затова имайте добрината да ме последвате.
	— Нямате право да ме арестувате!
	Агентът от ЦРУ разтвори палтото си и откри пристегнатия към гърдите си кобур с приклада на глока, който се подаваше от него.
	— Това е моето разрешително — изръмжа той заплашително, докато се усмихваше криво и галеше приклада. — Може да стане с добро, а може и е лошо. Вие решавате.
	Оръжието, макар и прибрано в кобура, представляваше застрашителен аргумент. Погледът на Томаш се местеше между непоколебимото изражение на американеца с ръка върху пистолета и слабата фигура на майка му, която чакаше до портата.
	— Добре — отстъпи той съкрушен, — но първо ми позволете да заведа майка си до дома, става ли? Както виждате, тя е изморена и има нужда от почивка.
	Вниманието на Кронгард се насочи към дона Граса.
	— Разбира се.
	Томаш се върна при майка си, подаде й ръка, помагайки й да мине през портата, и я заведе до входа на „Лугар ду Репоузо“. Американецът вървеше на метър след тях, доволен от развоя на събитията. Благодарение на събраните сведения той бе предвидил, че обектът ще се появи на площадчето с майка си, и точно така се случи. Посещението в сградата беше част от плана му. След като се бе убедил във вината на заподозрения, знаеше, че ще го убие без никакво колебание. Затова трябваше да го подтикне към бягство и да му предостави благоприятна възможност.
	— Дона Граса! — възкликна служителката, която отвори. Като видя възрастната жена да стои пред нея, тя разпери ръце, за да я прегърне, и се усмихна топло. — Как сте? По-добре ли се чувствате?
	— Слава богу, да — отвърна тя с унила усмивка. — Синът ми дойде да ме вземе от болницата, миличкият. Златно момче, не мислите ли, дона Ермелинда.
	— Ама такъв е! Такъв е!
	Прекрачиха прага. Озовал се във фоайето на дома, Томаш се поколеба какво трябва и може да направи. Дали вече бе арестуван и трябваше да тръгва към колата? Или американецът щеше да му даде още няколко минути насаме с майка му? Обърна се и се взря в похитителя си.
	— Нали не е проблем да заведа майка си до стаята й? — попита той. — Искам да я сложа да си легне и да я успокоя.
	— Разбира се — позволи Кронгард на висок глас, но се приближи до ухото на историка. — Сбогувайте се с майка си, сбогувайте се — прошепна той. — Това е последният път, в който я виждате, защото в Америка ви очаква електрическият стол.
	При тези думи португалецът го погледна, шокиран. Не можеше да повярва на безсърдечността, която агентът на ЦРУ проявяваше в такъв момент.
	— Майната ти! — прошепна той. В тона на гласа му и в очите му прозираше презрение. — Майната ти!
	— Тц-тц, какво е това? — отвърна развеселен американецът. — Мерете си приказките, младежо. — Той се обърна към служителката от дома, която тъкмо се отдалечаваше. — Уважаема госпожо, имате ли нещо за ядене? Нямате представа колко съм гладен…
	Жената спря, за миг изненадана от тази молба, но успя да реагира бързо.
	— Елате с мен — покани го тя. — Готвачката е приготвила фейжоада по рецепта от Траз уш Монтеш, от която ще си оближете пръстите. Ще трябва да хапнете в кухнята, ако нямате нищо против. В трапезарията се хранят нашите гости.
	Посетителят се огледа.
	— Къде са те? — попита по-скоро по причини, касаещи работата му, отколкото от любопитство. — Тук е толкова пусто…
	Служителката се засмя.
	— Някои отидоха на разходка до боровата горичка, други са по стаите си — обясни тя. — Но повечето са във всекидневната. Знаете ги хората на тази възраст, там е телевизорът и…
	— Разбирам — отвърна американецът, докато търкаше ръце, предвкусвайки угощението. — Тогава да вървим в кухнята да опитаме тази фейжоада.
	Докато Томаш се качваше по стълбите към горния етаж с майка си, Кронгард последва служителката и по устните му заигра усмивка. Напомняйки му, че в Америка го очаква електрически стол и отправяйки се към кухнята, за да хапне, мъжът от ЦРУ бе дал на историка мотив и възможност за бягство. Капанът бе заложен.
	Топката бе в ръцете на жертвата.
	Поведението на американеца учуди Томаш. Докато бавно изкачваше стъпалата, помагайки на дона Граса да стигне до първия стаж, бавно започнаха да го изпълват тежки съмнения. Как е възможно агентът, дошъл да го арестува, толкова доверчиво да го остави сам с майка му? Нима не разбираше, че така му предоставяше възможност да избяга? Какво го караше да се чувства толкова уверен? Как би могъл да е сигурен, че Томаш няма да се възползва? Въпросите изникваха един след друг, но не и отговорите. Опита да се постави на мястото на агента от ЦРУ, за да може да разбере и предвиди поведението му. Безуспешно. Каквато и гледна точка да му хрумнеше, стигаше само до един задоволителен отговор. Похитителят му го подценяваше. Нямаше друго обяснение. Смяташе, че Томаш, като учен, обитаващ света на книгите, който прекарва дните си в проучвания на древни ръкописи, не бе нищо повече от един книжен плъх, просто потресен от предизвикателствата на истинския живот интелектуалец, неспособен да предприеме начинания, изискващи смелост и физическа издръжливост. Подобно мнение го обиждаше.
	— Ох, изморена съм — оплака се дона Граса, когато стигнаха до горе, прекъсвайки мислите на сина си. — Мисля да си легна.
	— Добре ще направиш, мамо — съгласи се историкът. — Наистина трябва да си починеш, имаше тежка сутрин. Не всеки умира и възкръсва в един и същи ден, нали? Самият Исус е трябвало да чака цели три дни.
	Томаш хвърли поглед към долния етаж и се увери, че фоайето е пусто. След това придружи майка си до стаята й по коридора. Влязоха вътре и той й помогна да се съблече, да сложи нощницата, да си вземе лекарствата и да си легне.
	— Благодаря ти, сине — прошепна тя, докато се завиваше и нагласяше възглавницата си. — Ще се видим на вечеря, нали?
	Томаш се поколеба. Първоначалната идея беше да остане в Коимбра за една-две седмици, за да следи възстановяването на майка си и посещенията й в болницата, но събитията бяха поели в неочаквана посока и всичко това ставаше невъзможно.
	— За жалост, не — отговори той. — Изникна нещо спешно и трябва да се връщам в Лисабон.
	— О, колко неприятно! Слушай, внимавай по пътя, ясно? Понякога караш бързо, а това е опасно. Освен това има толкова луди шофьори…
	— Не се тревожи.
	Повалена от умората, дона Граса затвори очи и почти веднага заспа. Томаш се наведе и я целуна по челото, питайки се дали ще я види отново. Недоразумението, в което го бе замесил Белами, можеше да му струва скъпо.
	Истерикът се изправи и се съсредоточи върху по-належащия проблем. Ситуацията, в която бе изпаднал. Събитията бяха претърпели необикновен обрат, когато само преди минути агентът от ЦРУ го бе пресрещнал на входа на старческия дом. Това ново положение имаше своите сюрреалистични елементи, но той не можеше да го игнорира. Разглеждайки възможностите си и преди всичко вероятността да бъде отвлечен и транспортиран тайно в Съединените щати, където го чакаше електрически стол, единственият изход беше да избяга. Нямаше никакво съмнение.
	Бягство.
	Решението бе взето. Допря ухо до вратата, за да разбере дали имаше някого в коридора. Не чу нищо. Отвори бавно и надникна навън. Коридорът изглеждаше пуст. Излезе от стаята, затвори внимателно вратата и тръгна по коридора с тихи стъпки, разтревожен от всяко подозрително движение. Дървеното дюшеме скърцаше, сякаш стенеше тъжно, и с всяка крачка Томаш ставаше все по-предпазлив. Като стигна до стълбището, той се наведе и огледа фоайето. Нямаше никого.
	Бе настъпил моментът да си опита късмета.
	Джеймс Кронгард чу стъпките по скърцащия паркет. Той се ослушваше за шумове на горния етаж от момента, в който заподозреният заведе майка си в стаята й. Първото, което привлече вниманието му, бе скърцането на дървения под. Запомни добре този звук, защото знаеше, че ще го чуе отново, когато обектът мине по коридора на връщане.
	— Е, хареса ли ви фейжоадата? — попита служителката. — Много е вкусна, нали?
	— Отлична! — отвърна американецът, докато пъхаше в устата си последна хапка. — Но стига толкова.
	— О! Няма ли да доядете порцията си?
	Мъжът стана от мястото си и се отправи към коридора.
	— Благодаря ви за гостоприемството, но не искам повече. Ще почакам професор Нороня.
	Излезе от кухнята и застана в коридора, който водеше към фоайето. Скърцането на дюшемето горе бе престанало — знак, че обектът проверяваше пътя си за бягство. Устните на Кронгард се изкривиха в усмивка, която веднага потисна, за да не се разсейва. Развръзката всъщност бе предвидима. Португалецът знаеше, че ЦРУ ще го отведе тайно в Америка, където щеше да бъде съден за убийството на един от директорите на Агенцията въз основа на силно компрометиращи доказателства срещу него, и възползвайки се от неочакваната възможност да се измъкне от неприятния посетител, той със сигурност щеше да се опита да избяга.
	— Хайде, момче — прошепна Кронгард, почти убеден, че призивът му ще подтикне Томаш към действие, въпреки че не можеше да го чуе. — Давай!
	Дясната ръка на агента се плъзна под якето и погали студения приклад на глока. Нямаше как да го извади веднага. Ако някой го видеше с оръжие, щеше да включи алармата и капанът щеше да се провали. Но трябваше да има готовност да извади бързо пистолета си и да го използва. Отпусна ремъка, който придържаше глока към кобура, с показалец. След това с два пръста освободи оръжието. Когато приключи, хвана приклада и постави пръст на спусъка. Бе готов. Знаеше, че трябваше да действа, когато заподозреният заслиза по стълбите; нещо, което щеше да бъде предизвестено от скърцането на дървения под.
	В този момент дюшемето на горния етаж отново изскърца.


>	XX

	Имаше чувството, че нещо не се връзва.
	Пустото фоайе силно смути Томаш. Сякаш някакво шесто чувство му подсказваше, че не трябваше да се възползва от шанса за бягство, който така ненадейно му бе предоставен. Той бе свикнал да се доверява на инстинктите си не защото вярваше, че това е свръхестествена способност за контакт с някакъв мистериозен свят, а именно защото знаеше, че се дължи на сложен анализ, в който участват когнитивни процеси на ума и сканират ситуацията, без да прибягват до съзнанието. Резултатът очевидно бе предупреждението, продиктувано от шестото чувство. Трябваше да преосмисли плана за бягство.
	Нещо наистина не беше наред.
	— Ти ме чакаш — прошепна историкът и стомахът му се сви от съмнение, докато наблюдаваше пространството, водещо до външната врата, с нови очи, изпълнени с подозрение. — Скрил си се някъде в очакване да се опитам да избягам…
	Може би подобна предпазливост бе прекалена, но Томаш реши да се довери на интуицията си. Хвърли един последен поглед на пустото фоайе, като отчаяно се надяваше да не допуска грешка, пропилявайки добра възможност да се измъкне. Все така внимателно заотстъпва назад по коридора, като се опита да сведе до минимум изнервящото скърцане на дюшемето, и се върна до стаята на майка си.
	Затвори вратата, завъртя ключа в ключалката и с разтуптяно сърце се взря в силуета в леглото. Дона Граса спеше дълбоко. Чуваше се тихо похъркване и завивката се повдигаше и спадаше в спокойния ритъм на дишането й. При други обстоятелства Томаш би се засмял на това леко хриптене, но не и в този момент — положението беше сериозно.
	— Ами сега? — запита се тихо той, като все още се колебаеше дали е постъпил правилно, или е пропилял единствения си шанс за бягство. — Как ще се измъкна оттук?
	Огледа се наоколо като животно, заключено в клетка, и погледът му веднага се спря върху балкончето на стаята. Щом вратата към коридора не е верният път, както му подсказа шестото чувство, оставаше само този изход за бягство. Приближи се до перваза и погледна надолу. Намираше се на първия етаж, но височината бе значителна, а и настилката не бе много приветлива — грапави гранитни павета, които отделяха външната стена на сградата от зеления килим на поляната. Ако се хвърлеше оттам, със сигурност щеше да си счупи крак и няколко ребра. Не можеше да става и дума за скачане.
	Тогава забеляза бора.
	Новото скърцане на дървения под на горния етаж обезпокои Джеймс Кронгард. Какво означаваше това? След първите шумове бе очаквал, че обектът ще слезе тихо или ще се затича по стълбището, за да избяга. Нищо такова не се случи. Напротив, продължаващото скриптене означаваше, че всъщност горе се случва нещо, но агентът не можеше да разбере какво.
	— Какво прави този тип?
	Агентът на ЦРУ изчака още няколко секунди, като се надяваше скоро всичко да си дойде на мястото и заподозреният да се спусне по стълбите, както бе предвидил, но това не стана. Докато секундите минаваха, без да се случва нищо, стана ясно, че събитията са поели в друга посока. Изпълни го неприятното усещане, че контролът върху новата ситуация му се изплъзваше. Тези шумове означаваха, че някои от гостите се разхождаха на горния етаж или пък…
	Очите му се разшириха.
	— Дали пък…
	Едва сега американецът се усъмни, че Томаш бе избрал друг път за бягство. Без да губи повече време, той се измъкна от скривалището, където причакваше историка, и се приближи до стълбището. Не видя никого. Страхувайки се, че е допуснал ужасна грешка, агентът от ЦРУ хукна нагоре, вземайки стъпалата по две, и бързо прекоси коридора до стая номер осем — знаеше от служителката, че тук е настанена майката на мишената му.
	Почука на вратата.
	— Професор Нороня? — повика той, като се стараеше да владее гласа си, за да не всява смут в дома. — Професор Нороня, там ли сте? — Отново почука. — Професор Нороня?
	Тъй като не получи отговор, той сложи ръка на бравата и я завъртя. Вратата не се отвори.
	— _Goddam!*_
	[* По дяволите! (англ.). — Б.пр.]
	В мига, в който откри, че вратата е заключена, Кронгард се убеди, че заподозреният наистина се измъкваше, но по друг път. Губейки контрол над ситуацията, агентът от ЦРУ разбра, че не може повече да се преструва; трябваше да смени подхода.
	Отстъпи две крачки назад, извади глока от кобура и го насочи към ключалката.
	Изстрелът разтресе старческия дом.
	Когато го чу, Томаш бе сграбчил стъблото на бора. Почукването на вратата дойде в момента, в който той се намираше на балкончето и оглеждаше дървото, проверявайки дали би могло да му послужи като сигурен път надолу. Гласът на американеца, който го викаше, му напомни, че не разполага с много време. Прозорецът на късмета му бързо се затваряше и ако наистина искаше да избяга, трябваше да го направи веднага.
	Прегърна стъблото и когато започна да слиза, чу изстрелът, разбил вратата на стаята на дона Граса. Помисли за майка си, за нейния уплах, опасявайки се, че гърмежът може да й докара нов сърдечен удар. Историкът почти се разкая, че се е опитал да избяга, но не бе предвидил, че агентът ще стреля, а вече бе прекалено късно, за да поправи случилото се. Единствената възможност, която му оставаше, бе да продължи напред.
	И то бързо.
	— Професор Нороня?
	Гласът със силен американски акцент идваше от стаята и Томаш знаеше, че след секунда преследвачът му ще се появи на балкончето, и трябваше да побърза.
	Стигна до средата на стъблото и височината му се стори сигурна. Тогава скочи. Претърколи се, стана и хукна през градината към площадчето.
	Нов изстрел.
	Трясъкът отекна по-различно очевидно, защото бе произведен в открито пространство, и беглецът съзря стръкове трева, които избухнаха пред него. Осъзна, че американецът се бе опитал да го убие. Гърбът на Томаш представляваше чудесна мишена и това щеше да продължи още пет секунди — времето, за което щеше да свие зад ъгъла на сградата и да изчезне от обсега на мерника.
	Четири секунди.
	Отскочи вляво и в същия момент отекна още един изстрел. Агентът от ЦРУ със сигурност бе отличен стрелец — стрелбата бе част от обучението му, само че не очакваше обектът да промени посоката и отново не улучи.
	Три секунди.
	Направи още няколко стъпки направо, но знаеше, че е изложен на прицел, и трябваше отново да отскочи встрани, за да има шанс да избяга. Престори се, че тръгва надясно, но внезапно сви отново наляво. Следващият изстрел пак пропусна.
	Две секунди.
	— _Sonnavabitch!*_
	[* Копеле! (англ.). — Б.пр.]
	И трите изстрела не улучиха мишената и този провал изтръгна отчаян вик от гърлото на американеца. Никога през живота си не бе пропускал два поредни пъти, да не говорим три.
	Първият му бе простен — тъкмо се бе показал навън и бе открил огън, без да се прицелва, но следващите два пропуска бяха недопустими! Разбира се, внезапното кривване на португалеца го бе изненадало, но проблемът бе в мишената, която бе избрал. Целеше се в главата, за да причини мигновена смърт, само че условията не бяха подходящи за подобен изстрел с пистолет. Ако бе стрелял в гърба му, никакви маневри нямаше да спасят заподозрения. И точно там щеше да се прицели сега. Четвъртият изстрел щеше да попадне в целта.
	Една секунда.
	Мерникът на глока на Джеймс Кронгард се закова в гърба на Томаш, където нямаше да пропусне, независимо от маневрите на беглеца. Първо щеше да го повали. Когато се строполеше на земята, вторият куршум щеше да пръсне мозъка му. Осъзнавайки, че разполага едва с части от секундата, той сви показалеца си и натисна спусъка.
	— Негодник!
	Някакъв предмет, дошъл незнайно откъде, улучи американеца в момента, в който откриваше огън, и го разсея.
	— Какво… — заекна той, облегнат на парапета. Видя обекта да изчезва зад ъгъла на къщата и разбра, че отново е пропуснал. — _Damn*!_
	[* Проклятие! (англ.). — Б.пр.]
	— Грубиян!
	Нещо отново го удари по главата. Вдигна ръка, за да се предпази, и се опита да разбере какво става.
	Дона Граса го налагаше с дамската си чанта. С разрошени коси и гневен поглед, тя сипеше по него обиди и удари с чантата.
	— Идиот!
	Агентът бе забравил за майката на заподозрения. Трясъкът от разбиването на ключалката я бе събудил и уплашил и когато бе чула мъжа да вика сина й по име и да влиза в стаята й, тя бе застанала нащрек. Като бе видяла, че мъжът стреля през прозореца, тя бе разбрала какво става и майчинският инстинкт, по-силен от всякога, бе реагирал моментално.
	— Отдръпнете се! — заповяда Кронгард, като се изправи и отблъсна възрастната жена с ръка. — Пуснете ме да мина!
	Агентът от ЦРУ прекоси стаята и коридора бегом с пистолет в ръка, молейки се да не е закъснял, когато излезе на улицата. Един-единствен въпрос се въртеше в ума му: как щеше да обясни в Лангли, че старица, която дори не бе с всичкия си, му бе попречила да ликвидира човека, убил Франк Белами?



>	XXI

	Трясъците уплашиха Мария Флор. В началото помисли, че са пиратки, и се подразни — чудеше се що за хора биха решили да гърмят по това време близо до дом за възрастни хора, но изостави тази мисъл в момента, в който видя задъхания Томаш на входа да тича към автомобила.
	— Какво става? — попита учудено тя, когато той отвори вратата на колата. — Случило ли се е нещо?
	Той буквално влетя в автомобила, блъскайки главата си в рамото й.
	— Давай! — извика историкът. — Хайде!
	Приятелката му го изгледа неразбиращо.
	— Какво да давам?
	Историкът посочи към волана.
	— Тръгвай веднага! — настоя той. — Трябва да се махнем оттук възможно най-бързо!
	— Но защо? Какво става?
	Историкът посочи с палец към сградата на „Лугар ду Репоузо“ зад оградата и живия плет.
	— Мъжът… мъжът, който ме заговори на площадчето, стреля по мен! — обясни той с възможно най-спокойния тон, осъзнавайки, че думите му звучат прекалено налудничаво, за да бъдат взети на сериозно. — Трябва веднага да се махаме оттук! Този тип иска да ме убие, разбираш ли?
	По лицето на Мария Флор се четеше изумление и невъобразима изненада.
	— Какво? За какво говориш?
	Томаш простена отчаяно.
	— Тръгвай! — извика той, вече извън себе си. Погледът му прескачаше между нея и входа на сградата. — Тръгвай, преди онзи тип да се появи!
	Двигателят тихо ръмжеше, всъщност Мария Флор не го бе изключила, защото смяташе, че приятелят й ще се върне по-скоро. Поради настойчивостта на Томаш, а и за всеки случай, тя натисна съединителя и даде на първа, но нямаше никакво намерение да му се подчинява, докато не изяснеше докрай тази история. Нима в дома имаше човек, който стреляше напосоки? В това нямаше никакъв смисъл. Да не би Томаш да се е побъркал?
	— Слушай — започна кротко тя, сякаш за да го успокои. — Какво…
	Замълча в мига, в който съзря мъж с пистолет в ръка пред вратата. Всъщност тя не го видя добре, нямаше време за това, защото инстинктът й или онова шесто чувство, което всъщност бе умът, анализиращ несъзнателно ситуацията, реагира бързо и едва след това си даде сметка за действията си.
	Отпусна съединителя, даде газ, колата се разтресе и бързо отпраши с яростно свистене.
	Стреля в мига, в който фолксвагенът тръгна. Джеймс Кронгард не очакваше автомобилът да потегли точно в този момент и пропусна отново. Всъщност куршумът пръсна страничното стъкло откъм задната седалка, но не засегна пътниците.
	Считаше се за пропуск.
	— Мамка му! — изруга американецът, а той нямаше навика да ругае. — Мамка му! Мамка му! Мамка му!
	Днес не му вървеше.
	Автомобилът на беглеца излезе от площадчето, оставяйки облак синкав дим във въздуха, и вече набираше скорост по съседната улица. Агентът от ЦРУ бързо мина през портата и стигна до средата на площадчето, близо до улицата. Там той се прицели, но съзря единствено задната част на колата, която зави зад ъгъла и изчезна зад една сграда.
	— О, не!
	Без да губи време, Кронгард изтича до белия форд, паркиран под дъба. Бръкна в джоба си, извади ключа и с нелепа мелодия вратите се отключиха. Седна зад волана, запали двигателя и потегли. В този момент съжали, че не бе наел по-мощен автомобил, но знаеше, че в крайна сметка това нямаше решаващо значение. Нима по време на обучението си във Фермата — тренировъчния щаб на ЦРУ — не бе участвал в автомобилното състезание в Индианаполис? Агенцията обучаваше кадрите си в техниките на шофиране на висока скорост, което означаваше, че беглецът нямаше никакъв шанс да се измъкне. Освен това бе забелязал, че зад волана стои жена, а Кронгард дълбоко вярваше, че жените са по-неумели на пътя.
	Фордът даде газ и наби спирачки със свистене, занасяйки на всяка права отсечка и на всеки завой като бърз ловец по следите на жертвата. Заобикаляше другите автомобили, които изникваха на пътя, рискувайки, но печелейки всеки залог, защото другите водачи му правеха място, смутени от агресивното шофиране. С приближаването към центъра на Коимбра трафикът се засилваше, което по принцип би било проблем, но в случая представляваше предимство. Агентът на ЦРУ знаеше, че бегълците не притежават състезателен опит в шофирането, което означаваше, че натовареното движение ще ги забави повече, отколкото него.
	След някакви си пет минути на луда надпревара по улиците на града Кронгард най-сетне съзря синия фолксваген, заклещен между микробус и камион.
	— А, ето те — усмихна се той въпреки стиснатите от ярост зъби при преследването. — Пипнах те!
	Натисна газта и мина в насрещното, изпреварвайки няколко коли, с което напредна с двеста метра. С това темпо, пресметна той, скоро щеше да е точно зад синия автомобил.
	Само още една минута.
	Томаш внимателно наблюдаваше бързото напредване на форда с обърната назад глава и с вперен поглед в бялата точка, която изпреварваше по няколко автомобила наведнъж. Шофьорът рискуваше да катастрофира, но всеки път успяваше да се измъкне. Приличаше на чист късмет, но Томаш знаеше, че се дължеше на сръчност и ловкост.
	По-бързо — примоли се той. — По-бързо!
	— Но как? — попита нервно Мария Флор, като махна отчаяно с ръка пред себе си. — Не виждаш ли, че има светофар? Какво искаш да направя?
	— Зарежи го! Промъкни се в насрещната лента и мини на червено!
	— Но… но…
	— Прави каквото ти казвам! — ядосано настоя Томаш. — Ако не рискуваме, той ще ни хване!
	Мария Флор разбра посланието. Пое си дълбоко дъх, сякаш се подготвяше психически за тази лудост, и сви вляво, навлизайки в насрещното платно. Веднага бе засечена от друг автомобил, който бе завил в същата посока, но въпреки уплахата успя да го избегне и да се вмъкне между кола в същата лента и джип, спрял на светофара. Като стигна до кръстовището, ускори и мина през колоната коли, които идваха отляво, но когато мислеше, че безопасно е пресякла и другото платно, по което се движеха автомобилите, идващи отдясно, се чу трясък и фолксвагенът се завъртя страшно, подобно на пумпал, по часовниковата стрелка.
	Някой ги бе ударил.
	— Потегляй! — извика Томаш, който реагира първи след сблъсъка. — Тръгвай веднага! Бързо!
	Мария Флор отвори очи и осъзна, че са катастрофирали и колата е спряла насред улицата. В огледалото за обратно виждане видя суматохата зад тях. Колата, която ги бе ударила, се бе преобърнала, това бе довело до още няколко леки катастрофи и движението бе спряло. Белият силует на преследвача им обаче вече се канеше да пресече кръстовището. За щастие, след въртенето фолксвагенът бе застанал напред, а двигателят още работеше. Беше ударен откъм задната врата. Мария Флор включи на първа и потегли.
	До нея историкът отново се обърна назад, за да наблюдава преследвача. Новините не бяха добри. Томаш видя как фордът се промъква между спрелите коли и ги погва отново само на триста метра след тях. Очевидно нямаше да успеят да му се измъкнат и след няколко секунди американецът щеше да се лепне зад тях. Спешно се нуждаеха от план.
	Томаш огледа улицата в търсене на решение. Трябваше му нещо, което да обърне хода на събитията и да им позволи да се отърват от агента на ЦРУ. Но какво? Зад тях преследвачът бе скъсил разстоянието на двеста метра.
	— О, не — простена отчаяно Мария Флор. — Не и това.
	Историкът погледна в посоката, в която се взираше тя, и разбра какъв е проблемът. Имаше ремонтни работи по смяната на настилката на тротоара и движението беше реорганизирано. Минаваше се само в една тясна лента и само състезател би успял да ускори в такова пространство. Фордът вече се намираше на сто метра от тях и бързо напредваше. Нямаха шанс.
	— Спри! — нареди Томаш. — Спри до ремонта!
	Погледът на Мария Флор издаваше паника, но още от началото на преследването бе сметнала за най-разумно да следва инструкциите на Томаш, колкото и абсурдни да й се струваха. Изглежда, приятелят й имаше таланта да импровизира под напрежение. Затова, въпреки че се страхуваше от последствията от подобна лудост, натисна спирачката и гумите на фолксвагена изсвистяха и се заковаха до работниците, които ги зяпнаха слисано.
	Без да губи време, Томаш изскочи от автомобила, грабна две тежки павета и с все сила ги запрати по форда, който вече спираше до тях. Първото строши предното стъкло, а второто уцели водача по рамото и отскочи към главата му.
	Историкът отново се втурна в колата и фолксвагенът веднага потегли, оставяйки преследвача си до ремонтните работи по тротоара с глава, обляна в кръв.


>	XXII

	Естествено, Джеймс Кронгард знаеше, че най-трудното тепърва предстои. Медицинската сестра вече бе поставила марля на рамото му и тъкмо приключваше с превръзката на главата, точно над дясното ухо, но това не бе страшно. Американецът вдигна поглед към вратата и съзря силуета на полицая с шкембето, който продължаваше да стои облегнат на стената в коридора с търпеливо изражение и някакви документи в ръка.
	— О, бюрокрация! — промърмори отегчено Кронгард. — В тази страна много обичат бюрокрацията…
	Но това също не го плашеше. Проблемът, истинският проблем, беше телефонното обаждане до Лангли. Как ще обясни случилото се? Трябваше ли да разкаже за старицата, която му бе попречила да се прицели точно, като го удари с чантата по главата? Или за двамата негодници, които го бяха победили в луда надпревара по улиците на Коимбра? Нима щеше да има кураж да признае истината за случилото се? Или трябваше да съчини някаква история?
	— Добре — каза майчински медицинската сестра, отстъпвайки назад, за да огледа превръзката. — Готово е. Раните на главата винаги много кървят, но в крайна сметка не е нищо сериозно. Не се тревожете. — Приличаше на художник, който съзерцава творбата си. — Мисля, че се получи чудесно. Обзалагам се, че в Америка не биха се справили по-добре…
	— Мога ли да си тръгвам?
	— Доколкото зависи от нас, да. Рентгенът не показа нищо счупено, имате само натъртвания и синини. — Тя махна към мъжа с шкембето, който чакаше в коридора. — Но мисля, че онзи господин иска да говори с вас. Изглежда, в центъра е настанала истинска суматоха, а?
	Американецът не отговори веднага. Нагласи кобура на гърдите си и облече палтото.
	— Оръжието ми?
	Сестрата отново посочи към полицая.
	— Говорете с господина.
	Като се замисли, Кронгард осъзна, че при тези обстоятелства конфискуването на глока му беше неизбежно. Обърна се и напусна спешния център, отправяйки се към полицая.
	Като видя американеца, полицаят се изправи и тръгна към него.
	— Документите, моля.
	Агентът от ЦРУ извади американския си паспорт и документ от американското посолство, които му гарантираха дипломатически имунитет, и ги връчи на дебелака.
	— Къде е оръжието ми?
	Полицаят прегледа документите със свъсени вежди, сякаш четеше много сложна материя, която изискваше дълбоко осмисляне.
	— Тук пише, че сте културен аташе в американското посолство в Лисабон…
	— Точно така.
	В очите на униформения проблесна искра, сякаш бе заловил престъпник на местопрестъплението.
	— Кажете ми — започна той, — нормално ли е културните аташета от вашето посолство да се разхождат въоръжени?
	— Сигурно сте чували за организация на име Ал Кайда, нали? — сряза го Кронгард и нехайно сви рамене. — Трябва да нося оръжие от съображения за сигурност. Никога не знаеш какво може да се случи…
	Този отговор обърка полицая. По-добре да се придържа стриктно към стандартните въпроси, реши той.
	— Имате ли разрешително за притежание на оръжие?
	Агентът на ЦРУ отново пъхна ръка в джоба на палтото си и извади друг документ.
	Униформеният унило провери текста, печата и подписа.
	— Наред ли е всичко?
	— Да — промърмори ядосано полицаят. Той очевидно искаше да задържи заподозрения, но вече съзнаваше, че не може да го направи. — Така изглежда.
	— Тогава дали може да ми върнете пистолета?
	Въпреки негодуванието си полицаят взе един найлонов плик, извади глока от него и го подаде на американеца. Кронгард прибра оръжието в кобура на гърдите си и подписа протокол, че оръжието му е било върнато. Полицаят му подаде документите, които американецът прибра в другия си джоб.
	— Знам, че имате дипломатически имунитет и затова дори не сте длъжен да давате показания — призна полицаят. — Все пак бихте ли ме придружили до управлението, за да ни разкажете какво се случи?
	По невъзмутимото лице на американеца премина лека иронична усмивка, преди надменно да обърне гръб и да се отправи към изхода на болницата.
	— Имам си по-важна работа.


>	XXIII

	Беззвездна нощ внезапно се спусна над шосето. Томаш седеше зад волана и внимателно следеше червените светлини на автомобилите в своята лента и белите проблясъци на колите в другото платно, които се виеха пред него. До него Мария Флор се опитваше да овладее нервите си. Преследването по улиците на Коимбра този следобед я бе изтощило и през последните два часа тя мълчеше.
	— Защо избра Национален път 1? — попита тя, нарушавайки дългото мълчание. — Не е ли по-добре да караме по магистралата? Все пак е по-бързо и по-сигурно…
	Шофьорът посочи с палец назад към счупените стъкла и смачкания багажник.
	— Видя ли на какво прилича колата ми? Полицията със сигурност е предупредила Националната гвардия и компаниите, които обслужват магистралите. Обзалагам се, че всички търсят фолксваген с подобни щети. Навсякъде има охранителни камери. Ако бяхме тръгнали по магистралата, щяха да ни хванат за нула време.
	Мария Флор не каза нищо, очевидно осъзнала силата на аргументите му. Не бе сигурна, че бягството от полицията е най-добрата стратегия; всъщност смяташе, че трябва да се обърнат директно към властите и да разкажат за случилото се, но вярваше, че Томаш знае какво прави. Щом бе решил да стои настрана от полицията, значи, имаше причини, а на нея й оставаше или да му се довери, или да го изостави.
	— Кой беше онзи човек? — зададе въпроса, който не й даваше мира от началото на преследването. — Защо ни преследва?
	— Той не преследва точно нас — уточни спътникът й. — Този тип иска само мен. Ти си случайно замесена, защото си с мен.
	— Както и да е. Кой е той и какво иска?
	— Мисля, че… искаше да ме арестува. — Историкът се поколеба, премисляйки отново отговора си. — Или просто искаше да ме убие, не знам.
	— Защо? Какво си направил?
	Томаш въздъхна. Не знаеше откъде да започне.
	— Нищо — заговори той. — Преди няколко години сътрудничих на ЦРУ и тогава…
	— На кого?!
	— ЦРУ. Американската разузнавателна агенция.
	Мария Флор го погледна невярващо, сякаш очакваше той да се засмее и да каже, че се шегува, но изражението му остана сериозно.
	— Това някаква шега ли е? — попита тя. Колебаеше се дали да му вярва. — Наистина ли си работил за ЦРУ?
	— Участвах в две операции. Случи се преди няколко години. Тогава консултирах един от директорите на Агенцията, който очевидно е бил убит в Женева. Американците смятат, че аз съм го извършил.
	— Вчера се върна от Женева…
	— Така е — потвърди историкът. — Това не означава нищо. Не съм убил човека, дори не знаех, че е в града. Чисто съвпадение.
	— Тогава защо те обвиняват?
	— Защото сме били отседнали в един хотел и той е бил в ЦЕРН по същото време, когато и аз посетих комплекса — обясни той. — И защото жертвата е оставила бележка, в която пише, че аз съм ключът.
	— Ключът към какво?
	— Според ЦРУ така той разкрива ключа за убийството си. — Томаш преглътна сухо. — Тоест самия убиец. — Поклати глава. — Аз обаче смятам, че жертвата е искала да каже друго.
	— Какво?
	Томаш не отклони поглед от шосето; фаровете на автомобилите, движещи се в другото платно на Национален път 1, отмерено осветяваха лицето му.
	— Остави ме да помисля. Когато всички парченца на пъзела се подредят в главата ми, ще ти кажа.
	Отговорът не се понрави на Мария Флор, но тя не настоя.
	— В съобщението, оставено от този директор, споменава ли се нещо друго, освен името ти?
	— Има и един символ.
	— Какъв?
	— ЦРУ явно смята, че е изобразил самия себе си — обясни професорът. — Този символ наистина напомня на разпнат на кръст човек. Разпнатият тук е жертвата.
	— Да не би да е религиозна препратка към човек в мига на сетния му дъх? В крайна сметка, когато говорим за разпване, първото, което ни идва наум, е образът на Исус на кръста.
	Историкът сви рамене.
	— Може би, кой знае…
	Изражението му бе безучастно, подобно на възрастен, който отговаря на дете, задало много сложен въпрос, чийто отговор е извън компетенцията му. Тя усети тона му и не остана доволна. Искаше конкретни отговори, а не снизходителни недомлъвки.
	— Виждам, че не си съгласен — отбеляза тя. — Добре, но щом знакът не символизира разпването на този директор на Агенцията или на Исус, тогава какво означава според теб?
	За пръв път от последните минути Томаш отклони поглед от пътя и се взря в нея с непроницаемо изражение, което се разсея, щом отговори на въпроса.
	— Най-загадъчното научно уравнение, формулирано някога.


>	XXIV

	Оперативният агент откри номера, който търсеше, в списъка си с контакти в телефона. Докато следеше едновременно движението по магистралата и дисплея на апарата, той набързо преговори онова, което щеше да каже, пое си дълбоко дъх и набра номера.
	Чу сигнал „свободно“ в слушалката.
	— Национална служба за тайни операции — отговори механичен женски глас. — С какво мога да ви помогна?
	— Джеймс Кронгард от Лисабон. Мисля, че директор Хари Фъч очаква обаждането ми.
	— Един момент, мистър Кронгард.
	Последва музикална прелюдия, която веднага бе прекъсната от ръководителя на тайните операции на ЦРУ.
	— Мистър Кронгард! — поздрави Фъч весело. Изглежда, бе в добро настроение. — Какво ново?
	Моментът, от който Кронгард най-много се боеше през последните часове, бе настъпил.
	Пое си отново въздух за кураж и се впусна в неприятния разговор.
	— За жалост, новините не са добри, мистър Фъч — съобщи той. — Пиленцето излетя от гнездото.
	От другата страна настъпи мълчание, докато ръководителят осмисляше казаното.
	— Какво се случи?
	Гласът му напълно се бе променил: нисък и напрегнат като измамно мъркане на дива котка, преди да се хвърли върху доверчива газела.
	— Оставих нашия заподозрян да избяга, за да мога да го ликвидирам, съгласно вашите инструкции, но преследването не мина добре — обясни агентът лаконично, пропускайки фактите, които не му изнасяха. — Имаше ужасна катастрофа на едно кръстовище и… страхувам се, че изгубих следата. Мисля, че трябва да…
	— По дяволите, Кронгард! — изруга Фъч, повишавайки тон.
	— Що за скапани оправдания? Откога достоен агент на ЦРУ се жалва, че се е провалил в една тъпа мисия, лесна като детска игра, и не знам още какво? За глупак ли ме вземате? — Директорът на Националната служба за тайни операции на ЦРУ вече крещеше: — Не искам извинения и мрънкане, ясно ли е? Искам резултати! Резултати, разбрахте ли? А вие какво ми давате? Прочувствена реч за някаква катастрофа, вие не сте виновен, бедничкият, и така нататък. Глупости! Дръжте се като достоен оперативен работник на Агенцията, не като подвил опашка страхопъзльо! Възложих ви мисия. Изпълнете я!
	По слепоочието на Кронгард се стекоха няколко капчици пот, които стигнаха чак до брадичката му.
	— Да, сър.
	От другата страна на линията се чуваше тежко дишане. Този изблик на ярост явно бе оставил Фъч без дъх.
	— И какво сега, глупак такъв? — попита той вече по-спокойно, но раздразнението в гласа му още се усещаше. — Как ще разрешите проблема?
	— Трябва да включа още агенти в операцията, сър. Ефектът на изненадата отмина. Сега птиченцето знае, че го преследват, и ще се скрие. За да го намеря, трябва да претърся голям периметър, което не става без хора.
	— Много добре. Свържете се с морските пехотинци от посолството. Самият аз ще се обадя на посланика да ни сътрудничи. Нещо друго?
	— Местната полиция, сър.
	— Не замесвайте полицията в тази операция, идиот такъв! — отново изрева Фъч с пълен глас. — Колко пъти трябва да казвам, че нещата трябва да стават дискретно?
	— Знам, сър. Проблемът е, че полицията вече е замесена…
	— Какво означава това?
	— Не забравяйте, че имаше катастрофа и престрелка. Мисля, че полицията разполага с описанието на колата на птиченцето. Тъй като аз не съдействах за разследването, позовавайки се на дипломатическия си имунитет, те ще искат да разпитат хората от другата кола.
	Директорът на Националната служба за тайни операции обмисли тази информация.
	— Хм… разбирам — измърмори той. — Все пак съществува опасност птиченцето да изприпка при полицията за закрила.
	— Прав сте, сър, но не мисля, че това ще се случи.
	— Така ли? Защо?
	— Прочетох характеристиката му в досието и не ми прилича на човек, който ще се крие зад гърба на полицията. Напротив, ще поиска да вземе нещата в свои ръце.
	Фъч отново замълча, докато се опитваше да си припомни досието на Томаш Нороня.
	— Може би имате право — съгласи се той. — Щом е така, нищо не е загубено. Слушайте, следете действията на местната полиция, но не я замесвайте в операцията. Ако те хванат нашето птиченце, никога няма да отмъстим за смъртта на Белами. Проклетият старец може и да беше голям трън в задника, но бе един от директорите на Агенцията, а ние сме длъжни да се грижим един за друг. Щом някой убива човек на ЦРУ, трябва да бъде ликвидиран. Ако самите ние не се уважаваме, кой ще ни уважава?
	— Да, сър.
	— Направете каквото трябва, и решете проблема. Да не сте посмели да се провалите отново, ясно?
	— Да, сър. Уверявам ви, че този път няма…
	Кронгард млъкна по средата на изречението. Шефът му вече бе затворил.


>	XXV

	Голяма табела указа пристигането им в Лисабон, но тя бе само формалност, тъй като Национален път 1 от известно време вече пресичаше градския пейзаж край реката. Пътуването бе към своя край и трябваше да се вземат някои решения.
	— Какво ще правим сега? — попита Мария Флор. — Имаш ли нещо предвид?
	В този час трафикът на входа на града бе натоварен, но за сметка на това се изнизваше бързо.
	— Първо ще те оставя на гара „Ориенте“ — отвърна Томаш, поглеждайки часовника в колата. — Ако не греша, след половин час тръгва Интерсидадеш* със спирка в Коимбра.
	[* Категория влакове на португалската железопътна компания, които се движат на португалска територия. — Б.пр.]
	— Не си го и помисляй.
	Той отклони поглед от шосето и се взря в спътничката си.
	— Виж, рисковано е да ме придружаваш в момента. По петите ми са опасни хора и…
	— Точно затова. Нуждаеш се от помощ и аз няма да ти обърна гръб в такъв труден момент. Оставам с теб.
	— Но това не…
	— Разговорът е приключен.
	Тонът, с който Мария Флор изрече тези думи, бе толкова категоричен, че Томаш не посмя да й противоречи. Все пак знаеше, че се намира в трудно положение, и смяташе, че няма право да излага приятелката си на опасност. Опита да се аргументира по друг начин.
	— Имам нужда от теб в Коимбра — обясни той. — Сърдечният удар, който майка ми получи, е нещо много сериозно и трябва да има някой при нея.
	Обадих се в дома и всичко е наред — рече Мария Флор, твърдо решена да удържи на думата си. — Дадох инструкции на персонала и при майка ти винаги ще има човек. Маргарита ще я води до болницата всеки ден и ще се грижи добре за нея, не се тревожи. — Тя махна с ръка, сякаш темата бе приключена. — Този проблем е решен.
	Томаш се взря настойчиво в нея, сякаш й даваше последна възможност. Тя несъмнено бе красива жена и шансът да прекара следващите няколко дни с нея, щеше да му допадне, но при други обстоятелства.
	— Сигурна ли си?
	— Напълно — отсече приятелката му. — Сега трябва да мислим практично и да решим къде ще отидем. Случайно да имаш стая за гости в апартамента си? Ако нямаш, ще трябва да спиш на дивана.
	Томаш поклати глава.
	— Не можем да отидем в дома ми. Очевидно е, че типовете от ЦРУ го наблюдават.
	— Тогава къде? На хотел?
	— Опасно е. Ще трябва да покажем документи за самоличност и данните ни ще бъдат въведени в компютъра — следа, която американците могат да засекат.
	По лицето на Мария Флор се четеше объркване.
	— Лошо. Не може да отидем в апартамента ти, нито в хотел. Какво предлагаш?
	— „Гулбенкян“.
	— По това време?
	По всяко време. Проблемът е, че сградата се охранява от частна фирма.
	— О, няма да ни пуснат да влезем…
	— Разбира се, че ще ни пуснат. Само че не е хубаво да ни виждат. Представи си, че момчетата от ЦРУ, които със сигурност знаят, че работя като консултант и имам кабинет там, пратят някого да говори с охранителите и ги подпита дали случайно не са ме виждали наоколо. Би било глупаво.
	— Как ще влезем тогава?
	Въпреки че бе зает да следи движението, той пъхна ръка в джоба си и извади подрънкваща метална връзка ключове, и с усмивка я показа на спътницата си.
	— Имам ключове.
	Подземният паркинг на фондация „Гулбенкян“ беше отворен — вероятно имаше концерт в голямата зала, но Томаш предпочете да паркира от другата страна на булевард „Берн“, на малка площадка на ъгъла на площад „Испания“, за да е сигурен, че охраната на фондацията няма да го види да влиза. Слязоха от колата и пресякоха булеварда, за да стигнат до ниския зид на комплекса.
	На тротоара историкът се огледа в двете посоки, за да се увери, че никой не ги наблюдава.
	— Скачай!
	Мария Флор се подчини и прескочи зида към градината на фондацията, следвана от Томаш. Тръгнаха между дървета и храсти, възползвайки се от прикритието на растенията и нощта, за да се промъкнат незабелязано, и заобиколиха главната сграда. Напредваха бавно и предпазливо и накрая стигнаха до един страничен служебен вход.
	— Ами сега? — прошепна тя. — Какво ще правим?
	— Ще влезем.
	Историкът се огледа наляво и надясно, не видя никого и излезе от градината с нормална походка, опитвайки се да изглежда непринудено, в случай че някой го забележи. Приятелката му схвана стратегията и го последва, като му подражаваше. Стигнаха до служебния вход, Томаш пъхна ключа в ключалката и отключи вратата.
	Влязоха в сградата и потънаха в мрак.
	— Нищо не виждам — оплака се тя. — Къде отиваме?
	— Сложи ръка на гърба ми, за да не се загубим, и ме следвай. Внимавай, тук има две стъпала…
	С ръката на Мария Флор, долепена на гърба му, Томаш опипваше стената и напредваше в тъмното, докато накрая стигна до една врата, чиито очертания представляваха светъл правоъгълник. Пространството зад нея бе осветено. Почакаха малко, опитвайки се да разберат дали има някой от другата страна. Не чуха нищо подозрително и открехнаха вратата съвсем леко, колкото да надникнат. Там се намираше централното фоайе.
	— В дъното има някой — прошепна историкът, — но пътят към лабораторията е чист.
	— Няма ли да отидем в кабинета ти? — учуди се приятелката му. — Все пак е познато място…
	— Светлината в кабинета би ме издала. Лабораторията е място, където понякога хората работят и през нощта. Струва ми се идеално убежище, не си ли съгласна?
	Въпросът бе реторичен, но все пак заслужи кимване в знак на съгласие от страна на Мария Флор. Тя бе започнала да разбира, че няма смисъл да се съмнява в решенията на приятеля си. Вече не изпитваше никакво колебание, че преди да действа, Томаш обмисля всичко. Отвориха вратата и се измъкнаха от сервизното помещение към фоайето, като вървяха спокойно към стълбището. Качиха се на първия етаж, озоваха се в друго фоайе, този път неосветено, и свиха по коридор, докато стигнаха до голяма метална врата. Отвориха я. Озоваха се в тъмно помещение. Томаш протегна ръка и включи осветлението. Низ от бели студени светлини блеснаха на тавана, осветявайки зала с електронна апаратура.
	— Лабораторията.
	Мария Флор огледа помещението и сложното оборудване наоколо.
	— Нямах представа, че „Гулбенкян“ се занимава с научни изследвания…
	— Разбира се. Но тази лаборатория тук в седалището на фондацията е малка. Истинските проучвания се провеждат в Научния институт „Гулбенкян“ в Оейраш.
	Тя хвърли тревожен поглед към вратата.
	— Мислиш ли, че тук сме на сигурно място?
	— Разбира се. Лабораторията се използва само в определени часове. Не се тревожи. Никой не би трябвало да се появи.
	Взеха меките възглавници от креслата и ги подредиха на пода в импровизиран дюшек. Имаше баня, която двамата ползваха един след друг, изгасиха осветлението и се излегнаха върху възглавниците, струпани около една нощна лампа.
	След дългия и тежък ден двамата имаха нужда да си починат и да се подготвят за следващия.
	Томаш се протегна и изгаси лампата. Останаха на тъмно. След около минута обаче той разбра, че няма да заспи лесно. Всъщност причината не се дължеше на днешните събития, както можеше да се очаква, а на присъствието на Мария Флор. Беше първата нощ, която прекарваха заедно, а той не можеше да я докосне. Не си бе представял, че това може да е такова мъчение.
	Искаше му се да се плъзне близо до нея, представи си как й казва, че е много студено и би било добре да се стоплят; тя се съгласява и той се сгушва до нея, обгръща я и невинно слага ръка на корема й, но после, уж случайно, я плъзва нагоре много бавно, докато стигне до…
	Въздъхна.
	— Томаш?
	В тъмното се разнесе шепот — повече от час след като бяха угасили светлината.
	— Да?
	— Спиш ли?
	Дълбока въздишка разсече въздуха.
	— Опитвам се, но е трудно. Много неща се случиха, мозъкът ми ври.
	Не си и помисли да сподели горещите фантазии, които занимаваха ума му.
	— И при мен е така — тихо се засмя тя. — Мисля, че няма да успея да заспя скоро. Колкото и да се опитвам да не мисля, в главата ми се въртят какви ли не мисли, но най-вече съм любопитна да разкрия загадката, за която ми разказа.
	— Коя загадка?
	За символа, нарисуван на бележката в ръцете на директора от ЦРУ в Женева, помниш ли? Каза, че е свързан с най-голямата научна загадка, съществувала някога, и това… ами, събуди любопитството ми. За какво говореше?
	Отговорът на този въпрос не беше лесен и историкът замълча за момент, докато обмисляше как да отговори — дали да се опитат да заспят, или е по-добре да се примирят и да останат будни. Пое си дълбоко дъх и рязко скочи, изправи се и запали светлините.
	— Имаш ли лист и химикалка?
	Мария Флор също стана. Облекчена от решението им да не се насилват да спят, тя се отправи към едно чекмедже, в което бе ровила, когато влязоха в лабораторията. Отвори го и извади бележник с логото на „Гулбенкян“ и черен маркер.
	Ето.
	Томаш махна капачката на флумастера и започна да рисува нещо на първата страница.
	— Нямам копие на бележката, оставена от Франк Белами — обясни той. — Но не беше нищо сложно.
	— Спомняш ли си какво пишеше?
	Историкът не отговори веднага. Надраска нещо в бележника и когато приключи, обърна листа към нея.
	— Беше нещо такова.
	{img:key.png}
	Мария Флор се приближи до изображението и го разгледа. Текстът под символа бе лесен — пишеше, че Томаш е _ключът_. В ситуацията, в която бе открита бележката, наистина изглеждаше, че жертвата го посочва като ключа към убийството. Проблемът бе в символа.
	— Действително прилича на скица на разпнат човек — отбеляза тя. — Вертикалната черта е тялото и ръцете, вдигнати и разперени в двете страни, сякаш са приковани.
	— Точно така са го разтълкували и типовете от ЦРУ — съгласи се историкът. — Или така са искали.
	— Но ти твърдиш, че този символ ни препраща към някаква научна загадка?
	Томаш постави показалец върху символа.
	— Това е _пси_.
	— _Пси_ като парапсихология? — учуди се Мария Флор. — Да не говориш за екстрасензорни възприятия, паранормални явления и други подобни? Ти, който вярваш само в научните доказателства? Неприсъщо ти е.
	— Вярно е, че _пси_ е първата сричка от гръцката дума _психика_, което означава „ум“ или „душа“ — съгласи се той, като отново хвана маркера. — Но най-важното в тази загадка е да знаем, че _пси_ е двадесет и третата буква от гръцката азбука. Пише се така.
	Надраска думата и символа с малки букви и срещу тях транскрипцията им на латиница.
	{img:psi.png}
	— О, ясно. Какво му е толкова мистериозното?
	Във физиката _пси_ се използва като символ за вълнова функция — може би най-странното откритие в историята на науката. Вълновата функция описва характеристика на материята на елементарно, субатомно ниво и позволява на един фотон, електрон, атом или дори молекула да се намира на множество места по едно и също време. В крайна сметка вълновата функция ни разкрива, че реалността съществува само защото ние я създаваме. — Томаш докосна челото си с показалец. — Също като образа на дъгата или шума от дървото, което пада в гората и никой не го чува, реалността с _психика_, тя е в съзнанието. _Пси_ е в същността на проблема, тъй като обозначава вълновата функция — загадъчното решение на известното уравнение на Шрьодингер.
	— Кой Шрьодингер? Австрийският физик?
	Томаш се взря в гръцката буква, изписана в бележника, сякаш в нея се криеше тайната на загадката на Вселената, времето и материята.
	— Точно той — отвърна историкът. — Уравнението на Шрьодингер е най-загадъчната научна формулировка, съществувала някога. Знаеш ли защо?
	— Не, но се надявам да ми обясниш.
	Със загадъчно изражение ученият вдигна поглед към прозореца и светлия полумесец, който изпълваше небосвода в тази ясна звездна нощ.
	— В крайна сметка, ако нямаше кой да види луната, тя чисто и просто нямаше да съществува.


>	XXVI

	Автомобилът, нает от Джеймс Кронгард в Коимбра, се бе превърнал в истинска комуникационна централа, която летеше по магистралата. С лявата ръка агентът от ЦРУ държеше волана, докато дясната тракаше по клавиатурата на мобилния телефон, а погледът му следеше списъка от светещи имена и номера, които преминаваха по дисплея.
	Разговорът с Хари Фъч бе отприщил кипящата дейност в колата, тъй като за да хване беглеца в мрежата, Кронгард трябваше да разчита на контактите си. Вече бе разговарял с двама пенсионирани полицаи от португалската Криминална полиция, които живееха в Коимбра, и ги бе наел да наблюдават „Лугар ду Репоузо“ и апартамента на дона Граса. Въпреки това бе убеден, че мишената бяга към Лисабон, където можеше да се скрие по-лесно. Основната част на операцията трябваше да се концентрира в португалската столица.
	Откри номера, който търсеше, и натисна зеления бутон.
	— Шварц слуша — отговори мъжки глас. — Къде се губиш, Джим?
	Грег Шварц беше началник на охраната на американското посолство в Лисабон.
	— Карам по магистралата. Имам нужда от теб и твоите пехотинци за една деликатна операция, провеждана от Агенцията тук, в Португалия. Мисията е секретна, ясно?
	Събеседникът му изсумтя раздразнено.
	— С вас, момчетата от ЦРУ, всеки път е едно и също, а? — възнегодува той. — Смятате се за професионалисти, осирате нещата и в отчаянието си търсите морските пехотинци да изринат всичките лайна. Не се научихте!
	— Стига глупости, Грег. В момента от Лангли говорят с посланика и скоро ще получите инструкции да минете под мое командване. — Кронгард прочисти гърлото си. — Опитваме се да открием заподозрян на име Томаш Нороня. Посланикът трябва да ти даде досието му. Той е университетски преподавател и кара син фолксваген. Ще намериш регистрационния номер в папката. Колата катастрофира и има дупки от куршуми на страничните задни стъкла и смачкана дясна задна врата. Запомни ли?
	— Записвам си.
	— Възможно е да е придружен от мацка на име Мария Флор Секейра. Да кажем, че си я бива. В момента съставяме досие за нея, но едва ли има много неща. Доколкото знам, не е попадала в полезрението ни. Впрочем идентифицирането на тази жена може да не е толкова важно, тъй като нашият професор вероятно я е разкарал, за да не мъкне излишен товар.
	— И така да е, трябва да се провери.
	— Това и правим. Веднага щом го изостави, което евентуално ще се случи в Коимбра, ще бъде заловена и разпитана от бивши ченгета, които наех. Възможно е да ни даде полезна следа за местонахождението и намеренията на заподозрения.
	— Много добре — каза Шварц. — Тук в посолството имам трима души на разположение. Какво трябва да правим?
	— Нека да се облекат като цивилни. Прати един до апартамента на заподозрения, другия до Нов лисабонски университет, където този тип с преподавал и е възможно да се е покрил, и третия — до фондация „Гулбенкян“. Той е консултант там и разполага с кабинет. Това са трите места, които е очевидно, че нашият професор може да избере за скривалище. Адресите са в папката, която ще получиш от посланика.
	— Какво да правим, ако го открием? Да го задържим или да повикаме полиция?
	— Нито едното, нито другото — отвърна Кронгард, повишавайки глас, за да подчертае важността на инструкциите си. — Ако го намерите, не се намесвайте, освен ако не се опита да избяга, ясно? Обадете ми се и аз ще се погрижа. Ако се опита да се измъкне, го хванете и изчакайте да дойда при вас. Има нещо много важно: местната полиция не трябва да бъде информирана, разбра ли? Това е от първостепенно значение.
	— Разбрано. Вече ми е ясно, че говорим за секретна операция…
	— Не искам проблеми с местните власти. Подобно нещо би провалило мисията ни. Трябва да внимаваме, защото има вероятност полицията също да го търси, и ние трябва да се възползваме. Искам да следиш комуникациите на Охранителна и Криминална полиция. — Кронгард замълча, давайки възможност на събеседника си да поиска пояснения, но той не каза нищо.
	— Въпроси?
	— Всичко е ясно.
	— Когато пристигна в посолството, ще се срещнем, за да координираме нещата — каза агентът, приключвайки разговора.
	— До скоро.
	Кронгард затвори и се взря пред себе си. На хоризонта, изпъстрен в цветни светлинки, се издигаше блестящият силует на Лисабон. Сякаш градът се бе нагиздил специално за залавянето на Томаш Нороня.


>	XXVII

	— Ти се шегуваш! — Възкликна Мария Флор, докато Томаш разглеждаше оборудването в лабораторията и се опитваше да разбере за какво служи всяка машина. Четеше характеристиките им, сглобяваше някакви части, за да види как работят. Отказваше се, когато не намираше каквото търсеше; изключваше уреда и минаваше на следващия.
	— Това не е игра — отвърна той разсеяно. Търся светлинен проектор.
	— Не говоря за това — обясни тя нервно, неспособна да прикрие нетърпението си. — Става дума за онова, което каза преди малко.
	— Кое?
	— В крайна сметка, ако нямаше кой да види луната, тя чисто и просто няма да съществува — припомни директорката на старческия дом думите му отпреди малко. — Разбира се, че се шегуваш, нали? Очевидно е, че подобно нещо не е възможно. Луната съществува, независимо дали някой гледа към нея, или не.
	Историкът остави апаратурата, с която се бе захванал, и се взря в приятелката си.
	— Напротив — заяви убедено и категорично той. — Нещата съществуват само защото някой ги наблюдава. Вярваш или не, и колкото и странно да ти звучи, това е дълбоката същност на реалността.
	Жената сви рамене.
	— О, моля те! Не говориш сериозно…
	Пренебрегвайки недоверчивия й тон, Томаш поднови търсенето си. Разгледа още няколко уреда и отиде в другия край на лабораторията. След десетминутно тършуване той откри апарата, който търсеше. Вдигна юмрук във въздуха с победоносен възглас.
	— Ето го!
	Историкът хвана уреда, който всъщност приличаше на кино проектор, и го пренесе до празно пространство в ъгъла на лабораторията. Сглоби го, включи го в контакта и насочи обектива към белия прожекционен екран на стената.
	— Хей, какво нравиш?
	— Това е светлинен проектор — обясни той и посочи към стената. — Екранът прихваща светлината, излъчвана от проектора. Всъщност става дума за фотографска плака. — Взе лист черен кадастрон и с върха на химикалката проби две продълговати успоредни резки, които приличаха на знака за равенство. Сега ще ти демонстрирам т.нар. експеримент на двойния процеп. Извършен е през XIX век и е усъвършенстван през годините. В него няма нищо тайно. Много е просто — може да бъде извършен по лесен и по сложен начин тук или в някое училище. Провеждан е хиляди пъти.
	Едва след като включи светлинния проектор и се увери, че работи, Томаш се изправи и най-сетне погледна към приятелката си.
	— Какво е светлината?
	Мария Флор сви рамене, сякаш въпросът бе прекалено елементарен, за да го удостои с вниманието си.
	— Електромагнитно излъчване — отвърна тя. — Вече го спомена в Коимбра, когато обсъждахме начина, по който съзнанието формира образа.
	— Много добре — каза историкът. — Но в продължение на много години същността на светлината била непозната. Исак Нютон я определил като частици, наречени по-късно фотони, но Кристиан Хюйгенс смятал, че става въпрос за вълни, донякъде подобни на морските. Този дебат продължил няколко години, докато през 1801 г. британецът Томас Йънг провел експеримента на двойния процеп и намерил отговора. Или поне един отговор. Да видим какво е открил.
	Томаш включи проектора и целият екран се обля в светлина. Постави картонения лист пред лъча, така че светлината да минава само през двата процепа, и екранът се промени. Вместо да го изпълва целия, светлината се разлели на ивици, като се редуваха светли и тъмни.
	Много интересно наистина — промърмори Мария Флор с прозявка. — Какво точно се опитваш да докажеш?
	Томаш посочи сноповете светлина върху фотографската плака, която служеше като екран.
	— Виждаш ли тази картина? — попита той. — Ако светлината се състоеше от частици, както твърдял Нютон, на екрана щяха да се появят само две ивици светлина — едната минава през единия процеп, другата — през втория. Само че не това се случва, нали? Както сама виждаш, ивиците не са две, а пет.
	— Да, наистина! — потвърди тя, като едва сега се заинтригува от демонстрацията. — Интересно. Всъщност трябва да бъдат две светли ивици — по една през всеки процеп, но те са пет. Защо става така?
	— Защото светлината не е частица, а вълна — обясни историкът. — При преминаването си през двата процепа светлината интерферира и формира картина на последователни ивици на екрана.
	— Схванах заключението, но не разбирам добре механизма…
	Историкът взе бележника и с черен маркер нахвърли някаква схема.
	{img:ekran.png}
	— Виждаш ли? — попита той, показвайки рисунката. — Ето какво се случва: светлината от проектора тръгва от точка S и достига до преградата, но преминава през двата процепа, обозначени като S{sub}1{/sub} и S{sub}2{/sub}. Оттам светлинните вълни, преминаващи през S{sub}1{/sub}, интерферират със светлината, преминаваща през S{sub}2{/sub}, по такъв начин, че светлината достига до екрана с по-голям интензитет не в две точки, както би се случило, ако това бяха частици, а в пет, отбелязани в схемата с B и D.
	— Светлината има поведение на вълна.
	— Точно така. Експериментът на Йънг показва, че Хюйгенс е бил прав, и убедил научната общност. Спорът изглеждал приключен. Само че за да обясни странните характеристики на излъчването на черните тела, които противоречали на очакванията на класическата физика, през 1900 г. немският физик Макс Планк намекнал, че електромагнитната енергия не се излъчва или абсорбира непрекъснато, а на порции, наречени _кванти_, като по този начин неволно формулира квантовата теория, която изследва микроскопичния свят на елементарните частици и атомите. Изявлението на Планк разрешавало проблема с излъчването на черните тела, за което класическата физика нямала логично обяснение. Все пак тезата на немския физик звучала толкова странно и сюрреалистично, че само един човек му обърнал внимание. — Историкът повдигна вежди. — Алберт Айнщайн.
	— Най-големият учен на XX век…
	— Въпреки резултатите от експеримента с двата процепа, Айнщайн вярвал, че светлината е съставена от частици. Затова прибягнал до идеята на Планк и през 1905 г. използвал понятието _квант_ в разкриването на друга физична загадка — фотоелектричния ефект*. Айнщайн доказал, че тя може да бъде разрешена само ако се изходи от принципа, че светлината представлява частици, които се излъчват и абсорбират на порции — така наречените _кванти_.
	[* Фотоелектричният ефект, или накратко фотоефектът, представлява взаимодействие на светлина (фотони) с дадено вещество, при което от него се отделят електрони. Открит е от Хайнрих Херц през 1887 г., а законът за фотоефекта е изведен от Алберт Айнщайн през 1905 г. и му носи Нобелова награда за физика. — Б.пр.]
	Мария Флор разтърси глава и посочи към проектора и кадастрона с двата процепа.
	— Извинявай, но не разбирам. Експериментът с двата процепа не доказа ли, че светлината е вълна? Защо казваш, че Айнщайн доказва, че тя е частица? В крайна сметка кое от двете?
	Томаш се усмихна.
	— Светлината е и вълна, и частица.
	— В това няма логика. Аз или съм човешко същество, или не съм; ти или живееш в апартамент, или не живееш в апартамент; Португалия или се намира в Европа, или извън Европа; светлината е или вълна, или частица. Не може да е и двете неща едновременно.
	— Да, но истината е, че светлината е и вълна, и частица.
	— Как е възможно?
	Историкът отново включи проектора и когато екранът светна, постави кадастрона с двата процепа срещу снопа светлина.
	— Отговорът на този въпрос е сложен — предупреди той. — С появата на тази странна двойственост вълна — частица и с развитието на технологиите експериментът с двата процепа се усъвършенства, за да изследва поведението на светлината. Разбирайки, че светлината е също и частица — т.нар. фотон, учените открили начин да накарат проектора да излъчва само по един фотон.
	— Възможно ли е това?
	— Разбира се. — Томаш се наведе над проектора. — Може да проведем експеримента тук, ако искаш. Ето, гледай.
	Историкът настрои фокуса и намали снопа светлина, докато той изчезна напълно. Тогава на екрана започнаха да се появяват точки — първо само една, после втора, трета и така нататък, на произволни интервали.
	— Светлината изчезна.
	— Не, проекторът продължава да излъчва светлина. Просто намалих излъчването на един фотон на около две секунди. Фотонът е толкова малък, че е практически невидим за човешкото око, но забележи, че този екран, снабден с фото умножител, всъщност е детектор за фотони, който регистрира всеки фотон през две секунди. Всяка точица на екрана съответства на една фотонна частица.
	— О, започвам да разбирам. И какво искаш да докажеш с това?
	Ученият посочи към екрана.
	— Забележи образа, който се формира…
	Мария Флор се взря в екрана. Видя, че точиците се натрупваха, и си даде сметка, че са образували десен от пет ивици.
	— Интерферичната картина, характерна за вълната.
	— Следователно светлината продължава да се държи като вълна, след като фотоните се наслагват едни върху други, нали?
	Тя не отговори веднага. Остана загледана в интерферичния образ от натрупващи се фотони; присви очи, а изумлението, изписано по лицето й, растеше.
	— Искаш да кажеш, че… чакай малко, тук има нещо… нещо странно — заекна тя, заинтригувана. — Ти излъчваш само по един фотон, нали?
	— Точно така.
	— Тогава… с какво интерферира той?
	Лицето на Томаш отново бе озарено от победоносна усмивка.
	— Много важен въпрос — одобри авторитетно той. — Щом излъчвам само по един фотон, но светлината продължава да се натрупва в интерферичен образ на екрана, с какво взаимодейства този фотон? — Историкът остави въпроса да виси във въздуха, за да изтъкне парадокса, и отговори едва след няколко секунди. — Фотонът интерферира със самия себе си.
	Мария Флор го погледна неразбиращо.
	— Моля? Как така със самия себе си?
	Томаш посочи двата процепа в картона между проектора и екрана.
	— През кой от двата процепа мислиш, че преминава фотонът?
	Тя отново сви рамене, за да покаже, че няма представа.
	— Знам ли? През единия или през другия, все едно.
	Ученият поклати глава.
	— Може би няма да повярваш, но фотонът минава през двата процепа едновременно.
	— Какво?
	— Елементарната частица на светлината, тръгнала от проектора като един-единствен фотон, се намира на две места едновременно, разбираш ли? Минава синхронно през процеп S{sub}1{/sub}, и през процеп S{sub}2{/sub}. Аз регулирах проектора и той излъчва само по един фотон, десенът на екрана ми показва, че тази елементарна частица светлина взаимодейства с друга частица, преминала през другия процеп. Но коя е другата елементарна частица? Няма друг фотон, защото аз излъчвам само по един. Обяснението, дадено от Пол Дирак, за което е спечелил Нобелова награда заедно с Шрьодингер, е, че елементарната частица на светлината интерферира със самата себе си, защото преминава през двата процепа едновременно.
	— Искаш да кажеш, че фотонът се разделя надве?
	— Не! Той тръгва от проектора като един-единствен неделим фотон. Елементарната частица на светлината не може да се разцепи надве. Но когато минава през единия процеп, тя интерферира със самата себе си, докато преминава през другия процеп. Това означава, че тя не се движи по маршрут А или по маршрут В. Възприемайки поведението на вълна, елементарната частица на светлината, която тръгва от проектора като един неделим фотон, се движи едновременно по двата маршрута А и В.
	Звучеше прекалено невероятно, за да е вярно, и Мария Флор се взря в събеседника си в опит да разбере дали има някаква уловка и каква е тя.
	— Това е невъзможно!
	— Съгласен съм, че е против всякаква логика, но точно това се случва по време на експеримента с двата процепа. Има и предположения като това на Ричард Файнман, че фотонът не минава само по два пътя, а по всички възможни.
	— По всички ли? Какво означава това?
	— „Всички“ означава „всички“. Тук се имат предвид както очевидните маршрути — като правата линия между точка А и точка В, така и всички останали възможни. — Той махна с ръка към прозореца. — Например фотонът тръгва от проектора, излиза навън, обикаля два пъти около дървото и после се връща към екрана. Фотонът обикаля Лисабон, Земята, отива на Марс, минава през Юпитер, обикаля навсякъде и после се връща и достига екрана. Допуска се дори, че той пътува назад във времето, връща се до ерата на динозаврите или до възникването на Вселената и после се връща и достига екрана. Класическият маршрут по правата между проектора и екрана е най-вероятен, но не единствен.
	— Това… това е научна измислица!
	— Изведена от Нобеловия лауреат по физика Ричард Файнман. Нарича се интеграл на движението и ни отвежда до уравнението на Шрьодингер.
	— Невероятно!
	Историкът предупредително вдигна пръст.
	— Само да вметна, че нещата стават още по-странни.
	— Какво искаш да кажеш?
	Томаш погали светлинния проектор и по устните му затанцува лукава усмивка.
	— Ще ти покажа как само чрез наблюдение съзнанието създава част от материята.


>	XXVIII

	Синята картонена чаша с американския орел в ъгъла на масата димеше в очакване Джеймс Кронгард да я вдигне и да отпие от кафето, което си бе взел от машината в посолството. Агентът на ЦРУ в Лисабон следеше внимателно честотата на полицейското радио, но докладваните инциденти нямаха нищо общо с операцията. Той нетърпеливо грабна телефона и набра първия номер от списъка, който Шварц му бе дал.
	— Дейвид слуша — отговори мъжки глас от другата страна на линията. — Заел съм позиция в апартамента на заподозрения от около час.
	— Някакво раздвижване?
	— Нищо.
	След като провери пехотинеца, изпратен в апартамента на Томаш, Кронгард се обади и на мъжа, проникнал в Нов лисабонски университет, и получи същия отговор. Агентът, който наблюдаваше фондация „Гулбенкян“ докладва, че кабинетът на историка е заключен и тъмен, а охранителите не са го виждали наоколо тази вечер. След като приключи с прозвъняването на мъжете, разположени на ключовите места. Кронгард отново насочи вниманието си към полицейската честота.
C>
	— … Патрул 77–64, насочете се към района на „Дамая“. Постъпи оплакване за разбит банкомат. Очаквайте инструкции.
	— 21, тук патрул 77–64. Получихме съобщението и пътуваме към „Дамая“. Посочете улица и номер.
	— Прието, патрул 77–64. Улица „Карвальо Араужо“, номер…
C$
	Това не го интересуваше. Размяна на информация за обикновен инцидент между полицейската централа и патрулната кола, чийто район включваше квартал „Дамая“. На Кронгард не му оставаше друго, освен да чака. От агент на ЦРУ, каза си той, се изискваше много търпение и внимание към детайлите, докато чакаше.
	Усети движение зад себе си и се обърна.
	— Има ли нещо ново, Шварц?
	Шефът на охраната на американското посолство в Лисабон поклати глава.
	— Свързахме се с всички хотели в града и околностите — каза той. — Нищо. Няма регистрирани гости с имената на бегълците.
	— По дяволите! — изруга Кронгард. — Този тип се е изпарил! — Американецът замислено потърка брадичката си. — Може би изобщо не е идвал в Лисабон, отишъл е другаде. — Той се взря в колегата си. — Разшири търсенето към всички хотели и места за настаняване в страната.
	Шварц се опули.
	— Полудя ли? Имаш ли представа колко хотели и къщи за гости има в цяла Португалия?
	— Не ме интересува! — сухо отвърна Кронгард. — Заеми се.
	За да не спори повече, агентът обърна гръб и се съсредоточи в компютъра си, като даде да се разбере, че решението е окончателно и в момента има по-важна работа. Шварц изруга през зъби, но знаеше, че няма избор, и се оттегли, за да изпълни заповедта. Трябваше да открият бегълците на всяка цена.
	Докато се стараеше да овладее лекото безпокойство, което се прокрадваше в душата му, Кронгард се взря в женското лице на екрана — снимка, която едно от пенсионираните ченгета, наети от него, за да наблюдават „Лугар ду Репоузо“, му бе изпратило по имейла. Беше на директорката на старческия дом жената, с която заподозреният бе избягал.
	— Бива си я — прошепна той, преценявайки красивото нежно лице, което фотографията бе замразила във времето. — Тази Флор е мацка с главно М.
	Жената му напомняше на холивудска актриса. Опита да си спомни името… беше на върха на езика му. Момичето, което партнираше на Ръсел Кроу в „Красив ум“… По дяволите! Как се казваше? Не можа да се сети и бързо се отказа. В крайна сметка нямаше значение. Вероятно директорката вече се бе разделила с беглеца и се връщаше вкъщи.
	Осени го идея. Взе телефона и намери номера на пенсионираното ченге, което бе наел в Коимбра. Тъкмо когато щеше да натисне зеления бутон, за да се обади, нещо познато сред разменените реплики на полицейската честота привлече вниманието му.
C>
	— … тире 70. Докладвайте дали е открит.
	— Потвърждавам. Номерът е същият, продължаваме проверката. Патрул 33–31, потвърдете: марка „Фолксваген“, цвят — син?
	— Потвърждавам.
	— Патрул 33–31, посочете мотив за задържане.
	— 21, става въпрос за превозно средство, изоставено на обществено място, с дупки в задното стъкло, вероятно причинени от огнестрелно оръжие, и огъната задна странична врата. Проверете дали превозното средство присъства в регистъра.
	— Изчакайте, патрул 33–31.
C$
	За огромно разочарование от страна на Кронгард, връзката бе прекъсната.
	— Къде, по дяволите? — попита той, бесен, че от разговора между патрула и централата не бе станало ясно онова, което го интересуваше. — Къде е проклетият фолксваген?
	Агентът от ЦРУ остана на мястото си, втренчен в радиото. Нямаше съмнение, че португалската полиция бе открила колата на Томаш Нороня, но не бе уточнила мястото. Без тази информация той знаеше само, че беглецът наистина е в Лисабон, което обезсмисляше търсенето му в останалите хотели в страната.
	— Шварц! — извика Кронгард, без да помръдне, за да отиде при шефа на охраната, от страх да не изпусне ново включване на полицейската честота, което да му разкрие местоположението на Томаш. — Шварц! Ела тук!
	Той чу гласа на колегата си, който му отвърна, но прашенето на радиото му подсказа, че предстои нова полицейска емисия.
C>
	— Патрул 33–31, говори 21.
	— Слушам, 21. Докладвайте.
	— Превозното средство е участвало в катастрофа в Коимбра. Ще се обадя на Еко 31 да изпратят хора на мястото. Потвърдете адреса, 33–31.
	— Откритото пространство на ъгъла на булевард „Берн“ и площад „Испания“. Изчакваме пристигането на колегите.
C$
	Като чу адреса, където се намираше синият фолксваген, Кронгард подскочи на стола си, вдигайки победоносно юмрук. Току-що бе разбрал къде се крие Томаш. Открито пространство между булевард „Берн“ и площад „Испания“ означаваше само едно.
	„Гулбенкян“.


>	XXIX

	Тревожното недоверие проблесна в очите на Мария Флор.
	— Съзнанието създава частично материята само чрез акта на наблюдение?
	Този въпрос повтори твърдението на Томаш, което й се струваше толкова дръзко и необикновено, че изискваше безспорни доказателства. Само че монтираният в ъгъла на лабораторията светлинен проектор не беше достатъчен за демонстрацията. Историкът се върна да вземе някакво устройство от една маса и го постави между проектора и екрана, пред пробития кадастрон.
	— Този инструмент измерва преминалата през процепите светлина — обясни той, докато приключваше подготовката за новия експеримент. — Сега ще го включа и когато проекторът излъчи светлина, равна на един фотон, измервателният уред ще покаже през кой от двата процепа е преминал. — Историкът показа дисплея на устройството. — Измерването се регистрира тук. Ще ми помогнеш ли, като следиш какво се изписва на екрана?
	— Разбира се.
	Томаш привърши с монтирането на новата система и я включи. Чу се рязък метален звук.
	— Това е от инструмента за засичане на преминаването на фотоните — обясни той. — Кажи сега през кой процеп премина светлината.
	Обърна апарата към Мария Флор, така че да вижда дисплея.
	— През десния, S{sub}2{/sub} — отвърна тя. — Сложи ръце на кръста, сякаш го предизвикваше. — Виждаш ли? Противно на това, което каза преди малко, фотонът не премина през двата процепа едновременно…
	Томаш не отговори веднага, наблюдавайки проектора, който излъчваше фотони, а устройството засичаше през кой от двата процепа преминават. Всяко замерване бе придружено от металическото жужене и данните се показваха на екрана. Някои светлинни частици минаваха през S{sub}1{/sub} други — през S{sub}2{/sub}. Приятелката му наблюдаваше с тържествуващо изражение, сякаш за да подчертае, че експериментът опровергава абсурдните твърдения на историка. Според измерванията фотонът не минаваше през двата процепа едновременно, а през един от тях. Въпреки това ученият не се смути. След известно време той махна с ръка към екрана.
	— Виждаш ли картината?
	За разлика от резултата от предишните експерименти, сега на екрана се виждаха само две ивици.
	— Петте ивици изчезнаха — отбеляза изненадано Мария Флор. — Сега са две.
	— С други думи, вече нямаме интерференция. Фотоните вече не взаимодействат едни с други или със самите себе си, нали така?
	— Да, наистина.
	— Сега ще изключа устройството, което засича преминаването на елементарните частици светлина през процепите. — Натисна някакъв бутон и системата престана да работи. Прожекционният екран отново показа десен от пет ивици. Томаш отново включи устройството за замерване на фотони и ивиците отново станаха две. При изключен апарат те обаче се увеличаваха до пет.
	— Това е толкова… изключително — призна тя след известно време, докато все още се опитваше да проумее експеримента, който наблюдаваха. — Какво точно става тук? Защо измерването на фотоните променя поведението на светлината? Не разбирам…
	Томаш остави кадастронения лист с двата процепа, изключи проектора и измервателното устройство и се взря в нея.
	— Това откритие е наистина удивително — заключи той. — Учените осъзнали, че светлината променя природата си в зависимост от типа експеримент, който се провежда с нея, е други думи, в зависимост от това дали процепите са наблюдавани, или не. Когато никой не наблюдава процепите, светлината се държи като вълна. Само че в момента, в който започнем да ги следим, тя се превръща в частица. Сякаш светлината знае дали е наблюдавана.
	Мария Флор зарови пръсти в кестенявите си къдрици с недоумяващо изражение.
	— Но как светлината може да знае подобно нещо?
	Томаш не отговори веднага. Въпросът бе прекалено важен, за да се размие в разговора.
	— Това е основното — изтъкна той. — Откъде знае светлината, че е наблюдавана? Всъщност не знае. Не задаваме коректно въпроса, защото, доколкото ни е известно, тя няма съзнание или такива способности. Затова проблемът е друг: защо наблюдението променя същността на светлината? Поради каква причина светлината е вълна, когато не е пряко наблюдавала, и се превръща в частица, когато я наблюдаваме? Това е една огромна загадка. А още дори не съм казал всичко. На субатомно, или квантово, ниво реалността е още по-странна.
	— Нима?
	— Експериментът с двата процепа първоначално е бил проведен с фотони — елементарни частици светлина, които нямат маса, нито заряд, и пренасят електромагнитна енергия. Учените обаче открили, че със самата материя се случва същото, затова провели същия експеримент с електрони — елементарни частици, съставящи материята, с маса и заряд. — Удари с ръка по близката маса. — Знаеш от какво е съставена тази маса на атомно ниво, нали?
	— От атоми, разбира се. Всяка материя се състои от атоми, които от своя страна притежават ядро с протони и неутрони, и електрони, които се въртят около него, подобно на планетите, които обикалят около Слънцето. Това е елементарно, учи се в училище.
	— Представата за атома като микро Слънчева система е малко пресилена, но важното тук е, че електроните са елементарни частици, които имат маса и съставят материята. Така че, вместо да излъчват фотони през два процепа, учените провели експеримента с електрони, използвайки като проектор горещи волфрамови нишки, тънък метален лист с два успоредни процепа и детектор за електрони, който послужил за екран. Технически погледнато, опитът е труден за провеждане, много по-сложен е от този с фотоните. Въпреки това бил завършен успешно и резултатите били изненадващи. Също като при експеримента със светлината екранът регистрирал, че те се държат като вълна, когато не били пряко наблюдавани. Когато намалили снопа частици до един-единствен електрон, изстрелван към екрана, забелязали, че той също минава през двата процепа едновременно. Забележи, че тук не говорим за светлина, а за електрони — елементарните частици на материята.
	— Материята е преминала през двата процепа едновременно?
	Зелените очи на Томаш проблеснаха утвърдително.
	— Странно, нали? И не са само електроните. Експериментът е проведен и с цели атоми и се случило същото. След това го разширили, като излъчили молекули, и резултатът се повторил. И така, електроните, атомите и молекулите винаги се държали като вълни, когато процепите не били наблюдавани, и като частици, когато били. — Историкът замълча, за да подчертае думите си. — Разбираш ли значението на тези открития?
	Зяпнала и с разширени от недоумение очи, Мария Флор се опитваше да осмисли чутото.
	— Нима намекваш, че… че материята не съществува по начина, по който я познаваме, ако не я наблюдаваме пряко?
	Томаш кимна.
	— Експериментът с двата процепа, провеждан хиляди пъти, който може да бъде демонстриран във всяка училищна лаборатория, ни разкрива мистериозната същност на реалността. Но най-важното е, че съзнателното решение, което вземаме за това как да наблюдаваме реалността, променя самата реалност. Разбираш ли изключителността на това откритие?
	Приятелката му изглеждаше шокирана.
	— Наблюдението частично създава реалността!
	— Подобно заключение има спорен характер и създава голямо неудобство за много учени, но истината е, че е поддържано от високоуважавани физици, включително Нобелови лауреати по физика. Думата _наблюдение_ всъщност е евфемизъм за _съзнание_, след като знаем, че наблюдението съществува, защото го осъзнаваме. Аз съм този, който съзнателно и по своя воля решава каква да бъде реалността. Изводът е, че съзнанието създава част от реалността.
	— Не е за вярване!
	— Научните експерименти показват, че до известна степен съзнанието създава част от реалността — настоя Томаш, като повтори отново собствените си думи. — Фотоните, електроните, атомите и молекулите не съществуват като частици, освен ако не бъдат наблюдавани. Казвам го и няма да се уморя да го правя винаги, когато засягаме темата, защото това откритие е дотолкова странно и невероятно, че е нормално да го пропускаме, когато се сблъскваме с ежедневната си реалност, и лесно се връщаме към по-традиционното мислене. Смятаме, че нещата съществуват от само себе си, независимо от нас, че от едната страна сме ние, а от другата — светът, и накрая откриваме, че без съзнанието, което да наблюдава реалността, нещата не съществуват по начина, по който си мислим. Няма реалност, която да не зависи от наблюдението.
	— Как е възможно съзнанието да създава реалност?
	— Частично — уточни историкът. — Не е достатъчно просто да гледам процепа, за да се появи веднага частица. Необходимо е през него да преминава и вълна.
	— Вълна ли? Но каква вълна? — объркано попита тя. — Енергия? Материя? Каква?
	Томаш потърка челото си; тази част също бе трудна за разбиране.
	— Не знаем с точност — призна той. — Става дума за мистериозна вълна. Уравнението на Шрьодингер ни представя вълновата функция, която се тълкува като вълна на вероятността. Когато говорим за изчисления от квантовата механика, не сме изправени пред вълново поле на материя или енергия, а пред вълново поле на вероятност от наличие на материя или енергия.
	— Искаш да кажеш, че вълната реално не съществува?
	Академикът се намръщи.
	— Трудно е да се каже. Електронът притежава заряд и маса и те не могат да изчезнат просто така, нали? Освен това всички виждаме, че на екрана се образува интерферична картина. Това ни показва, че нещо наистина съществува. Но какво е то? Шрьодингер смятал, че електронът се носи в пространството като вълна, което предполага масата и зарядът да се носят безкрайно из Вселената. Става ясно, че не това се случва. Следователно Шрьодингер греши.
	— Тогава, щом електронът не се носи в пространството, каква е тази вълна?
	— Никой не знае. Интерферичният образ на екрана и принципът за запазване на енергията, изискващ поддръжката на заряда и масата, предполагат, че вълната е реална, а не просто абстрактна математическа формула. Зарядът и масата на електрона все трябва да се намират някъде, но къде? Айнщайн наричал подобна вълна _Gespensterfeld_, т.е. „призрачно поле“, макар че аз предпочитам израза _виртуална_ или _потенциална_ вълна. Тя едновременно съдържа в себе си цялата възможна потенциалност или виртуалност. Самият Вернер Хайзенберг пише, че атомите или елементарните частици не са реални, а образуват свят от вероятности и възможности. Сякаш живеят в пространство между съществуващото и несъществуващото, наречено суперпозиция*, и придобиват определено и реално съществуване, когато са наблюдавани. Изхождайки от експеримента с двата процепа, можем да кажем, че един атом съществува под формата на вълна по някакъв фантасмагоричен начин, за да използваме израза на Айнщайн, но когато е наблюдаван, се появява нещо, което физиците наричат колапс на вълновата функция. Фантасмагоричната вълна на суперпозиция се свива и мигновено се превръща в частица.
	[* Основен принцип в квантовата механика, според който дадена елементарна частица съществува едновременно във всичките си теоретично възможни състояния. — Б.пр.]
	Мария Флор потрепери.
	— Брр… звучи страшничко.
	— Малко — съгласи се историкът. — Например, след като преди наблюдението материята е само една вълна, представи си, че поставим вълната на един атом в кутия и после разрежем кутията по средата, за да се получат две. Въпросът е: след като сме я разделили надве, в коя от тях с вълната? В лявата или в дясната кутия?
	— Ами… знам ли… В една от двете.
	Историкът повдигна вежди и я поправи:
	— Вълната е и в двете кутии.
	— Искаш да кажеш, че се е разделила на две и едната половина е останала в едната кутия, а втората е отишла в другата?
	— Не. Това е една-единствена вълна, тя е неделима и се намира в двете кутии едновременно. Само че ако отворя една от тях и надникна вътре, вълната се свива и атомът се превръща в частица, която се съдържа само в една от кутиите. Той не е съществувал преди това в нито една от кутиите като частица.
	Разбираш ли? Дори да отдалечим кутиите една от друга, като сложим едната в единия край на Вселената, а втората — в другия, вълната ще продължи да се намира на двете места едновременно — единствена и неделима — в суперпозиция. Наблюдателят и впоследствие съзнанието са тези, които чрез наблюдението на реалност и така взаимодействайки с нея карат атома да престане да бъде вълна и да се превърне в частица.
	— Толкова е странно…
	— Това квантово чудо било систематизирано също от Хайзенберг през 1927 г. — времето, когато въвежда принципа на неопределеността. Той гласи, че е невъзможно да се измерят едновременно и с точност позицията и скоростта на една частица. Тази невъзможност не е породена от технически проблеми при измерването, а е свойствена характеристика на реалността. Когато определим позицията на една микрочастица, нейната скорост остава неизмерима по подразбиране, а когато установим скоростта, позицията и е онтологично неопределена. Смятам, че тази неопределеност относно точната позиция и скорост на микрочастиците не е резултат от нашите ограничения в наблюдението, а описва реалността такава, каквато е.
	— Това е невероятно.
	— Наистина. Всъщност експериментът с двата процепа показва онази двойственост, описана в принципа на неопределеността. Когато замерваме процепите, ние определяме с голяма точност позицията на даден електрон, но в този случай неговото движение, тоест вълната, изчезва. Когато не замерваме процепите, установяваме точно движението, или вълната, но позицията на електрона остава неопределена — той се намира на много места едновременно. Горе-долу по същото време, когато Хайзенберг въвежда квантовата механика, Ервин Шрьодингер създава уравнение, което засяга същата действителност, но с различна математическа формула. Докато Хайзенберг използвал матричната механика, Шрьодингер прибягнал до механиката на вълните, макар и бързо да си дал сметка, че двете описвали една и съща реалност. Уравнението на Шрьодингер позволява изчисляването на вероятността една вълна да се превърне в частица в определен момент — тази вероятност се нарича вълнова функция.
	— А, значи, това е уравнението на Шрьодингер…
	Томаш отново взе маркера и бележника и нахвърли няколко символа.
	{img:uravnenie.png}
	— Това е уравнението на Шрьодингер в една неподвластна на времето версия. — Той посочи втория символ от двете страни на уравнението. — Виждаш ли това? Тук гръцката буква _пси_ е използвана, за да обозначи най-странната характеристика на реалността. — Направи драматична пауза. — Вълновата функция.
	Удивеният поглед на Мария Флор се взря в символа на вълновата функция.
	— Това наистина ли е символът, който…
	Историкът разлисти бележника и намери страницата, на която бе нахвърлил по памет последното съобщение на Франк Белами, и посочи към нарисуваното най-отгоре _пси_.
	{img:key.png}
	— Символът от посланието на Франк Белами. — Томаш довърши изречението й. — Този знак не показва разпване на кръст, както грешно заключиха идиотите от ЦРУ. По-скоро ни препраща към вълновата функция, предвидена от Шрьодингер в прословутото уравнение. _Пси_ е символът, избран да обозначи вълновата функция — решението на уравнението на Шрьодингер, според което един електрон може да се намира на две или повече места едновременно, постановява, че наблюдението частично създава реалността.
	— С други думи — предаде се Мария Флор, — Луната и всички други неща във Вселената съществуват само защото има кой да ги наблюдава.
	— Най-общо, да. В крайна сметка не само Луната, но и ти, и аз сме до някаква степен вълнови функции.
	Директорката на старческия дом се разсмя невярващо.
	— Аз? Вълнова функция?
	— Разбира се, че всъщност не си, след като съществуваш в макросвета, поради което твоята вълнова функция се е свила. Но на теория защо не?
	Мария Флор неопределено махна с ръка пред лицето си.
	— Ако бях вълнова функция, как щях да изглеждам? Като облак?
	— Вероятно щеше да приличаш на себе си, както си сега. Не забравяй, че вълновата функция ни представя вероятности. Ако на едно място има голяма вълнова функция, това означава, че има голяма вероятност атомът да застане точно там. Може би твоето тяло се е формирало там, където вълновата ти функция е най-голяма. Но пък е възможно някои от частите на тялото ти да са се образували на места, където твоята вълнова функция е била по-малка, кой знае… Всичко е въпрос на вероятности.
	Приятелката му се засмя.
	— Това е върхът!
	— Физиците Брус де Уит и Джон Уилър дори предположили съществуването на вълнова функция на Вселената. Стивън Хокинг продължил тяхната идея с предположението, че Вселената е, както той я нарича, вълнова супер функция — понятие, над което работил заедно с Джеймс Хартъл.
	— Самата Вселена ли?
	— Защо не? Ако Вселената е гигантска вълнова функция, то тя се намира в суперпозиция и така натрупва всички възможни проявления. Друг физик, Хю Евърет, твърди, че вселенската вълнова супер функция би разрешила квантовите несъответствия, макар и това да изглежда още по-странно. Евърет предположил, че Вселената, намираща се в суперпозиция, постоянно се дели по необикновена скала, създавайки всеки миг милиарди паралелни вселени, като всяка вселена съответства на колапс на вълнова функция. Разбираш ли? Когато процепите се наблюдават, фотонът трябва да избере през кой от двата да премине и в този миг Вселената се разцепва надве. Онова, което смятаме за колапс на вълновата функция, всъщност е разделяне на вълновата функция в множество нови вселени. В една вселена частицата минава през десния процеп, в друга — през левия. Сега да разширим това твърдение до всички квантови ситуации, в които е необходимо да се направи избор. В мегавселената всичко, което е възможно, наистина се случва, но в паралелни вселени.
	— Това… това е фантасмагория! — възкликна Мария Флор с невярващо изражение. — Фантастичен разказ със съмнително качество! Глупости! Какви други нелепости ще измислят?
	— Признавам, че звучи странно и няма никакво доказателство, че това наистина се случва. Само че, трябва да те предупредя, все повече физици започват да вярват в теорията за мултивселената.
	— Шегуваш се…
	— Говоря сериозно. И най-изненадващото е, че загадъчните резултати от научни експерименти, изследващи странната природа на реалността, не спират дотук.
	— Какво? Още ли има?
	Въпреки тайнствения проблясък в очите на историка, по устните му премина усмивка. Не всеки ден обикновен човек като приятелката му се сблъскваше с толкова объркваща научна информация, чиито последствия много физици дори не приемаха.
	— Експериментът с двата процепа предполага, че бъдещето може да влияе на миналото.


>	XXX

	В момента, в който Джеймс Кронгард и Грег Шварц пристигнаха на мястото, патрулната кола паркираше сред останалите коли на малкия паркинг на ъгъла на булевард „Берн“ и площад „Испания“. Шевролетът на американското посолство с дипломатически номера спря на последния светофар на булеварда и двамата огледаха площадчето, което обикновено служеше за паркинг на около две дузини автомобили. Забелязаха полицай да седи в патрулната кола и друг агент, застанал до син фолксваген.
	— Това е колата — потвърди Кронгард, седнал зад волана, сочейки задното стъкло на автомобила. — Виждаш ли дупката там?
	Шварц огледа стъклото.
	— От изстрел.
	— Куршумът е мой.
	Шефът на охраната на посолството се засмя шеговито.
	— Имаш нужда от тренировка — саркастично отбеляза той.
	Огледа малкия паркинг. Имаше няколко паркирани коли, но по-голямата част стоеше празна.
	— Какво ще правим? Да спрем тук?
	— Не говори глупости! Последното, от което се нуждаем, е ченгетата да ни видят. Колкото по-малко хора ни забележат, толкова по-добре. Това е секретна операция, ясно?
	— Ами фолксвагенът?
	В този момент светофарът светна зелено и агентът от ЦРУ натисна педала и потегли.
	— Какво ме интересува? Не е важна колата, а информацията, до която води присъствието й тук. — Той махна с ръка към модерната, осветена от малки прожектори сграда вляво, която бяха отминали. — Не виждаш ли седалището на „Гулбенкян“ ей там? Щом фолксвагенът е паркиран тук, значи, нашият човек се крие вътре. Не забравяй, че е консултант на фондацията. Трябва да влезем и да го заловим.
	Шевролетът заобиколи площад „Испания“ и паркира в началото на булевард „Антонио Аугущо де Агиар“. Пехотинецът под прикритие, изпратен от Шварц да наблюдава сградата, ги посрещна на ъгъла пред бронзовата статуя на Калуст Гулбенкян, седнал в краката на гигантска каменна скулптура ма египетския бог Хор.
	Като видя шефа си, придружен от агента от ЦРУ, мъжът се изправи, тропна с пети и отдаде чест.
	— Добър вечер, сър.
	— Не ми отдавай чест на пътя, идиот такъв! — смъмри го Шварц нервно. — Не виждаш ли, че привличаме внимание?
	Смутен от забележката, мъжът изостави формалностите и се опита да се държи естествено. Джинсите и коженото му яке наистина не подхождаха на военната поза.
	— Простете, сър.
	Шефът му се огледа наоколо.
	— Някаква следа от заподозрения?
	— Не, сър. След като бях информиран, че обектът вероятно се намира тук, се върнах вътре и още веднъж разпитах охранителите на фондацията. Тази вечер никой не го е виждал. След това се вмъкнах в сградата и отключих вратата на кабинета му, за да проверя дали не се крие там. Нямаше никого.
	Шварц се обърна към Кронгард в очакване на инструкции.
	— Какво ще правим?
	Агентът от ЦРУ се взря в тъмния силует на сградата. Комплексът бе голям, но не чак толкова, че да не може да се претърси щателно за по-малко от два часа.
	Той се обърна към пехотинеца, който бе извършил огледа.
	— Имаш ли план на помещенията?
	Войникът в цивилни дрехи бръкна в джоба на коженото яке и извади сгънат надве лист.
	— Заповядайте, сър.
	Кронгард го разгъна и разгледа плана на комплекса, като вниманието му бе насочено към вътрешната част и изходите. В този момент чуха гласове и забелязаха двама мъже, които се приближаваха към тях — двамата пехотинци, които Шварц беше изпратил да наблюдават намиращия се наблизо Нов лисабонски университет и апартамента на Томаш. Отрядът, помисли си агентът на ЦРУ, се състоеше от всичко на всичко петима души — той самият, шефът на охраната на посолството и тримата пехотинци.
	Напълно достатъчно.
	След като всички се събраха, той сгъна плана и го прибра в джоба на палтото си. Направи знак на Шварц, който раздаде на всеки от мъжете по една радиостанция и глок. След като ги получиха, Кронгард се взря в лицата на хората си, кимна към осветената сграда и им даде знак да тръгват.
	— Да вървим.


>	XXXI

	— Ама какви ги говориш? — По лицето на Мария Флор бе изписано недоумение от току-що чутото. Този разговор започваше да й се струва нереален. — Бъдещето може да повлияе на миналото? — учуди се тя. Изражението й сякаш се бе превърнало в огромен въпросителен знак. — Що за глупости? В това няма никакъв смисъл! Нормалният ход на времето протича през правата на причина и следствие, където причините винаги принадлежат на миналото, а следствията — на бъдещето. — Тя посочи към светлинния проектор. — Не е възможно този проектор да се строши на парчета и едва след това аз да го запратя към пода. Единствено допустимото е първо аз да го хвърля и след това той да се счупи. Първо се случват причините, после идват последствията от тях. Как може бъдещо събитие да бъде причина за минало последствие? Подобно твърдение предполага… знам ли, пътуване във времето, което е невъзможно! Пълен абсурд!
	— Все пак това е, което предполага експериментът с двата процепа. Или поне една от неговите версии.
	— Но… как?
	Вниманието на Томаш отново бе привлечено от светлинния проектор, кадастрона с двете успоредни резки и фотографската плака, служеща за екран, въпреки че съоръженията бяха изключени.
	— Първото, което трябва да разбереш, е, че на микрониво, наречено квантово, нещата се случват по много по-различен начин от този, който сме свикнали да виждаме в макросвета на нашето ежедневие. Вече знаем, че реалността се променя в зависимост от наблюдението и че за да стигнат от точка А до точка Б, без да бъдат наблюдавани, електроните, фотоните и атомите не избират само един път, а всички възможни по едно и също време. През 1996 г. например екип физици успява да постави един-единствен атом на берилия на две места едновременно — точно както се случва с фотоните и електроните, преминаващи през двата процепа. Но били открити и други странни поведения на микроматерията. — Той се подготви да продължи с поредното странно откритие. — В нашето ежедневие нещата се движат в непрекъсната линия. За да напреднем с един метър например, трябва да изминем пътя между две точки. Този въпрос е повдигнат от древногръцкия философ Зенон. Само че учените открили, че в микровселената реалността е непостоянна и частиците скачат от едно състояние в друго, без преди това да преминават през междинно състояние, и от една орбитала в друга, без да има преходна орбитата*.
	[* Математическа функция, която описва разпределението и състоянието на даден електрон в един атом, молекула или йон. — Б.пр.]
	Мария Флор го погледна невярващо.
	— Как става това?
	— Даден електрон не преминава между две състояния или между две орбитали, както би трябвало да се очаква, а прескача мигновено в други състояния или орбитали. Явлението се нарича квантов скок. Забележи, че това не е случаен ефект, а правило на микровселената. Материята на реалността работи с този тип скокове.
	— Чувала съм за квантов скок, но никога не съм разбирала какво означава. Обаче се питам дали тези скокове не се дължат по-скоро на неспособността на технологиите да определят междинната орбитала, през която електроните преминават.
	— Всъщност много учени си помислили същото в началото — потвърди историкът. — Но сега сме сигурни, че електроните наистина не преминават през междинна орбитала, тя дори не съществува. Няма никаква технологична пречка в наблюденията ни, истината е, че те скачат и го правят мигновено; не съществува никакъв интервал от време, за който да се случва един скок.
	— Разбирам.
	— Има още нещо странно, което се случва в субатомния свят. Една частица може да стигне от една точка в друга, дори между тях да има непреодолима бариера. Тя скача, дори да няма необходимата енергия, без да минава през бариерата, разбираш ли? В един момент е вътре, а в следващия — вън. Това се нарича тунелен ефект*. Сякаш частицата се е промъкнала в тунел и се е появила на друго място.
	[* Тунелен преход, или тунелен ефект, е квантовомеханичният ефект на преминаване през класически забранено енергийно състояние (енергетична бариера). Процесът е подобен на преминаване през тунел, поради което и се нарича _тунелиране_. Няма аналог в класическата механика. — Б.пр.]
	— Нима подобно нещо е възможно?
	— Не само е възможно, но и се случва. При радиоактивно разпадане на урана например има една алфа-частица в ядрото, която изведнъж изчезва оттам и се появява извън него, въпреки бариерата, която представлява мощната ядрена сила.
	Мария Флор се поколеба.
	— Преди малко спомена, че в микросвета бъдещето може да повлияе на миналото. Какво искаше да кажеш с това?
	— В своите теории на относителността Айнщайн доказва, че времето и пространството са свързани — припомни Томаш. — Затова нарича това понятие _пространство — време_. Ако експериментът с двата процепа показва, че съзнанието частично променя поведението на реалността в пространството, и ако времето е свързано с пространството, тогава е възможно съзнанието да променя и поведението на реалността във времето.
	— Звучи логично — съгласи се тя, преценявайки проблема през тази нова перспектива. — Остава да видим дали съществува начин за демонстрация…
	Академикът постави длан върху светлинния проектор.
	— Подобна демонстрация представлява една по-усъвършенствана версия на експеримента с двата процепа. — Той взе кадастрона, който бе ползвал по време на първия опит, и отново го постави между проектора и екрана, посочвайки двете успоредни резки, пробити в средата. — Вече знаем, че светлината и електроните минават през процепите като вълни, когато не ги наблюдаваме, но се превръщат в частици, когато някой наблюдава отворите, нали така?
	— Много странно, но да приемем това за истина.
	— Истина е — настоя Томаш. — Трябва да разбереш и да приемеш, че този експеримент е провеждан хиляди пъти и резултатите, макар и невероятни, предполагат, че съзнанието създава частично реалността. Въпросът, който възниква сега, е какво се случва, ако решението за наблюдение е взето не преди светлината да достигне двата процепа, а в пространството между двата процепа и екрана. С други думи, представи си, че поставим детектор след двата процепа и решаваме да го включим или не чак когато светлината премине през процепите. Като забавим това решение, в кой момент светлината ще се превърне в частица? В момента на решението за наблюдение или преди него? Възможно ли е светлината да премине през процепите като вълна, докато все още не я наблюдаваме, и да се превърне в частица, когато съзнанието реши да я проследи?
	Мария Флор объркано поклати глава.
	— Извинявай, но не разбирам…
	— Объркващо е, знам — съгласи се Томаш. — Въпросът, казано с думи прости, е следният: възможно ли е бъдещето да се отрази на миналото?
	— Това го разбрах.
	— Този проблем бил поставен на теория от Джон Уилър през 1984 г. и пресъздаден експериментално в лабораторията на университета в Мериленд чрез ултра бърза електронна система за генериране на произволни числа и сложно устройство с огледала — експеримент, провеждан няколко пъти през годините с помощта на все по-сложни инструменти. Нарича се експеримент на отложения избор.
	— Нима са успели да проведат подобен експеримент? — изненада се Мария Флор. — И какъв бил резултатът?
	— Изумителен — отвърна той. — Учените успели да отложат решението едва с милиардни части от секундата, но се оказало достатъчно, за да проведат опита. Открили, че светлината се превръща в частица преди вземане на решението за наблюдение. — Томаш повтори ключовата дума. — Преди. — Замълча, за да изчака тя да осмисли идеята. — Разбираш ли последствията от това, което ти казвам?
	Приятелката му стоеше слисана.
	— Това означава, че светлината се държи така, сякаш знае, че ще бъде наблюдавана, преди наблюдателят да вземе решение!
	— Именно. Следствията, породени от този експеримент, са необикновени. След като вълната се превръща в частица само когато е наблюдавана, оставаме с впечатление, че сме изправени пред парадоксална поредица следствие — причина, в която следствието се нарежда прели причината. — Историкът отново докосна проектора. — В известен смисъл тази машина може се счупи, преди да я запратиш към пода.
	— Не може!
	— Само че това предполагат експериментите. В този нов вариант на експеримента с двата процепа, изглежда, следствието предхожда причината. Сякаш искаме да кажем нещо, за да повлияем на събитие, което вече се е случило. Създава се впечатлението, че на микрониво в квантовата вселена времето изчезва, няма преди и след, сякаш частиците пренебрегват самото съществуване на времето. Както сигурно предполагаш, последствията от това откритие са сериозни. — Той махна с ръка към звездното небе през прозореца. — Светлината, която виждаме в небето, е тръгнала преди хиляди години от звездите и достига до нас като частица, защото в момента на тръгването сякаш вече е знаела, че в бъдещето ще бъде наблюдавана от нас. Същото важи и за светлината, излъчена преди пет милиона години от по-далечните галактики. Създава се впечатлението, че бъдещето е изпратило към далечното минало информация, че тази нощ ние ще наблюдаваме тази светлина като по този начин я е задължило в продължение на пет милиона години да се движи като частица, а не като вълна. Или казано по друг начин, изглежда, че ние решаваме каква е природата на фотона и той се съобразява с това в миналото. Това означава, че днешното наблюдение може да повлияе естеството на светлината в миналото.
	Все още озадачена, Мария Флор клатеше глава.
	— Невъзможно, не може да бъде!
	— Грешно е да мислим, че миналото съществува компактно. То няма ясно изразена природа, намира се в суперпозиция и може да бъде определено само защото бъдещето го налага. Освен това най-пълната версия на уравнението на Шрьодингер, което взема предвид относителните ефекти, съдържа решение, описващо потока негативна енергия към миналото — аспект, който привлича вниманието на Макс Борн през 1926 г. — Томаш вдигна пръст. — Нещата стават още по-странни, ако това изобщо е възможно, с провеждането на друг вариант на експеримента с двата процепа. — Той махна с ръка към кадастрона с двата отвора. — Нарича се квантова гума. След детектора на процепите се добавя устройство, което регистрира фотоните, така че, когато по-късно даден фотон е анализиран, да може да се установи през кой от двата процепа е преминал. Как мислиш, че се държи светлината при тези условия?
	— Ами, ако съдим по експеримента, който ти проведе, има акт на наблюдение. Това означава, че няма интерферична картина — няма и вълна. В този опит светлината е частица.
	— Правилно. Сега забележи следния трик: а ако изтрием маркировката, която устройството поставя на всеки фотон, след като той вече е преминал през процепа, но не е достигнал екрана, така че да е невъзможно да се определи откъде е минал? Тоест частицата е засечена да минава през процепите, но информацията от това измерване изчезва.
	— Нима подобен експеримент може да се проведе?
	— Много е труден и деликатен, но е успешно проведен за пръв път през 1991 г. в университета „Бъркли“ в Калифорния. Маркирането било извършено чрез поляризацията на фотони, които преминавали през единия от двата процепа. Въпросът е следният: какво смяташ, че се е случило при тези условия? Как светлината е преминала през процепите — като вълна или като частица?
	Мария Флор разгледа монтираното пред нея устройство.
	— Добре… Имало е акт на наблюдение, нали? Дори и информацията от него да е била изтрита, то все пак е било извършено. В такъв случай не съществува интерферична картина. Светлината е преминала през процепите като частица.
	Историкът поклати глава.
	— Грешка — отсъди той. — Образът на екрана, скъпа моя, бил интерферичен. Светлината преминала като вълна.
	Приятелката на Томаш се учуди.
	— Като вълна ли? Но тя е била измерена…
	Така е — потвърди историкът. — Само че, изглежда, определящото тук за природата на светлината не е самото измерване през процепите, а информацията, която то показва, или ако предпочиташ, _нашето познание_ за светлината. Макар и засечена, докато минава през процепите, тя запазила интерферичната картина. Очевидно определящият фактор не е измерването, а онова, което може да научим от него. Тъй като възможността да опознаем светлината, е изчезнала, нейното поведение било като на вълна. Това означава, че светлината се тревожи само от онова, което някой може да научи за нея. Ако никой не узнае нищо, макар и да има извършено измерване, тя продължава да бъде вълна. Оказва се — и съм убеден в това — че самото наблюдение няма връзка. Възможността да опознаем една частица, всъщност я създава.
	Това е… невероятно! Абсолютно невъобразимо!
	— Реалността не е такава, каквато мислим или искаме да бъде, тя е каквато е. Когато усещаме реалността по един начин, но наблюдението и математиката ни разкриват нещо различно, винаги печелят наблюдението и математиката. Сутрин виждаме изгряващото на хоризонта слънце, през деня наблюдаваме бавния му път по небесния купол, а в късния следобед виждаме залеза от другата страна, нали така? И какво ни казват интуицията и здравият разум тогава? Че Слънцето се върти около Земята. Само че благодарение на астрономически наблюдения и математически изчисления Коперник достигнал до заключението, че Земята се върти около Слънцето. Същото се случва и тук. Интуицията и здравият разум ни казват, че светът съществува, независимо от нас, защото това ни посочват възприятията за случващото се наоколо. Но научното наблюдение, проведено чрез експеримента с двата процепа и неговите варианти, ни разкрива точно обратното. Всеки учен знае, че когато това се случва, наблюдението и математиката надделяват над разума. Ето защо микросветът работи по толкова различен и изумителен начин. И моля те, забрави за идеята, че поведението на нещата в микровселената е същото като в макровселената, само че с друга скала. В науката трябва да се доверяваме на наблюдението дори когато това противоречи на разума, а в този случай то ни показва, че на елементарно ниво Вселената е много странна. Колкото и объркващо и немислимо да ни се струва, именно нашето съзнание създава частично реалността и го прави не само в пространството, но и във времето.
	Мария Флор вдигна ръце.
	— Добре, предавам се — рече тя. — Просто всичко е толкова смущаващо, че е трудно да повярвам…
	Права си — съгласи се историкът. — На мен самият ми отне години да приема, че реалността е толкова странна, и се примирих едва когато подробно се запознах с експеримента с двата процепа и различните му варианти. Помисли, възможността на микрониво при създаването на реалността да се случват първо следствията и след това причините, има наистина поразителни последствия. Това означава, че съзнанието днес и в бъдещето очевидно притежава силата да създава физическата действителност на миналото и особено на онова минало, когато във Вселената все още не е имало разумни същества. Тоест, докато Вселената все още не е създала съзнание, Големият взрив бил просто виртуално събитие като вълна, в която едновременно се трупат всички възможности. Едва когато Вселената формирала съзнанието, то превърнало една от тези възможности в реалност — старата история на Вселената. В известен смисъл не само миналото създава бъдещето, а бъдещето също създава минало. Сякаш се формират взаимно и двете са неопределени: щом като съществуват няколко варианта на бъдещето, така има и няколко възможни версии на миналото.
	Мария Флор се почеса по главата.
	— Не ми казвай, че тази теза също е доказана…
	— Това, което ти казвам, са значимите последствия от откритията, направени благодарение на експеримента с двата процепа. Той ни показва илюзията, която се крие зад реалността. На елементарно ниво Вселената е резултат от дуализма между реалност и съзнание, където реалността продължава да се развива, за да създаде физиката, която също еволюира, за да я има химията, чието поле се разширява, за да възникне животът, откъдето произлиза съзнанието, за да се усложни до степен, в която възниква… реалността.
	— Сякаш всяко ниво на комплексност носи емержентни свойства, за които спомена този следобед в Коимбра — отбеляза Мария Флор, докато обмисляше думите на Томаш. — Но какво означава всичко това?
	Докато обмисляше как да затвори кръга, историкът скръсти ръце на гърдите си, пое си дълбоко дъх и се приготви да заяви най-странната, объркваща и съществена особеност на Вселената.
	— Реалното създава съзнанието, а съзнанието създава реалното.


>	XXXII

	Множество блестящи точици обсипваха небето в тази почти ясна нощ. Ярките звезди светеха върху черния небесен плащ, но сияйното петно на Млечния път оставаше невидимо, засенчено от светещия град. Луната потрепваше в последната си четвърт, а уличното осветление около сградата на фондацията спускаше много лек воал, но все пак достатъчно плътен, за да заличи нежното сияние на разсипания по небосклона звезден прах. Стараейки се да се движи в сенките, Джеймс Кронгард се прокрадваше през градината на фондацията. Вниманието му бе съсредоточено в модерната архитектура на сградата, която служеше за седалище на „Гулбенкян“, в търсене на всяка подозрителна подробност, която би могла да му разкрие местонахождението на беглеца.
	От уоки-токито в ръката му изведнъж се разнесе глас:
	— Команчи 2 до Апачи.
	Обаждаше се един от пехотинците, осъзна агентът на ЦРУ.
	Тримата войници в цивилни дрехи носеха кодовите имена Команчи 1, Команчи 2 и Команчи 3, Шварц бе Бъфало, а самият той, като шеф на операцията, се нарече Апачи.
	— Апачи до Команчи 2 — отвърна той, като долепи апарата до устните си. — Нещо ново?
	— Да, Апачи. Засякох движение на първия етаж. Лампите светят и ми се стори, че видях някой да наднича през прозореца.
	— В кое помещение, Команчи 2?
	— Не знам, Апачи. Планът на сградата не е у мен.
	Кронгард изсумтя. Планът бе останал у него. Погледна часовника си. Минаваше полунощ и не му изглеждаше нормално някой да се разхожда във фондацията в този час, още повече че концертът в голямата зала бе приключил. Щом някъде светеше и хора надзъртаха през прозорците, това трябваше да се провери.
	— Команчи 2, къде е мястото?
	— На първия етаж, на ъгъла от югоизточната страна.
	Кронгард натисна останалите бутони, за да се свърже и с другите членове на екипа.
	— Бъфало, Команчи 1, Команчи 2 и Команчи 3 — повика ги той. — Заемете позиции.
	След като даде указания за готовност, агентът на ЦРУ приклекна в тревата и разтвори плановете на сградата. Включи фенерчето си и заразглежда чертежа на първия етаж на седалището на фондацията. Намери югоизточната част и ъгловото помещение. Залата с впечатляващи размери бе обозначена като лабораторията на Научния институт „Гулбенкян“. Там бе забелязано движение, а Томаш беше учен. Това можеше да означава само едно. Мъжът отново извади радиостанцията и натисна всички бутони, за да се обади на хората си.
	— Лабораторията — заяви той. — Заподозреният се намира в лабораторията!


>	XXXIII

	Истината е, че Мария Флор остана буквално стъписана от невероятното и сложно обяснение за поведението на материята на елементарно ниво. Беше стигнала до момента, в който, макар да започваше да разбира, че Вселената представлява много по-необикновена реалност, отколкото някога бе предполагала, вече нищо друго не можеше да я изненада. Но тя все пак не бе забравила основния въпрос, от който бе започнал целият разговор.
	— Всичко, което ми разказа, наистина е много интересно и малко стряскащо, особено поради факта че очевидно не става дума за езотерични фантасмагории, а за наука — призна тя. — Само че нищо от това не изяснява въпроса, който ни интересува, права ли съм?
	— За какво говориш?
	— За посланието, оставено от онзи директор на ЦРУ, Томаш. Защо в момента на смъртта си е решил да изобрази знака за вълнова функция от уравнението на Шрьодингер с препратка към твоето име като ключ? Ключ към какво?
	Това бяха два отлични въпроса. Историкът се отпусна на един стол с пълното съзнание, че това са основните проблеми, които, ако не искаше да продължи живота на беглец, трябваше бързо да разреши.
	— Ами… — заекна той, размишлявайки върху въпроса. — Все още не ми е много ясно. Струва си да разгледаме загадката и да обобщим какво знаем до момента. Може би така ще разберем какво се е въртяло в главата на Белами.
	Мария Флор седна до Томаш, наблюдавайки как той разгръща бележника си. Прехвърляше листовете, докато откри страницата със съобщението на покойния директор на дирекция „Наука и технологии“ в ЦРУ.
	{img:key.png}
	— Вече знаем, че това е _пси_ — отбеляза делово жената, посочвайки огромното {img:symbol.png}, изрисувано в горната част. — Знакът за изобразяване на вълновата функция в уравнението на Шрьодингер.
	Показалецът на Томаш настойчиво почука по огромната рисунка на буквата _пси_, за да подчертае значението й.
	— Знаеш ли, че _пси_ е много повече от обикновен символ и Франк Белами прекрасно е разбирал това. Вълновата функция, изобразена с _пси_, описва заобикалящия ни свят, преди да бъде наблюдаван, като ни дава ясна картина и подробна спецификация на онази ивица между съществуващото и несъществуващото, която Айнщайн описва като фантасмагорично поле. _Пси_ е онова, което е съществувало, преди да съществува грубата материя на нещата, виртуалната реалност, преди да стане действителна, това е вълната, а не частицата. Или казано по друг начин, _пси_ е духът на реалността.
	— Добре, но то не съществува самостоятелно. Да не забравяме, че вълновата функция, която _пси_ изобразява, е решението на уравнението на Шрьодингер, нали така?
	— Разбира се. Работата е там, че вълновата функция описва не само субатомните, атомните и молекулните системи на квантовия свят преди акта на наблюдение, но и макросистемите, които са навсякъде около нас, и вероятно цялата Вселена.
	— Приказките за това, че аз и луната сме вълнова функция — подхвърли Мария Флор. — Само че ако се замислим, важното в думите ти се отнася до поведението на материята на микрониво, права ли съм? — Направи неопределен жест във въздуха.
	— Сам знаеш, че в ежедневието ни нещата не се случват така. — Тя посочи към стола си. — Седя тук, а не из цялата зала едновременно. — Стана и застана с гръб към прозореца. — В този момент не наблюдавам небето навън, но съм сигурна, че луната продължава да грее там горе. — Направи три крачки и заобиколи светлинния проектор отляво. — Когато обикалям това съоръжение, минавам само от лявата, а не от двете страни едновременно. — Мария Флор спря и се върна на стола си. — Опитвам се да кажа, че всички тези квантови чудеса, за които говориш, чисто и просто не съществуват в ежедневния живот. Нашият свят, макросветът, не е устроен по този начин.
	Томаш потърка брадичката си и погледът му се отнесе някъде надалеч.
	— Защо? — попита той.
	Тя сви рамене.
	— Откъде да знам?! Учените може и да са открили, че законите на микровселената предизвикват тези странни поведения на материята, но в макровселената тя се държи по различен начин. Огледай се наоколо и ще разбереш.
	— Но защо? — повтори той и объркано разпери ръце. — Защо? Защо в микровселената има различни правила от тези в макровселената? Това е въпрос, който всички физици си задават, и Франк Белами със сигурност не прави изключение. — Той се ощипа по ръката. — Нали в крайна сметка сме създадени от частици, атоми и молекули? Помисли, съвкупност от частици образува атом, съвкупност от атоми се нарича молекула, молекулите формират клетките, а клетките — човешкия организъм. Щом атомите съществуват в една вълна, описана от вълновата функция, а ние сме изградени от атоми, не сме ли и ние вълни? Ако материята съществува само докато частицата е наблюдавана, това означава ли, че аз, като съвкупност от частици, също съществувам само ако ме наблюдават? Каква е причината електроните, атомите и молекулите да се подчиняват на едни закони, а клетките, живите организми и неодушевените предмети с големи размери като камъните и водата да следват други принципи? Възможно ли е законите на Вселената да се променят според мащаба на нещата?
	— Очевидно да.
	— Но как точно се променят? Съществува ли някаква граница, от която квантовите закони изведнъж престават да действат и законите на класическата физика влизат в действие? Какъв е механизмът? Къде е разположена тази граница?
	Мария Флор го погледна безпомощно.
	— Нямам представа — призна тя. — Ти си ученият тук. Като историк, ти изучаваш науката и нейната история. Какъв е отговорът на всички тези въпроси?
	Този път Томаш сви рамене.
	Това е загадка — призна той. — Проблемът е бил анализиран от физиците хиляди пъти, без да е намерено разумно обяснение. Най-близо до отговора стигнал австрийски физик на име Пол Еренфест — автор на теорема, която ни позволява да заключим, че квантовите скокове на частиците на атомно ниво стават все по-малки с увеличаването на размера на обектите, докато се стигне до момента, в който тези скокове напълно изчезват.
	— Ето ти го обяснението.
	— Добре, но в кой точно момент се случва това? И преди всичко каква е причината квантовото поведение да спре да се проявява? Теоремата на Еренфест констатира, че то постепенно изчезва при навлизане в макроска`лата, но това ние вече го знаем. Достатъчно е да се огледаме наоколо. Само че теоремата не обяснява причината, поради която се случва.
	Мария Флор се замисли.
	Има начин да открием границата, отвъд която правилата се променят — отбеляза тя. — Въпрос на експерименти с все по-големи предмети, за да разберем при какъв мащаб квантовите закони престават да важат.
	— Добра идея, но честно казано, подобни опити вече са се провели в различни лаборатории по света. Учените успели да поставят големи молекули, съставени от седемдесет и два атома, в квантово състояние и тези молекули се намирали на две места едновременно. Освен това направили възможно едновременното движение на милиарди електрони в различни посоки. Експериментите се разширявали и през 1997 г. физиците от МТИ* успели да пробият път към макровселената, поставяйки милиони натриеви атоми на две места едновременно, намиращи се на разстояние, по-голямо от човешки косъм. Разбира се, подобно разстояние ни се струва много малко, но е факт, че се наблюдава с невъоръжено око, следователно квантовите чудеса присъстват в макровселената. През 2009 г. калифорнийски учени поставили две малки, но видими с просто око пластини от компютърен чип, вплетени една в друга, в квантово състояние. Съществуват дори проекти, в които протеини и вирус съществуват на две места едновременно. Провеждането на тези експерименти с живи клетки, както сигурно се досещаш, е само въпрос на време.
	[* Масачузетски технологичен институт. На английски — MJT — Massachusetts Institute of Technology. — Б.пр.]
	— По дяволите! — възкликна тя, впечатлена. — Това означава, че квантовите чудесии започват да се проявяват и извън микросвета.
	Тъй като му беше омръзнало да седи на стола, Томаш стана, приближи се до прозореца и вдигна поглед към светлата луна, която блестеше в звездното небе.
	— Така е — съгласи се той. — Щом Франк Белами е решил да нарисува _пси_ — символа на вълновата функция в уравнението на Шрьодингер — в последното си послание, аз съм убеден, че си е задавал същите въпроси. Но защо ги поставя в момента, когато е настъпвал краят? Все пак предполагам, че човек, изправен пред ужасяващата неизбежност на смъртта, надали ще се тревожи за въпроси от научен характер, не мислиш ли? Какво ли си е мислел в този фатален момент?
	— Дали е бил запознат с експериментите, доказващи, че квантови закони могат да действат и в макровселената?
	— Разбира се! — отвърна разпалено Томаш. — Казах ти, че Белами беше физик. Като млад е работил по проекта „Манхатън“, който по време на Втората световна война създава първата атомна бомба. Разполагал е с богата информация за новостите в тази сфера, още повече заради длъжността, която заемаше в ЦРУ. Знаеш ли, когато преди малко казах, че ако никой не гледа към луната, тя чисто и просто няма да съществува, не се шегувах. Белами със сигурност е знаел, че квантовите аномалии започват да се наблюдават и в ежедневния живот, а…
	Томаш замълча, без да довърши, като се взираше смаяно в тъмното пространство зад стъклото.
	— И какво? — поиска да узнае Мария Флор, която не бе забелязала колебанието му. — Какво става?
	Историкът внезапно се обърна. На лицето му бе изписан страх, а в погледа му се четеше тревога.
	— ЦРУ! — извика той. — Типовете от ЦРУ са долу!


>	XXXIV

	Рехавият лъч на фенерчето, отразен в хартията обхождаше плана на сградата, но бе фокусирано най-вече върху първия етаж и мястото, където се намираше Научният институт на фондация „Гулбенкян“. Мъжете бяха наобиколили скицата, разпъната върху влажната трева, и внимателно слушаха указанията на шефа си.
	— Грег и аз ще влезем в сградата — заяви Джеймс Кронгард, посочвайки себе си и шефа на охраната в посолството. Постави пръст върху една врата, указана в схемата. — Минаваме през този служебен вход, за да останем далеч от погледите на пазачите. Намираме стълбището и се качваме до първия етаж. Стигаме в лабораторията и залавяме заподозрения. Въпроси?
	— Аз имам един — вдигна ръка Шварц. — Ами хората ми? Няма ли да дойдат с нас?
	Агентът поклати глава.
	— Не. Не искам вътре да се изсипе цяла тълпа. Подобно нещо трудно ще остане незабелязано. Това е тайна операция и трябва да се извърши възможно най-дискретно. Нали не трябва да ви напомням, че се намираме в страна — членка на НАТО, и не искаме неприятности?
	— Тогава какво ще правят моите пехотинци?
	Пръстът на Кронгард се разходи по плана на сградата, посочвайки трите подстъпа към градината на фондацията.
	— Искам да наблюдавате входовете. — Той махна към мъжете в цивилно облекло. — Команчи 1 отива на североизточния портал, Команчи 2 — на главния, и Команчи 3 ще пази югозападния вход.
	— Какво ще наредите? — попита единият. — Какво да правим, ако заподозреният се появи и се опита да излезе през портала?
	— Задръжте го.
	— Ами ако все пак успее да се измъкне? Да го последваме ли, или да чакаме подкрепление?
	— Убийте го.
	Тримата пехотинци се спогледаха, изненадани от заповедта, и почти едновременно се обърнаха с въпросителни погледи към прекия си началник. Очевидно искаха да знаят дали той потвърждава онова, което току-що им бе наредено.
	— Нима ни е позволено да убиваме заподозрения? — попита също така учудено Шварц, като усети вперените в себе си погледи на подчинените си. Къде, по дяволите, е тази заповед?
	— Заповядано ми е устно от директора на Националната служба за тайни операции, Хари Фъч, да ликвидирам обекта само в случай че се опита да се измъкне. Инструкциите са за задържане на заподозрения, но ако той побегне, трябва да бъде ликвидиран по съображения, касаещи националната сигурност, които не мога да коментирам.
	— Имам нужда от писмена заповед — настоя шефът на охраната. — В противен случай може да извършим престъпление, а ние не искаме да…
	Кронгард го прекъсна и направи жест с ръка, посочвайки четиримата мъже наоколо.
	— Поемам цялата отговорност, всички вие сте свидетели на това — заяви той. — С правомощията, които ми гарантира документът, изпратен от Вашингтон и който посланикът ти предостави днес, думата ми струва колкото писмена заповед, както добре знаеш. — Той се взря поотделно в лицата на членовете на екипа, за да се увери, че заповедта му няма да бъде оспорвана отново. — Нещо неясно по въпроса?
	След като размисли за момент над думите на агента, Шварц отстъпи.
	— Няма.
	Като видяха, че шефът им се съгласи, мъжете кимнаха. Агентът от ЦРУ успя да наложи авторитета си и си пое дълбоко дъх.
	— Повтарям — каза той все така решително. — Ако обектът се опита да избяга, трябва да бъде ликвидиран. Ясно ли е?
	Шварц продължаваше да се взира в Кронгард с известно недоверие.
	— Поемаш ли отговорност?
	— Да.
	Шефът на охраната погледна подчинените си и леко кимна.
	— Чухте това, момчета — каза тон. — Да се залавяме за работа.
	Извадиха глоковете и провериха пълнителите. Заредиха оръжията и навиха заглушителите.
	Сетне, сякаш изпълняваха отрепетирана хореография, мъжете едновременно се разпръснаха. Пехотинците тръгнаха към изходите, а Кронгард и Шварц — към сградата.


>	XXXV

	Алармиращата тревога, изписана по лицето на Томаш ужаси Мария Флор и той си даде сметка, че за да имат някакъв шанс да се измъкнат, трябва да владее емоциите си. Приятелката му му имаше доверие. Не можеше да показва слабост, в противен случаи рискуваше тя да изпадне в паника, което би имало катастрофални последици. Добре знаеше, че в трудни моменти като този бе изключително важно да запази самообладание, да мисли ясно и да действа бързо.
	Трябваше да останат спокойни.
	— Хайде! — каза той, като я дръпна за ръката. — Трябва да се махнем по-скоро оттук!
	Бързо прекосиха лабораторията и се озоваха до вратата. Историкът надникна навън и всичко му се стори нормално. Протегна ръка, за да загаси лампите, но размисли. Ако успееха да се измъкнат навреме, привличането на преследвачите към лабораторията можеше да им бъде от полза. Отдръпна ръка и остави светлините включени.
	— Ами сега? — попита директорката. В погледа й се четеше страх, а ръцете й трепереха. — Какво ще правим?
	Съсредоточен в случващото се на първия етаж, Томаш не отговори. Направи й знак да го последва, прекрачи прага и тръгна бавно към стълбището. Ако стигнат до партера, реши той, имаха шанс да избягат. Като се приближи до стълбите, първо съзря една сянка, после втора, които се качваха към първия етаж с леки стъпки. Очевидно се стараеха да се придвижват тихо.
	— Внимавай — прошепна той, а погледът му шареше във всички посоки в търсене на път за бягство. — Насам!
	Не забеляза никакво скривалище, а сенките напредваха по стълбището. Имаха по-малко от две секунди, за да се скрият. Но къде? Къде? Обградени, те отстъпиха назад към стената и за изненада на Томаш, гърбовете им не се удариха в твърда повърхност, а в някаква материя, която поддаде на натиска.
	Завеса.
	Двамата бързо се плъзнаха зад тежката тъкан точно в момента, когато сенките от стълбището отстъпиха място на два силуета от плът и кръв — вероятно мъжете от ЦРУ, които се качваха на първия етаж. Скрити зад тъмния параван на завесата, Томаш и Мария Флор почти не смееха да дишат. Историкът постави ръка на рамото й, за да я успокои, и усети, че доверието й в него й помага. След това надникна през една пролука и видя как двамата мъже изкачваха последното стъпало само на три метра разстояние от тях.
	— Слушай, Грег, ти остани тук — прошепна мъжът отпред, който явно бе поел командването. — Ако някой се опита да слезе по стълбите, знаеш какво трябва да правиш.
	— Не се тревожи. Ами ти?
	Шефът пъхна ръка под палтото си и извади метален предмет, завършващ с нещо като тръба. Отначало Томаш не разбра какво е, но по отражението от метала, видя, че мъжът държеше пистолет; на дулото му бе завит цилиндър.
	— Ще го хвана в лабораторията — отвърна той. — Ако чуеш свистенето от заглушителя, не се тревожи. Погрижи се да изчезнеш, за да не те видят пазачите, и кажи на хората си незабавно да се изтеглят от постовете и да се омитат. Аз ще сторя същото, не ме мисли. Ще се срещнем в посолството.
	— Ами ако няма изстрели?
	Шефът настойчиво изгледа партньора си, сякаш този поглед казваше всичко.
	— Ще има, не се притеснявай.
	По-близкият до тях силует бавно и предпазливо се отправи към лабораторията. Зад вратата светеше, което затвърждаваше убеждението му, че вътре има хора, затова продължи да се движи още по-внимателно. Скрит зад завесата, Томаш следеше случващото се и тревогата му растеше. Последните думи на неканените гости доказваха, че нямаха намерение да го арестуват, а да го убият. Вече се бе досетил за това в Коимбра, когато човекът от ЦРУ стреля по него без предупреждение, макар тогава да изпитваше известни съмнения. Сега бе различно, казаха го ясно — бяха тук, за да го ликвидират.
	За лош късмет, възможностите за бягство бяха сведени до нула. Измъкването от лабораторията навреме само им бе спечелило минута-две. Агентът се готвеше да влезе и бързо да установи, че те не са там. Какво щеше да се случи после? Очевидно непознатите щяха да претърсят щателно първия етаж. Щяха да включат светлините по коридорите и във фоайето и да проверят първото скривалище, на което се спрат погледите им — завесите.
	Нямаха шанс, без съмнение. Единствената възможност, каза си Томаш, бе да избягат по стълбите, докато агентът от ЦРУ претърсваше лабораторията. Само че мъжът, останал в коридора, представляваше пречка. Как биха могли да се отърват от него? Трябваше да опитат, реши той. Трябваше да избяга и бе настъпил моментът да играе рисковано. Затвори очи и наум преброи до три.
	Едно.
	Оглушителен шум беляза момента, в който агентът блъсна вратата и нахълта в лабораторията с насочен пистолет, готов да стреля. Впрочем историкът бе сигурен, че той няма да се забави вътре. За двадесет, най-много тридесет секунди щеше да разбере, че в лабораторията няма никого.
	Две.
	Трябваше да се възползва от предоставилата се възможност. Съзнаваше, че шансовете за успех са нищожни, но предвид обстоятелствата, нямаха друг избор. Моментът на изненада бе в негова полза и може би мъжът, който пазеше стълбището, нямаше да успее да спре неочакваната атака, дошла от неочаквано място като скритата в сенките завеса.
	Пое си дълбоко дъх, подготвяйки се за действие. Краят на броенето и моментът да нанесе удар бяха настъпили.
	И тогава…
	— Проклятие! — чу се гласът на мъжа с пистолета от лабораторията. — По дяволите!
	Тези думи разтревожиха другия на стълбището и той пристъпи по-близо до помещението.
	— Джим! — извика той. — Какво става?
	Развоят на събитията накара Томаш да спре. Не можеше да се покаже сега, тъй като противникът му се бе отдалечил. Нямаше как да го нападне изненадващо. Знаеше, че ако се опита да избяга надолу по стълбите, щеше да се превърне в лесна мишена.
	Опипа стената зад тях и завесата и разбра, че има някаква стъклена врата. Щом имаше врата, би трябвало да има поне балкон. Ето ти възможността, която търсеше. Мъжът от стълбището се бе отдалечил достатъчно, за да не ги чуе, ако се движеха тихо, но трябваше да действат бързо. Потърси пипнешком бравата с топка, завъртя я и отвори вратата. Хвърли последен поглед през процепа на завесата и видя мъжа от стълбището, застанал на половината път до лабораторията, чудейки се какво се бе случило с агента от ЦРУ и защо бе изругал.
	Моментът бе дошъл.
	— Ела — прошепна историкът на приятелката си. — Оттук.
	Мария Флор го последва и се измъкна през открехнатата врата. Томаш мина след нея и се озова на малка тераса. Сърцето му биеше до пръсване, усещаше пулса си все по-учестен, но не можа да сдържи усмивката си. Щеше да избяга през терасата, така както се бе случило в Коимбра. Ироничното му изражение обаче бързо изчезна, когато си даде сметка, че нещата са по различни от „Лугар ду Репоузо“. Тук нямаше дърво, по което да стигнат до долу. Всъщност нямаше нищо.
	— В капан сме! — отбеляза Мария Флор. В погледа й се четеше отчаяние. — Ще ни хванат!
	Като видя, че тя всеки момент ще се паникьоса, Томаш се приближи до нея, увери я, че всичко е наред, и се опита да я успокои. В този момент стъклото на вратата, през която се бяха измъкнали, се освети. Двамата веднага разбраха, че това може да означава единствено, че светлините в коридора бяха запалени и непознатите започваха да претърсват етажа. Завесата, зад която се бяха скрили, бе първото очевидно скривалище, от което следваше, че мъжете също щяха да открият балкона или поне щяха да надникнат. Бегълците имаха десетина секунди, може би и по-малко, за да действат.
	Притиснат от времето, историкът отново огледа терасата. Наистина нямаше откъде да минат, нито къде да се скрият. Когато преследвачите им проверяха какво има зад стъклената врата, неминуемо щяха да ги видят. Погледна отчаяно надолу, като съзнаваше, че мракът крие опасности, и с изненада откри, че светлината, която идваше от коридора на първия стаж, бе успяла, макар и слабо, да разпръсне непрогледната тъма под тях.
	Трева.
	Под терасата нямаше твърда настилка, а морава. Под бледия лъч светлина от коридора вълнистите краища на тревата блещукаха като скъпоценни камъни. Приличаха на диаманти, но всъщност бяха капки вода. Ситният дъжд скоро бе спрял и Томаш веднага разбра какво означава това.
	— Скачай! — заповяда историкът на приятелката си, докато самият той прескачаше балюстрадата. — Това е единственият ни шанс!
	Ужасена, Мария Флор погледна надолу.
	— Полудя ли? Ако скочим от такава височина, ще си счупим краката!
	— Долу има трева, не виждаш ли? — каза той, махайки с ръка към тревната растителност. — Дъждът спря преди малко, което значи, че земята е мокра. Тоест по-мека. — Посочи с палец към стъклената врата. — Онези ще се появят всеки момент. Или скачаме, или ще ни хванат!
	Директорката също бе чула разговора между двамата мъже и знаеше защо са дошли.
	Да го направим.
	Борейки се с последните си страхове, тя също прескочи балюстрадата и застана до историка. Пое си дълбоко дъх, за да събере кураж, и двамата едновременно се хвърлиха в нищото.
	Приземяването наистина бе тежко, но почвата бе напоена с вода и както Томаш бе предвидил, това омекоти падането. Двете фигури се претърколиха, за да смекчат още повече удара, и се спряха неподвижни върху тревата — телата им трябваше да преодолеят стреса и щетите от скока.
	— Добре ли си?
	В отговор на прошепнатия въпрос на Томаш Мария Флор отвърна със стон. Тя чувстваше болка в крака, а историкът бе наранил гърба си. Внимателно раздвижиха ударените места и установиха, че макар и натъртени, можеха да се движат — нямаха нищо счупено.
	— Да, добре съм — отвърна Мария Флор. — Ами ти?
	Предпочитайки да отговори чрез действията си, историкът се изправи и й подаде ръка, за да й помогне да стане.
	— Трябва да…
	В същия миг замълча и замръзна на мястото си. Отгоре се чуваха гласове. Убийците се намираха на терасата. Томаш вдигна поглед и съзря двамата мъже с протегнати напред ръце и насочени към него оръжия.


>	XXXVI

	Жената, ако все още беше с него и мъжа ги нямаше. Навън бе непрогледна нощ и очите на Джеймс Кронгард и Грег Шварц, привикнали със светлината в сградата, все още не се бяха нагодили към тъмнината. Мракът им се струваше толкова гъст и двамата не виждаха нищо друго, освен огромното черно пространство наоколо.
	— Не е тук — реши Шварц и пръв обърна гръб на балюстрадата. — Да претърсим останалото.
	Агентът от ЦРУ още не се бе отказал и той отново обходи с поглед околността в опити да съзре някакъв силует или подозрително движение, но градината, изглежда, бе потънала в сън, нарушаван единствено от хладния ветрец. Той въздъхна примирено и също се обърна, за да последва шефа на охраната, който бе влязъл в сградата на „Гулбенкян“.
	— Трябва да претърсим целия етаж — каза Кронгард. Тонът му издаваше разочарование. — Тук някъде трябва да е.
	Шварц посочи към няколко врати вляво и вдясно по коридора.
	— Може би в някой от тези кабинети.
	Предположението му бе разумно, но агентът спря и надникна през отворената врата на лабораторията. Там все още светеше.
	— Твоят човек е видял, че вътре има някой, нали? Но след като сега помещението е празно, този някой, който и да е той, е излязъл преди малко. Ако той е бил нашият заподозрян, в което все повече се убеждавам, изчезването му не е съвпадение.
	— Какво искаш да кажеш?
	— Той ни е видял и се е измъкнал през изход, за който дори и не подозираме — допусна Кронгард. — Не забравяй, че работи за фондацията. Сигурно добре познава мястото…
	Шварц бързо схвана какво има предвид агентът.
	— Смяташ, че той вече е навън?
	Кронгард не отговори. Вместо това извади радиостанцията и натисна трите бутона, които го свързваха с тримата пехотинци, заели позиции в градината.
	— Апачи вика Команчи 1, 2 и 3. Чувате ли ме?
	— Команчи 1 към Апачи. Чувам ви ясно.
	Останалите пехотинци също потвърдиха и зачакаха инструкции.
	— Птиченцето вероятно е избягало от гнездото — предупреди ги той. — Бъдете нащрек и не позволявайте да напуска периметъра.
	Кронгард усещаше, че Томаш му се изплъзва като вода между пръстите, но все още не бе изиграл последния си коз. Разполагаше с охранителна мрежа от пехотинци, макар все още да се надяваше, че няма да се наложи да прибегне до тях. В крайна сметка дали пък беглецът не се крие в някой от кабинетите по коридора?


>	XXXVII

	На ръба на силите си и парализиран от страх, Томаш въздъхна от облекчение, когато стъклената врата се затвори. Когато видя мъжете с насочени към него пистолети, реши, че са го забелязали, и затвори очи в очакване на фаталния изстрел, но нищо не се случи. Разбра, че очите им не бяха се нагодили към тъмнината и затова не ги бяха забелязали, но си отдъхна едва когато двамата изчезнаха в сградата.
	— Мислиш ли… мислиш ли, че може да тръгваме?
	Гласът на Мария Флор трепереше и тя заекваше. Сърцата и на двамата туптяха толкова силно, че почти чуваха лудите и необуздани удари, сякаш всеки момент можеха да изскочат. Интересното бе, че чак тогава усетиха краката си да омекват и стомасите им да се свиват от страх. Съзнанието най-сетне си бе дало сметка за опасността.
	— Да — каза той, преглъщайки сухо, като й подаде ръка да стане. — По-добре да се махаме оттук, възможно най-бързо. По някое време ще разберат, че не сме вътре, и ще дотичат тук.
	Мария Флор пое ръката му и се изправи; все още бе замаяна, а краката й трепереха. Усещаше ги меки като сварени макарони. Направи крачка и едва не падна, тялото й се бе схванало, но успя да запази равновесие и се опита да се съвземе. Като видя, че е по-добре, приятелят й я дръпна към онази част от градината, където растенията бяха високи. Поведе я в сенките около сградата, към главния вход откъм булевард „Берн“.
	— Как са разбрали, че сме тук? — запита се директорката. — Дали някой ни е видял да влизаме?
	Томаш вървеше, нащрек за всяка потенциална опасност, дебнеща в сенките, и размишляваше по последните събития.
	Добър въпрос, каза си той. Прехвърли наум действията си, като пристигнаха във фондацията, и бързо достигна до заключение.
	— Сигурен съм, че никой не ни е видял да влизаме — отвърна той. — Само че лампите в лабораторията може би светиха прекалено дълго. — Знаеш как е… Разговорът ни беше толкова увлекателен, че на моменти забравях, че ни търсят…
	Мария Флор въздъхна дълбоко и се усмихна нервно.
	— Уф! Щях да умра от страх! — сподели тя, докато все още се опитваше да превъзмогне преживяното. — Не знам как успях да скоча от терасата, без да си счупя нещо… — Ръцете й трепереха, но не можа да сдържи усмивката си. — Ами когато ги видях с насочени към нас пистолети? Бях на косъм да побягна! — Тя нервно се разсмя. — Какъв ужас!
	Сега, с впечатлението, че опасността е преминала, приливът на адреналин ги бе докарал до състояние на еуфория. Те бяха оцелели, въздухът бе чист, луната в своята последна четвърт сякаш се бе превърнала в гигантски диамант във формата на буквата С, цветята ухаеха сладостно, а тревата излъчваше омайна свежест. Усмивките им прераснаха в тих смях и след това в силен заразителен смях. Бъбреха и се кикотеха — бяха избягали, дишаха свободно, бяха живи и нищо друго нямаше значение.
	— _Stop!_* — изръмжа носов глас, очевидно с чужд акцент. — Идентифицирайте се!
	[* Спри! (англ.). — Б.пр.]
	Обърнаха се и видяха висок едър младеж да препречва пътя им. Имаше руса коса, подстригана много късо, като на войник. Но не носеше униформа; бе облечен с джинси и кафяво кожено яке. Не бе нужно да са свръхинтелигентни, за да се досетят по американския акцент, че мъжът е част от екипа на техните преследвачи.
	Заловиха ги. Още в плен на еуфорията и завладялото го моментно въодушевление, а и може би защото дълго бе потискал това желание, Томаш реши, че няма какво да губи и може да си позволи една последна лудост. Той сграбчи Мария Флор за раменете, придърпа я към себе си и направи нещо, което никой не очакваше.
	Целуна я по устните. Трепетна, страстна, дръзка, но кратка целувка. Когато свърши, отдалечи лицето си, за да я погледне.
	Директорката се взираше в него с широко отворени очи и израз на изумление. През последните секунди през нея бе преминал вихър от емоции — радостта от спасението им, изместено от страха от американеца, който ги бе заговорил, и накрая изненадата от неочакваното хрумване на Томаш.
	Историкът се разсмя.
	— Красива е, нали? — попита той, като обърна приятелката си с лице към слисания американец. — Обзалагам се, че в Америка нямате такива. — Той отново се взря в нея, съзерцавайки красивите черти на лицето й, смаяните големи кафяви очи, плътните полуразтворени устни, розовите страни и завитата в краищата коса. — Хм, може би онази актриса… Как й беше името? А… Дженифър Конъли! — Отново обгърна лицето й с ръце и го обърна към американеца. — Приличат си, нали?
	Хванат неподготвен, пехотинецът се поколеба.
	— Прав сте, сър — съгласи се той, обезоръжен от приликата на жената пред него с американската актриса. — Гаджето ви е португалската Дженифър Конъли, така е.
	Томаш отново я целуна по устните.
	— Красавица!
	Войникът не знаеше какво да прави. Бе инструктиран да не оставя заподозрения да се измъкне, но всъщност той никога не го бе виждал, а бе изправен не пред един мъж, а пред двойка. Хрумна му да включи радиостанцията и да се посъветва с шефовете си, но при тези обстоятелства подобно действие би изглеждало странно. Бе му заповядано да бъде възможно най-дискретен и да избягва да привлича внимание, освен ако не е крайно наложително. Освен това, каза си отново той, тук си имаше работа не с отчаян беглец, а с двама влюбени, които вероятно са се позабавлявали в тъмните кътчета на градината на фондацията и сега си тръгваха. Под какъв претекст би могъл да ги задържи?
	Тъкмо щеше да ги пусне да минат, когато го завладяха съмнения.
	— Извинете, сър — започна той. Изражението му изведнъж бе станало недоверчиво и той се приближи още повече, за да им препречи пътя. — Как разбрахте, че съм американец?
	Португалецът отново се разсмя високо и го погледна шеговито.
	— Случайно да сте се чували как говорите португалски?
	Пехотинецът повдигна вежди.
	— Какво му е на португалския ми? — попита с нотка на обида той. — Нещо не е наред ли?
	— Граматиката е перфектна — успокои го Томаш. — Проблемът е в акцента ви. Липсват ви само каубойски шпори.
	Историкът отново се разсмя и с ръка върху рамото на Мария Флор, притискайки я към себе си като гадже, помаха весело за довиждане и напусна комплекса „Гулбенкян“, потъвайки в лисабонската нощ.


>	XXXVIII

	Естествено, агентите внимаваха много, но претърсването на главната сграда на фондация „Гулбенкян“ приключи в момента, в който пазачите откриха двамата неканени гости, докато претърсваха една тоалетна. Джеймс Кронгард отваряше кабинките, а Грег Шварц проверяваше шкафовете с почистващи препарати, когато трима мъже с палки нахлуха в помещението.
	— Кои сте вие?
	Шварц бе хванат неподготвен и се паникьоса, без да знае какво да каже, но агентът от ЦРУ бе обучен за такива ситуации и запази самообладание.
	— Дойдохме за концерта в Голямата зала, но получих болки в стомаха — импровизира той с непринудено изражение. — Приятелят ми бе така добър да ме доведе в тоалетните, за да… ами за да разреша проблема.
	Това обяснение бе поднесено спокойно и убедително и изглеждаше напълно разумно, но пазачите се поколебаха. Фактът, че в момента във въздуха не се усещаше неприятна миризма, не помагаше на натрапниците.
	— Документите, моля.
	Американците извадиха паспортите и личните си документи от американското посолство в Лисабон и ги връчиха на пазачите.
	— Както виждате, аз съм американският културен аташе в Португалия — каза Кронгард. — Разбира се, не можех да пропусна концерта тази вечер. — Той постави ръка на стомаха си и с измъчено изражение симулира отпадналост. — Но тези проклети болки…
	Документите изглеждаха редовни, собствениците им имаха дипломатически имунитет и изглежда, нищо не бе откраднато, поради което, след като записаха случая и имената на неканените гости, пазачите ги изпроводиха до изхода.
	Озовали се на тротоара, двамата американци се отправиха към пехотинеца, който наблюдаваше главния вход. Това бе русият, късо подстриган младеж с кожено яке.
	— Заподозреният минавал ли е оттук?
	Войникът поклати глава.
	— Не, сър.
	Мамка му! — изръмжа ядосано Кронгард. — Къде, по дяволите, се е скрил? Претърсихме главната сграда от край до край…
	— Може да е в музея — предположи Шварц и погледна към постройката, където бе изложена прочутата колекция на филантропа, основател на фондацията. — Остава ни да потърсим там.
	Агентът скептично се намръщи.
	— Съмнявам се — каза той. — В музея „Гулбенкян“ се пазят картини на Рембранд, Рубенс, Моне и други и охраната е засилена. Невъзможно е да се скрие там, без да го забележат. А и при дискретния разпит на пазачите те казаха, че тази вечер не са го виждали, нали така? Това изключва музея.
	Бяха стигнали до задънена улица. Кронгард обмисли възможността Томаш изобщо да не е бил в сградата на „Гулбенкян“ тази нощ, но в такъв случай как се обясняваше присъствието на колата му от другата страна на улицата? Оставил я е там и е отишъл другаде?
	— Е, Мат, значи, никой не мина оттук? — попита Шварц своя подчинен, докато агентът от ЦРУ преценяваше положението. — Наистина никой?
	Пехотинецът се поколеба.
	— Ами… имаше една влюбена двойка. Сигурно са се натискали в градината на фондацията. — Върху лицето на войника грейна усмивка. — Тя беше страшно маце. Същинска Дженифър Конъли, но с кафяви очи. Ако ми падне някоя като нея…
	Като чу името, Кронгард се ококори.
	— Какво каза?!
	Неочаквано резкият му тон накара пехотинеца да се оправдава.
	— Нищо не съм правил с момичето — побърза да уточни той, страхувайки се да не е нарушил някакъв правилник или кодекс за поведение. — Аз просто…
	— Дженифър Конъли ли? — Мъжът от ЦРУ сравни наум лицето на актрисата със снимката на директорката на старческия дом, която пенсионираният полицай от Криминална полиция му бе изпратил по имейла преди няколко часа. Това име се бе опитвал да си спомни — актрисата, партнирала на Ръсел Кроу в „Красив ум“. Сърцето му прескочи, когато осъзна истината. — Това е той! Той е!
	— Той ли? Кой?
	— Заподозреният! — извика той, внезапно развълнуван. — Мъжът, когото търсим! По дяволите! — Хвана войника за раменете и силно го разтърси. — Накъде тръгна?
	Пехотинецът го изгледа изненадано, без да разбира какво става.
	— Опасявам се, че сте се объркали, сър — изясни той. — Говоря за една госпожа, която прилича на…
	— Мъжът с нея е нашият заподозрян, идиот такъв! — прекъсна го Кронгард, защото нямаше време за губене. — Сега разбираш ли? Накъде тръгна?
	След като най-накрая схвана реакцията на събеседника си, войникът вдигна ръка към малкото открито пространство от другата страна на улицата, където Томаш бе паркирал синия фолксваген.


>	XXXIX

	Щеше му се да я прегръща още. Изваяните ханш и бедра на Мария Флор сякаш бяха създадени, за да бъде долепено тялото й до неговото. Томаш я пусна с неохота едва когато стигнаха до паркинга и вече нямаше оправдание да продължи да я притиска към себе си. Намери фолксвагена паркиран там, където го бе оставил, но тъкмо когато щеше да се отправи към колата, забеляза полицай наблизо. Нещо в поведението на униформения му подсказа, че между него и колата има някаква връзка, затова смени посоката и продължи пътя си, сякаш просто минаваше наоколо.
	— Какво има? — учуди се приятелката му, без да разбира какво става. — Не отиваме ли при колата ти?
	— Шшт! — прошепна историкът, посочвайки с поглед полицая. — Внимавай.
	Като видя мъжа, Мария Флор схвана проблема и също влезе в роля. Отминаха паркинга и прекосиха площад „Испания“, внимателно наблюдавайки трафика. Видяха такси и вдигнаха ръце, за да го спрат. Колата спря, те се пъхнаха на задната седалка и Томаш даде адрес на шофьора.
	— Кеят „Содре“, моля.
	Таксито потегли и директорката хвърли въпросителен поглед към Томаш.
	— Защо кеят „Содре“? — попита тя. — Да не би да хващаме влака за Кашкайш?
	Томаш погледна встрани, избягвайки погледа й.
	— Там има няколко от онези съмнителни хотели, където проститутките водят клиентите си. Евтини са и не искат документ за самоличност. — Засрамено сви рамене. — Прощавай, но нямаме друг избор…
	Мария Флор зяпна от изненада.
	— Ще бъде чудна нощ, а? — отбеляза иронично тя, след като се съвзе. — Виж какво, да не си посмял да се възползваш, ясно? Онази целувки до фондацията… Това мина само защото ме хвана неподготвена и заради обстоятелствата. Да ти е ясно, че не искам да се възползваш с подобни изпълнения в никакъв случай, чу ли?
	Историкът бе самата невинност.
	— Аз? Да се възползвам? — Престори се на обиден. — Флор, наистина ли смяташ, че съм способен на подобно нещо?
	— На това и много повече — отвърна тя, вдигайки пръст, сякаш искаше да го предупреди. — Не си и помисляй да повториш играта. Веднъж ме покани на вечеря, прекарахме приятно и станахме приятели. Много хубаво. Но това е всичко. — Направи жест с ръка във въздуха. — Ако сега съм тук с теб, то е, защото трябва да ти помогна в труден момент. Затова не злоупотребявай, ясно? — Поклати глава. — Освен това вече не знам дали постъпих добре, като се замесих в това приключение с теб. Живеех си спокойно в моето кътче в Коимбра, а сега тичам след теб, докато ни преследват някакви въоръжени, и ти ме водиш в хотел за проститутки. Вече не ми се струва забавно. Не искам да се възползваш и да си позволяваш волности с мен. Ясно ли се изразих?
	— Пределно ясно.
	Таксито ги остави в една уличка зад кея „Содре“ с долнопробни барове и нощни клубове наоколо. Предпазливо прекосиха улицата, избягвайки пияниците, които залитаха по тротоара, и разни мъже, сграбчили кльощави жени с намазани с грим лица. По средата на улицата съзряха неугледен мотел с неонова табела, на която пишеше „Дворецът на мечтите“, и се отправиха натам.
	Потискащата атмосфера на фоайето се подсилваше от мръсната и оскъдна мебелировка. На рецепцията ги посрещна дебела жена с цигара между устните, ухаеща на евтин парфюм. Обслужи ги равнодушно, без да задава въпроси. Томаш плати предварително и рецепционистката вяло му подаде един ръждясал ключ.
	— Стая 206 — съобщи тя. Вторият етаж, третата врата вдясно. Тръбата на душа е повредена, но не мисля, че ще е проблем.
	Устните й се разтегнаха в усмивка и тя им намигна съучастнически. — Студената вода може да е много полезна след гореща нощ…
	Мария Флор не оцени шегата. Подобен тип недоразумения не й се нравеха, но не каза нищо. Знаеше, че предвид обстоятелствата, тази съборетина представляваше единствената им алтернатива. Влязоха в асансьора — стара желязна кабина, покрита с мрежа, което му придаваше вид на клетка — и натиснаха бутона за втория етаж. Асансьорът изскърца, дрънча през цялото време на бавното изкачване и завърши пътуването, като се разтресе. Излязоха на втория етаж и минаха по изпълнения с дупки мокет по коридора, водещ до стаята.
	Малкото и потискащо помещение миришеше на мухъл. В ъгъла имаше старо бюро и дървен стол, мръсно огледало, голямо желязно легло с кувертюра с кремав цвят, покрита с петна, и малък прозорец с гледка към някаква стена. Банята бе облицована с бели плочки и приличаше на изоставена болница. Единствената вещ, която не се връзваше с мизерната обстановка, бе компютърът върху бюрото — неуместен щрих на модерност, изпъкващ в средновековната тъмница.
	След като огледа стаята, Мария Флор съкрушено въздъхна, не можеше да повярва докъде бе изпаднала през последните няколко часа.
	— Каква дупка! — оплака се тя с нещастно изражение. Безпомощно погледна приятеля си. Очите й издаваха несигурност, докато поглаждаше кувертюрата на леглото. Изведнъж сякаш се съвзе и посочи към захабения мокет. — Ти ще спиш на пода, чу ли?
	Томаш схвана посланието и се настани на стола до бюрото.
	— Малкият театър, който спретнах пред американеца, явно те е стреснал…
	— Не бих казала — отвърна тя, докато наместваше възглавницата под главата си. — Но аз обичам нещата да са ясни и всеки да знае мястото си. Не искам да си помислят, че…
	Отмерени шумове от дрънчащи пружини на легло някъде в хотела прекъснаха Мария Флор. Ритмичното скърцане на матрак бе съпроводено от женски стенания, които продължиха около тридесет секунди, придружени от силен мъжки вик накрая. Двамата гости в стая 206 избягваха да се поглеждат по време на врявата и нарушиха неловкото мълчание, в което бяха потънали, чак след като в помещението отново се възцари тишина.
	— Еха — отбеляза Томаш с нервна усмивка. — Хотелът е доста… оживен.
	Приятелката му завъртя очи, очевидно недоволна от думата, която бе избрал, за да опише пропадналия хотел, в който се намираха.
	— Ужасна дупка! — въздъхна тя. — Поклати глава, не можеше да повярва, че се бе оставила да я замъкнат на подобно място, и си пое дълбоко дъх. — Слушай, трябва да разрешим ситуацията, това не може да продължава. Какъв е планът?
	Историкът унило се взря в нея.
	— Хубав въпрос — съгласи се той, докато обмисляше отговора си. — Истината е, че не виждам изход. Типовете от ЦРУ са по петите ми и ако ме хванат, съм свършен. Нямат доказателства, но признавам, че следите им са компрометиращи…
	— Да караме едно по едно — предложи тя. — Какво трябва да направим, за да докажем, че си невинен?
	Подходът й не е лош, каза си Томаш. Помисли малко и отговорът веднага изплува.
	— Първо трябва да разгадаем загадката на Белами — реши той. — Вече знаем, че символът, оставен в последното му послание, е гръцката буква _пси_ — директна и безспорна препратка към вълновата функция в уравнението на Шрьодингер — научната формула, в която е заложено твърдението, че съзнанието частично създава действителността. Остава ни да разгадаем онази мистериозна част, сещаш ли се? Фразата с моето име, в която се казва, че аз съм ключът. — Той разпери безпомощно ръце. — Но ключ към какво? Какъв е този ключ, който… който…
	Томаш замълча, потънал в мисли, хрумнали му по време на разговора, свързвайки идеи и думи, търсейки нови пътища и неочаквани възможности.
	— Какво? — попита тя при вида на отнесеното му изражение и безизразен поглед. — Какво има? Случило ли се е нещо?
	Историкът скочи на крака, внезапно получил прилив на енергия, а в очите му гореше пламъчето на откритието.
	— Сетих се! — извика той като човек, който възкликва „Еврика!“. — Сетих се!
	— За какво?
	Историкът бръкна в джоба на панталона си и извади някакъв предмет, приличащ на йо-йо, но със старинен и износен вид.
	— Големият пентаграм! — каза той, вдигайки предмета нагоре като трофей. — Белами ми го е изпратил! Той е бил!
	Мария Флор не можеше да проследи мисълта му.
	— Какво? Обясни ми.
	Томаш седна на леглото до нея и й показа големия пентаграм, който бе прибрал в джоба си в Коимбра.
	— Виж, тази сутрин в „Гулбенкян“ получих доставка от неизвестен подател от Женева. В пакета намерих този предмет — големия пентаграм. Помислих, че е от антикваря, който ми продаде _Tabula Smaragdina_ — стар ръкопис на Хермес Трисмегист, познат също и като _Смарагдовата таблица_ или _Тайната на Хермес_, която купих за колекцията на „Гулбенкян“. Струваше ми се логично, тъй като големият пентаграм също е старинен предмет и бе изпратен от Женева, където живее търговецът на антики. Сега обаче разбирам, че не е от него. А от Белами.
	— Как може да си толкова сигурен?
	Томаш посочи предмета, който бе пъхнал в ръцете й.
	— Защото става дума за големия пентаграм. Спомни си какво е написал Белами: _Ключът: Томаш Нороня._
	— И какво? Какво общо има пентаграмът с тези думи?
	За историка нещата бяха толкова очевидни, че дори се учуди, че тя не можеше да направи връзката.
	— Не разбираш ли? — почти възнегодува той, сочейки към артефакта в ръцете й. — Това е големият пентаграм — един от най-важните магически предмети в _Mafteah Shelomoh_.
	— Maf… какво?
	Томаш й показа гравираните върху пентаграма изображения и посочи символите {img:simvoli.png} изписани в горната част на външния кръг.
	{img:artefakt.png}
	— Виждаш ли това? — попита той. На иврит е и се чете _Mafteah Shelomoh_. На латински се превежда като _Clavis Salomonis_. Сега разбираш ли?
	Мария Флор поклати глава.
	— Не.
	— _Ключът на Соломон_ — поясни той. — Текст за магия, приписван на цар Соломон. В този ръкопис има сведения за провеждането на алхимични експерименти с помощта на Божията енергия. Но тези подробности са несъществени. Важно с посланието на Белами: _Ключът: Томаш Нороня_ — израз с очевидно двойствен смисъл. От една страна, той посочва мен като ключ за разрешаването на мистерията около смъртта му. От друга обаче, става дума за скрита препратка към _Ключа на Соломон_, тоест към големия пентаграм, който самият той ми е изпратил. — Историкът отново взе предмета в ръце. — Този артефакт вероятно играе важна роля за разрешаването на случая.
	Мария Флор се взря в гравираните символи, поглеждайки пентаграма с нови очи. _Ключът: Томаш Нороня_ се отнасяше до Томаш като притежател на ключа, който Белами му бе изпратил по пощата — големия пентаграм, споменат в _Ключа на Соломон_. Сега нещата й се струваха по-ясни.
	— О, започвам да разбирам…
	Историкът също впери изучаващ поглед в артефакта, съзнавайки, че всичко в него имаше своя собствена роля. Трябваше да започне отнякъде. Избра си централния кръг и постави показалец върху него.
	— В центъра е разположен хексаграм, виждаш ли? — попита той, за да привлече вниманието на Мария Флор върху фигурата. — Хексаграмът е шестоъгълна звезда, която може да означава две неща: _Magen David_, или щитът на Давид, по-известен като Давидова звезда, използвана преди векове като символ за Бога на Израел и често срещана в магически кабалистични текстове като таблиците със _segulot*_.
	[* Сегула (иврит) — свещен ритуал или амулет, използвани в юдаизма и кабалистичните учения. — Б.пр.]
	— Със сигурност е това.
	Томаш поклати глава.
	— Не мисля така — каза той. — Забележи, че хексаграмът е вписан в кръг — комбинация, която много прилича на друг алхимически символ — печата на Соломон, използван в алхимията за изобразяване на комбинации на елементите и техните трансформации. Когато свържем алхимичния символ за огън (триъгълник) с алхимичния символ за вода (триъгълник, обърнат надолу), се получават алхимичните символи за земя и въздух, което превръща печата на Соломон в символ на съвършеното природно равновесие. Освен това е интересно да се отбележи, че в индуската култура хексаграмът е символ на мандала, представляващ съвършеното медитативно равновесие между човек и Бог, водещо до състояние на нирвана.
	Двамата разглеждаха още известно време печата на Соломон, но скоро се съсредоточиха върху останалите елементи на големия пентаграм, по-точно върху външния пръстен, където бяха гравирани еврейските символи {img:simvoli.png} и латинските TTVPYN4SOTPYRK.
	— А външният кръг? — попита Мария Флор, като посочи пръстена. Двете еврейски думи означават _Ключът на Соломон_, както вече обясни. Ами другите?
	Томаш замислено потърка брадичката си.
	— Честно казано, не знам — призна накрая той. — Трябва да ги огледам по-внимателно. — Посочи голямата звезда със седем лъча, вписана между външния кръг и печата на Соломон, в центъра на гравюрата. — За тази звезда има какво да се каже. Това е хептаграм, познат още като звезда на Бабалон*. Представлява седемте дни на сътворението, макар и в алхимията да се отнася към седемте планети, познати на древните алхимици, и към седемте основни елемента, открити от западната и източната култура.
	[* Наричана още Богиня майка, тя присъства като едно от основните божества в много религии и митологии. Символизира женската природа, плодовитост и началото на живота. Изобразявана е като жена със силно подчертани полови белези, често без глава. — Б.пр.]
	— Кое точно е важното тук?
	Пръстът на историка се движеше между числа, знаци и букви, изписани около хептаграма.
	— Тези знаци означават нещо — отбеляза замислено той. — Забележи странните символи в рамките на хептаграма — кръгове и чертички. Извън него има поредица от числа, виждаш ли? Появяват се 38, 77, 57, 8… е, не са поставени там случайно.
	Мария Флор посочи двете букви вдясно.
	— И тези букви — N и W под него — отбеляза тя. — Какво означават?
	Томаш се взря в тях. Как бе възможно подобно нещо да му убегне? Сега, предвид присъствието на N и W, той отново разгледа цифрите и знаците в хептаграма и решението бързо изплува в главата му. Зениците му се разшириха, сякаш отговорът го бе връхлетял с цялата енергия на мощна светкавица.
	— По дяволите! — възкликна той и погледна приятелката си. — Това са координати! Белами ми е изпратил координати!
	Нямаше нужда да казва нищо повече. Мария Флор вече бе разбрала.
	Претърси стаята за лист хартия.
	— Нима тук няма нищо за писане?
	Историкът вече бе извадил бележника си от джоба на сакото. Махна капачката на химикалката със зъби и преписа координатите от гравюрата на големия пентаграм.
C>
	38˚57’6,5"N
	77˚8’44"W
C$
	Слисани, двамата преценяваха редовете с ясното съзнание, че бяха открили истинска следа. Сякаш бяха получили просветление от отвъдното. Чувстваха се все едно Франк Белами общуваше с Томаш чрез големия пентаграм и го насочваше към място, където да разкрие мистерията около смъртта му. Сега разполагаха с координатите на това място.
	Мария Флор първа се съвзе след изненадата от объркващото откритие. Вдигна поглед към бюрото и вниманието й бе привлечено от монитора.
	— Компютърът все пак ще е от полза.
	Включиха го и с нетърпение зачакаха да се появи нещо на екрана. Кликнаха върху иконката за интернет и с облекчение установиха, че имаха връзка със сравнително добра скорост.
	— Чудесно! — прошепна Томаш, докато местеше стрелката на мишката към адресната лента. — Да видим.
	Отвори страницата на някаква търсачка и придърпа клавиатурата към себе си, приготвяйки се да пише. Набра координатите, отбелязани в хептаграма, вписан в големия пентаграм, и компютърът зареди карта на света. Той приближи изображението, за да види указаното място, и очертанията на Съединените щати изпълниха екрана. Отново увеличи изображението, докато не го фиксира в една определена точка — мястото от координатите, отбелязани на големия пентаграм.
	Двамата зяпнаха от изненада и останаха така три дълги секунди, със замръзнали като на снимка лица, смаяни от локацията и мястото, където Франк Белами ги бе изпратил, за да разплетат загадката. Томаш си мислеше, че познава шефа на дирекция „Наука и технологии“. Смяташе го за коварен и безмилостен, но никога не бе допускал, че има такова извратено чувство за хумор. Според картата трябваше да се отправят към Вашингтон, окръг Колумбия, и по-точно към сградата на южния бряг на река Потомак.
	Седалището на ЦРУ.


>	XL

	Агенцията не се справяше добре. Едва след като вратата на Овалния кабинет се затвори след него, Хари Фъч даде израз на безпокойството си. Вечерният брифинг, който шефът на Националната служба за тайни операции към ЦРУ бе провел с президента на Съединените щати, като на срещата присъстваха и държавният секретар, министърът на отбраната и съветникът по националната сигурност, не бе минал добре.
	Днес пред американското посолство в Триполи бе избухнала бомба, която бе разрушила едно крило в сградата и бе убила десетки, а ЦРУ не разполагаше с информация за извършителите на атентата, като се изключат някои неясни предположения като Ал Кайда в ислямския Магреб. Президентът не бе останал доволен от липсата на конкретни сведения и предупреди, че подобно нещо „не може да се случи отново“, със заплахата, че „ще хвърчат глави“.
	Ядосаният заради мъмренето от президента Фъч знаеше чия е вината.
	— Проклет да си, Белами! — изръмжа той през зъби. — Трябваше да умреш бавно, скапан кучи сине!
	Бе се надявал изчезването на шефа на дирекция „Наука и технологии“ да му разчисти пътя към „Квантово око“ — големия проект на ЦРУ, който би му позволил да знае всичко по всяко време, но това още не се бе случило. Къде, по дяволите, старецът бе скрил проклетото „Квантово око“? Заместникът на Белами, Уолтър Халдерман, бе претърсил архивите на всички секретни проекти, разработени през последните години от „Наука и технологии“, но не бе открил нищо. Абсолютно безполезен е този Уолт, каза си Фъч. Как е възможно да не открие „Квантово око“?
	След като мина по коридора с кабинетите на вицепрезидента и съветника по националната сигурност, Фъч прекоси фоайето и слезе по стълбите към партера. Мина през главната врата на западното крило и излезе от Белия дом.
	Вятърът го блъсна в лицето, но това го освежи. Нощта вече бе паднала и официалната резиденция на президента бе осветена от лампички, монтирани на нивото на тревата.
	Лъскав черен кадилак с тъмни стъкла спря пред Фъч и един бодигард му отвори задната врата. Директорът на ЦРУ се настани на седалката и първото, което стори, бе да съобщи посоката на шофьора.
	— Лангли.
	Лимузината потегли, а Фъч отвори вратичката на бара и си наля чаша уиски. Къде, по дяволите, старият бе скрил „Квантово око“, питаше се той, докато отпиваше от чашата. Автомобилът се движеше по Уест Екзекютив авеню и с поглед, зареян в нощните светлини, Фъч прехвърляше в главата си различни варианти. Обмисли няколко възможности за евентуално спиране на секретния проект на Франк Белами и в главата му случайно изникна бележката със загадката, намерена до тялото на покойния му колега от ЦРУ. Директорът на Националната служба за тайни операции добре знаеше, че изобразеният на нея символ не беше разпятие, както бе заявила Агенцията, за да оправдае удобното залавяне на португалско жертвено агне, а някакво квантово уравнение. Толкова квантово, колкото… „Квантово око“. Тази асоциация го накара да се замисли по-внимателно по въпроса… Ами ако…
	Включи интеркома, за да разговаря с помощника си, който се возеше отпред до шофьора.
	— Бил, свържи ме с нашия човек в Лисабон.
	Отпи глътка уиски и обмисли идеята, която му бе хрумнала. В бележката си под квантовия символ Белами бе посочил Томаш Нороня като ключ. Фъч знаеше, че португалецът не е убиецът, а просто някой, на когото бе удобно да припишат вината за смъртта на директора на „Наука и технологии“. Само че името на историка в загадката започваше да го тревожи. Какво правеше то под квантовия символ? Дали имат някаква връзка помежду си? Разбира се, че имат, веднага заключи той. Старецът неслучайно бе установил връзка между двете неща — квантовото изследване и Томаш Нороня. Нещо повече — бе посочил португалския учен като ключ. Но ключ за какво? Отговорът постепенно изникна в съзнанието му. Португалският учен бе ключът към „Квантово око“.
	Телефонът иззвъня.
	— Разтворът, за който помолихте, сър — обяви помощникът. — Джеймс Кронгард от Лисабон е на линия.
	В слушалката се чу пращене, известяващо прехвърлянето на разговора.
	— Мистър Кронгард! — поздрави Фъч. — Знам, че в Лисабон е ранна сутрин, но трябва да знам какво става. Хванахте ли нашия човек?
	Гласът от другата страна на линията се поколеба, очевидно изпитвайки неудобство.
	— Операцията е в процес на развитие, сър — отвърна агентът на ЦРУ в португалската столица. — Имам няколко следи, които се проверяват. Тази нощ за малко да го пипнем, но негодникът имаше късмет и успя да се измъкне. Няма да е задълго, сър. Уверявам ви, че скоро ще имам добри новини.
	— Много се надявам — отвърна делово директорът на Националната служба за тайни операции. — Само че има промяна, която е добре да внесете в заповедите си. Заподозреният не трябва да бъде елиминиран, а заловен жив и качен на самолет за Лангли. Ясно ли е?
	— Заповедта за ликвидирането му отпада?
	— Точно така. Ще го разпитаме и чак след това ще претърпи… инцидент.
	От другата страна на линията Кронгард въздъхна облекчено. Идеята никога не му бе допадала.
	— Да, сър.
	Без да добави нищо повече, Фъч затвори и се отпусна на седалката. Отново отпи глътка уиски. „Квантово око“ играеше съществена роля в предотвратяването на нови провали като атентата в Триполи от този следобед. Ако искаше да запази мястото си, трябваше да се докопа до проекта. И като обмисли внимателно нещата, стигнало извода, че Томаш Нороня щеше най-бързо да го отведе там. Нали старецът бе посочил именно него като _ключа_?


>	XLI

	Твърде напрегнатия и мълчалив посетител се взря в служителя на митническото гише.
	— Каква е причината за посещението ви?
	Служителят — мъж с овално лице, мустаци и табелка с името Санчес на гърдите си, зададе механично въпроса.
	Посетителят преглътна сухо, но въпреки тревогата лицето му остана спокойно.
	— Туризъм — отвърна той. — Винаги ми е било интересно да посетя Вашингтон, да видя…
	— Поставете пръстите си върху тази пластина, сър — прекъсна го митническият служител, незаинтересован от любезния разговор. — Започнете с левия палец, след него останалите пръсти и повторете процедурата с дясната ръка.
	Посетителят се подчини с ясното съзнание, че оттук нататък връщане назад нямаше, без да знае какво го очаква. Пластината регистрираше отпечатъците му и информацията щеше да бъде изпратена към мрежата за национална сигурност на САЩ, до която имаха достъп няколко агенции в страната, включително ЦРУ.
	— Готово.
	— Погледнете към камерата, сър.
	Камерата, за която мъжът в синя униформа говореше, представляваше кръгъл фотоапарат с малък обектив. Посетителят се втренчи в обектива и се усмихна, убеден, че скоро някой щеше да потърси снимката за изясняване на обстоятелствата около влизането му в страната. Каквото и да става, ще го видят усмихнат.
	— Готово ли е?
	Митническият служител кимна.
	— Благодаря, мистър Нороня — каза мъжът и му върна паспорта. — Приятен престой!
	Невероятно, но американците не можеха да произнасят правилно фамилното му име, помисли си Томаш, докато минаваше през митницата. Англоговорещите го наричаха Нороня, испаноговорещите го изговаряха с испанското меко „н“. Така или иначе всичко мина добре и трябваше да е доволен. Името му не присъстваше в списъка на лица със забранен достъп в Съединените щати.
	Обърна се назад и видя Мария Флор, пребледняла, с паспорта в ръка и облекчено изражение, да излиза от другото митническо гише. Както предполагаха, от ЦРУ не допускаха, че двамата ще имат безсрамието да почукат на вратата им.
	— Пълна лудост! — каза тя, клатейки глава, като все още не можеше да повярва на дързостта им да предприемат това пътуване. — Идваме право в устата на вълка!
	Томаш се усмихна.
	— Ако вълкът се опита да ни ухапе, ще си счупи няколко зъба.
	Напуснаха митническата зона и последваха стрелките до багажния салон. Пътните им чанти вече се плъзгаха по багажната лента и те лесно ги откриха. Въпреки че бяха малки и относително леки, ги натовариха на количка и се отправиха към изхода.
	— Ами сега? — попита тя, докато чакаха на опашката за такси. — Къде отиваме?
	— Все още е рисковано да отсядаме в хотел — отбеляза Томаш. — Когато типовете от ЦРУ разберат, че сме в страната, първото, което ще сторят, е да проверят списъците с гости на хотелите, къщите за гости и мотелите в околността и ако не открият нищо, ще разширят търсенето в цяла Америка.
	Директорката се обърна към Томаш и свъси вежди недоверчиво.
	— Слушай, нали не мислиш отново да се набутаме в някой долнопробен мотел за проститутки? — Тя вдигна ръка и предупредително размаха пръст пред носа му. — Да знаеш, че този път няма да ме излъжеш, моето момче. Предупреден си.
	— Не, не се тревожи. Мястото, което имам предвид, е добро и няма да се налага да даваме имената си.
	Редът им за такси бе дошъл и двамата хвърлиха саковете в багажника на таксито, което бе спряло пред тях.
	— Наистина ли? — учуди се Мария Флор, докато се настаняваше на задната седалка. — И кое е това райско място?
	Томаш седна до нея, затвори вратата и отговори на въпроса й, като даде адреса на шофьора.
	— Към Джорджтаунския университет, моля.
	Вашингтон, окръг Колумбия, ги посрещна изненадващо с европейски стил. Вярно че градът бе разсечен от мрежа успоредни и перпендикулярни широки улици като в по-голямата част от американските населени места, но имаше също и просторни зелени площи, а фасадите на сградите имаха класически вид, напомнящ гръцко-римската архитектура. Основната разлика между Вашингтон и другите големи американски градове обаче се състоеше във факта, че чук нямаше високи сгради. В столицата на страната на небостъргачите всъщност имаше ниски здания.
	Европейската атмосфера се засили, когато навлязоха в старата част на града — района на Джорджтаун. Тесни и криволичещи улички като в Европа кипяха от търговия на сувенири и традиционни стоки, барове и ресторантчета. По тротоарите се тълпяха минувачи — голяма част от тях студенти по джинси, срещаха се и такива с костюм и вратовръзка.
	Таксито ги остави пред главния вход на Джорджтаунския университет. Взеха багажа си, платиха и се отправиха към рецепцията, където ги посрещна плешив мъж с черна къдрава брада.
	Добре дошли! — поздрави той на португалски, отправяйки се към новодошлите. — Е, приятел? Какво ви води насам?
	Историкът го прегърна.
	— Здравей, Жорже! Как си? — Той махна с ръка към придружителката си. — Това е Мария Флор.
	След като пусна Томаш, Жорже я огледа одобрително.
	— Еха, приятелят ми Томаш е в добра компания! — възкликна той и целуна Мария Флор. — Приятно ми е. Вече бе време този младеж да улегне отново и да си намери сериозно гадже.
	— Ние сме само приятели — поправи го Томаш и се изчерви. Той се обърна към нея и представи мъжа от рецепцията. — С Жорже бяхме колеги в Нов лисабонски университет. Сега специализира математика с приложение в компютърното програмиране. И понеже знам, че е в Джорджтаунския университет, му се обадих, преди да тръгнем, с молба да ни намери местенце за спане. Жорже обеща да ни уреди луксозен апартамент в университетския кампус.
	— По-скоро дискретна стаичка — разсмя се той и пое багажа на Мария Флор. — Имам един колега финландец, който отиде до Калифорния за две седмици и ми остави ключа от стаята си, за да поливам цветята. И тъй като Томаш ми обясни, че ще останете само няколко дни, реших да ви я дам.
	— Той няма ли да се ядоса?
	— Напротив, щом някой полива цветята, той ще е доволен. — Докато ги развеждаше из университета, Жорже се обърна назад и им намигна. — А ако оставите и малко парички за подслона, още по-добре.
	Като добър домакин, португалският математик ги заведе до жилищната част на университетския кампус. Стаята на финландеца бе малка като кутийка, на първия етаж, с буков паркет и мебели от дъбово дърво. Имаше и легло, малка работна маса с компютър и миниатюрна баня без вана, само с душ. Няколко червени орхидеи, подредени в цветарник на парапета на прозореца, придаваха на обстановката леко екзотичен вид.
	— Не е зле — отбеляза Мария Флор. Хвърли поглед към Томаш и посочи към паркета, решена да раздели територията още в началото. — А ти, както обикновено, ще спиш на пода.
	Отидоха да вечерят в столовата на университетския кампус. Като се настани на сервираната маса, Томаш забеляза, че храната приличаше на пластмасова, и се зачуди дали отсега нататък не би било по-добре да се хранят в ресторантчетата в Джорджтаун.
	Бързо отхвърли тази идея. Не бяха дошли в Америка заради храната, а за да разкрият загадката, която Франк Белами бе доверил на Томаш, и по този начин да разсеят съмненията, които падаха върху него. Знаеше, че колкото по-бързо разрешаха проблема, толкова по-добре, имайки предвид, че времето беше срещу тях — с всеки следващ час, прекаран в тази страна, рискът да ги намерят, растеше.
	— Кажи, приятел — заговори Жорже, когато започнаха да се хранят. — Кога се връщаш в университета?
	— Зависи какво ще се случи тук.
	Приятелят му повдигна вежди, не разбирайки отговора.
	— Какво искаш да кажеш?
	Историкът си пое дълбоко дъх, събирайки кураж да признае истината пред стария си колега. Разказа му набързо какво се бе случило от завръщането му от Женева досега. Ролята на ЦРУ и престрелката в Коимбра изглеждаха толкова невероятни, че домакинът се усъмни в истинността на историята. Убедителните думи на Мария Флор обаче и донякъде страхът, с който тя потвърди всички подробности, разсеяха съмненията.
	— Слушай, Жорже, нуждая се от помощта ти — каза Томаш, когато трябваше да разясни плановете си, довели го в Америка. — Ти все още си цар на информатиката, нали така?
	Математикът се разсмя.
	— Шегуваш ли се? Не забравяй, че специализирам математика и темата ми е свързана именно с програмиране. Знам всичко, свързано с информатиката, приятел.
	— Можеш ли да проникнеш във високо защитена мрежа?
	— Мога да направя всичко, което е възможно да бъде направено — гарантира самонадеяно той. — Не забравяй, че като млад проникнах в информационната система на индонезийското правителство и пуснах вирус. — Той шумно се разсмя. — Помниш ли?
	— Имаше връзка с Източен Тимор, прав ли съм?
	— Вирусът показваше надпис _Free East Timor, you motherfuckers!_*. — Последва нов изблик на смях. — Ех, как съм се смял! Искаше ми се да видя лицата на онези типове!
	[* Освободете Източен Тимор, копелета такива (англ.). — Б.пр.]
	Смехът на Жорже бе толкова заразителен, че двамата му събеседници също се развеселиха.
	Когато настроенията се успокоиха, Томаш реши, че е настъпил моментът да разкрие картите си.
	— Можеш ли да направиш същото с добре защитена мрежа тук в Америка?
	— Да пусна вирус с надпис „Освободете Източен Тимор“? Защо? Доколкото ми е известно, тази страна вече е свободна…
	— Не говоря за това, глупави ми приятелю — поправи го новодошлият. — Интересува ме дали можеш да проникнеш тайно във високо защитена система, да откраднеш конфиденциална информация и да се измъкнеш, без никой да забележи. Знаеш ли как става това?
	Въпросът предизвика недоверчив поглед от страна на Жорже.
	— За каква система става дума?
	Историкът се задави, сякаш споменаването на идеята само по себе си беше пълна лудост.
	— ЦРУ.
	На масата се възцари тишина. Математикът изгледа Томаш, после Мария Флор и накрая отново Томаш.
	Очаквателните погледи на двамата гости потвърждаваха, че говореха сериозно.
	— Да не си откачил, приятел! — възкликна Жорже, поклати глава и докосна с пръст слепоочието си. — Луд за връзване!
	Томаш обаче го познаваше от години и знаеше кои клавиши да натисне, за да го накара да действа против онова, което му диктуваха предпазливостта и елементарното чувство за мярка.
	— Разбирам — прошепна той, облягайки се назад, сякаш се отказва от плана. — Не можеш.
	— Кой е казал това? — възрази математикът със засегнато самолюбие. — Разбира се, че мога! Вече ти казах, че що се отнася до информатика, мога да направя всичко, което е възможно да бъде направено. Дори Бил Гейтс няма да може да ме спре!
	— Значи, ти липсва кураж…
	— Какво намекваш? Че съм страхливец?
	— Не искам да кажа това, просто е необходимо да имаш…
	— Имам!
	В този миг историкът разбра, че може да разчита на колегата си. Трябваше само да го обработи внимателно и умно, за да получи онова, от което се нуждаеше.
	— Тогава не разбирам — възкликна той с престорено учудване. — Ако знаеш как тайно да влезеш в информационната система на ЦРУ и не те е страх, тогава какъв е проблемът?
	Домакинът разбра, че са го хванали натясно.
	— Ами… все пак не говорим за каква да е мрежа, както сигурно предполагаш. Системите за сигурност на ЦРУ несъмнено са много усъвършенствани, криптирането е сложно, вероятно са сложили и уловки и…
	— И ти не можеш да го направиш.
	— Вече ти казах, че мога. Но трябва да знаеш, че си имаме работа с мрежата на ЦРУ. Ако разберат, че някой се опитва да проникне в системата им, имат средства да разберат кой е. Не ми се иска тези типове да почукат на вратата ми…
	— Ти си математик, специализираш програмиране и си искал да тестваш защитата на мрежата им. Не твърдя, че няма да досаждат, но имаш добро извинение. Ще кажеш, че си го направил с цел проучване за тезата си…
	Жорже прехапа долната си устна, докато обмисляше предложението.
	— Идеята не е лоша — реши той. — В работата ми наистина има глава, посветена на сигурността на информационните мрежи, и съм сигурен, че моят координатор ще потвърди, че тест на системата на ЦРУ е отличен, макар и спорен, експеримент в сферата на научното изследване, което правя. — Математикът се намръщи. — Само че тези типове няма да приемат подобно извинение, приятел. И ако ме хванат, рискувам да прекарам няколко годинки в затвора…
	— Как ще те хванат?
	— Достатъчно е да засекат компютъра, от който се опитвам да проникна в системата.
	— Знаеш, че можеш да покриеш следите.
	— Разбира се, но не забравяй, че говорим за ЦРУ. Тези типове имат хора и средства, за да намерят и идентифицират всеки натрапник. — Жорже се облегна назад, готов да откаже предложението. — Не, рискът е прекалено голям.
	— Има и друг начин да го направим. Ами ако атакуваме от друг компютър?
	Предложението предизвика колебание у математика. Обмисли ситуацията и накрая, убеден, кимна утвърдително.
	— При това положение смятам, че може — съгласи се той. — Наистина може да стане.
	Това искаше да чуе Томаш. Скочи на крака и посочи към вратата на столовата.
	— Време е да атакуваме ЦРУ.


>	XLII

	Алармената лампичка на екрана привлече вниманието на Дон Снайдър точно когато, с крака, качени върху бюрото, захапваше парче от пицата, поръчана за вечеря. Заинтригуван, той се изправи на стола, остави храната в кутията, облиза пръсти и се наведе над монитора, за да разбере какво става.
	— _What the fuck?_* — изруга тихо той, докато се опитваше да разгадае мигащата линия на екрана. — Какво е това?
	Съобщението беше от онези предупреждения, които Снайдър не можеше да пренебрегне. Работеше в Националната служба за тайни операции към ЦРУ от петнадесет години като анализатор по антитерористичните въпроси и сигналът, изпратен до компютъра му, бе свързан именно със съответната информация, която би могла да даде съществена следа. Може би нови сведения за вчерашния атентат в Триполи?
	[* Какво, по дяволите? (англ.). — Б.пр.]
	Кликна върху предупредителната икона и бе отпратен към портал с ограничен достъп. Въведе паролата си и поверителната уебстраница изпълни екрана. Прочете текста и се консултира с още два сайта, за да потвърди информацията, прецени нивото на приоритет за агентите, натоварени с разследването, и убеден, че е открил нещо важно, разпечата страниците.
	Събра страниците, избълвани от принтера, хукна по коридора и спря чак пред кабинета на шефа на Националната служба за тайни операции.
	— Трябва да говоря с мистър Фъч.
	Секретарката пишеше някакво писмо на компютъра и дори не вдигна поглед.
	— Опасявам се, че господин директорът е в среща — отвърна механично тя. — Елате пак след…
	— Трябва да говоря с него сега.
	Вече ви казах, че…
	Като видя, че секретарката не му помага, той отвори вратата на кабинета и надникна вътре. Шефът му седеше на една маса заедно с хората от екипа, натоварен да събира сведения за атентата в Триполи.
	Като чу отварянето на вратата, Фъч се обърна и се взря в неканения гост.
	— По дяволите, Дон, не виждаш ли, че съм зает?
	Секретарката се втурна към вратата и се опита да издърпа анализатора навън.
	— Извинете, директоре — каза тя със смутена усмивка. — Казах му, че има събрание, но той…
	Снайдър я избута и размаха листовете от принтера.
	— Пристигна информация, която може да се окаже важна, сър.
	— Има ли нещо общо с атентата в Триполи?
	Неканеният гост поклати глава.
	— Не, сър — призна той. — Но имам сведения, които биха ни насочили към „Квантово око“.
	Секретарката се върна на поста си и отново се опита да издърпа Снайдър навън.
	— Ако обичате, излезте — настоя тя. — Не виждате ли, че…
	Щом подчиненият му спомена за проекта на Франк Белами, който никой не можа да открие в „Наука и технологии“, Фъч вдигна ръка, за да я спре.
	— Оставете го — нареди той, като стана от мястото си начело на конферентната маса и се отправи към анализатора по антитерористичните въпроси. — Спомена „Квантово око“, Дон. Какво се е случило?
	След като изгледа победоносно секретарката, която се оттегли с мърморене, Снайдър подаде листовете на шефа си.
	— Получих сигнал от системата преди минути, сър — обясни той. — След рутинна проверка на системата за обмен на информация с базата данни на Имиграционна и митническа служба програмата засече нещо. — Той показа единия от документите. — Това е сигнал за влизане в страната на заподозрян, който, както разбрах, би могъл да има нещо общо с изчезването на „Квантово око“. — Размаха друг лист. — Това е заглавната страница на оперативното досие за издирване на проекта, което аз не мога да видя, но забелязах, че достъпът е възможен само на ниво директор. Не знам дали съм прав, но веднага се досетих, че въпросът е изключително важен.
	— Правилно — потвърди Фъч. — Само аз и още няколко души имаме достъп до това досие. И какво?
	Анализаторът показа третия лист.
	— Това е списък, изготвен от Имиграционна и митническа служба на влезлите лица в страната през летище „Дълес“ днес, сър. Предлагам ви да хвърлите един поглед на името на двадесет и третия ред.
	Шефът на Националната служба за тайни операции преброи имената и се взря в посочените сведения.
	— _I’ll be damned!_* — възкликна смаяно той.
	[* Проклет да съм! (англ.). — Б.пр.]
	Вдигна поглед към подчинения си.
	— Списъкът от днес ли е?
	— Тъй вярно, сър.
	Хари Фъч се изправи и се разсмя.
	— Направо не е за вярване. Проклетият Томас Нороня е в Америка.


>	XLIII

	Новите пакети, които Томаш носеше на излизане от магазина за компютри в центъра на Джорджтаун, носеха етикети на популярни марки електроника. Върна се в университетския кампус с две кутии под мишница, влезе в стаята и завари Мария Флор да спи, изтегната на леглото. Тихо затвори вратата и отиде в стаята на приятеля си, която се намираше през две врати по коридора. Звънна на звънеца и Жорже веднага отвори.
	— Донесох два лаптопа — обяви историкът, показвайки двете кутии, с които се бе сдобил в магазина. — Надявам се да стигнат.
	Разопаковаха компютрите, включиха ги и инсталираха основните програми. Подготовката на машините за работа отне един час, през който двамата почти не размениха и дума, ако не се броеше някое и друго техническо уточнение. Когато приключиха, огледаха светещите екрани и се подготвиха за начало на операцията.
	— Ами приятелката ти? — попита Жорже, сякаш чак сега забеляза, че някой липсва. — Няма ли да дойде?
	— Умираше за сън и си легна. Знаеш как е, тук е едва десет, но в Португалия минава три часът сутринта.
	— Да, часовата разлика прецаква всичко…
	От този момент нататък математикът пое нещата в свои ръце. След като изрази съжаление за отсъствието на Мария Флор, която описа като „жена, способна да съживи дори мъртвец“, той съсредоточено се залови за работа. Свърза се към интернет, отвори някакъв странен линк и започна да действа.
	— Какво правиш? — попита Томаш, за когото сайтът бе непознат. — Не трябва ли да отидеш директно на страницата на ЦРУ?
	— Прикривам следите, приятел. Идеята е да използвам прокси сървър*, чрез който да изпратя съобщението през мрежата TOR**.
	[* Компютърна система или програма, действаща като посредник за търсените от потребителя ресурси или услуги от друг сървър с цел запазване на анонимност. — Б.пр.]
	[** Мрежа от виртуални тунели, която осигурява анонимност на потребителите в интернет. — Б.пр.]
	— О, искаш да осигуриш двойна защита…
	— Точно така. — Жорже посочи страницата на екрана. — Това прокси не запазва регистри. Свързвайки се, всичко, което идва от този компютър, минава през него, като създава впечатление, че информацията идва от локацията на проксито, а не от реалното място. Мрежата TOR вече прави така, че данните да преминат през няколко компютъра на различни места в света, преди да достигнат мрежата на ЦРУ. По този начин, дори някое от сведенията да бъде прихванато, цялата система остава непокътната, за разлика от прокси сървъра, който, ако бъде засечен, проваля всичко. — Той се разсмя. — Казвам ти, ако въобще ни хванат, типовете от ЦРУ ще си отворят адска работа само за да разгадаят капана.
	— Добре, но се увери, че програмата няма да ползва IP адреса. По-сигурно е.
	— Не се тревожи.
	Програмирането на прокси сървъра и мрежата TOR за прикриване на следите от лаптопите отне на математика още час. Очите на Томаш вече се затваряха; в крайна сметка часовата разлика се отразяваше и на него, но успя да остане буден с помощта на две чаши кафе, които си взе от машината в коридора и изпи наведнъж. Кафето не бе силно, но му помогна стоически да издържи времето, през което приятелят му работеше.
	По някое време Томаш забеляза как Жорже натисна бутон на клавиатурата за последен път, въздъхна, протегна ръце, за да раздвижи мускулите си, и се облегна назад на стола с изражение на човек, изпълнил мисията.
	— Готово ли е?
	Математикът се обърна към приятеля си, усмихна се доволно и му намигна. Потри ръце, изправи се и се взря в екрана на единия от лаптопите.
	— Време е да се поровим малко в мрежата на ЦРУ.
	Влезе в сайта на американската разузнавателна агенция, www.cia.gov, и го разгледа, за да добие представа за структурата му. След това включи програма, която бе свалил на лаптопа, и докато тя работеше, Жорже скръсти ръце и зачака.
	— Какво правиш?
	— Използвам CGI* приложение, за да анализирам системата и да засека слабите й места.
	[* _Common Gateway Interface_ — Общ шлюзов интерфейс (англ.) — стандарт на интерфейс, осъществяващ връзка между външна програма и уебсървъра. Програмата се изпълнява на сървъра в резултат на заявка от потребителя, която се генерира под формата на уебстраници. — Б.пр.]
	— Мислиш, че мрежата на ЦРУ има слаби места?
	Домакинът се разсмя.
	— Всички мрежи имат, приятелю. Номерът е да ги откриеш и да ги използваш. — Жорже вдигна крака си и го сви на стола, настанявайки се по-удобно, докато чака резултатите от CGI. — Преди време типовете от Пентагона проведоха операция, за да тестват сигурността на мрежата си, и с ужас разбраха, че всеки средностатистически хакер може да блокира цялата военна информационна система на Америка. Хакерите дори успяха да проникнат в компютрите на военните кораби на флота в Тихия океан, представяш ли си?
	— По дяволите! Нима е възможно?
	— Не само е възможно, а се е случвало. Забележи, че само операционната система „Уиндоус“ съдържа десетки милиони редове код. Няма сто процента сигурен защитен механизъм при система с подобни размери. Всяка програма, съдържаща огромен набор от информация, несъмнено е уязвима. Само трябва да…
	Внезапно екранът замръзна на една страница.
	— Ето! — възкликна Томаш. — Програмата наистина намери слабо място! Ти имаше право!
	Приятелят му се надигна и разгледа страницата.
	— Има дупка в PHF — отбеляза той. — Оттук ще влезем.
	— Какво е това?
	— PHF ли? Интерфейс, през който се задава име и той търси нужната информация в сървъра. Нещо като телефонен указател, ако предпочиташ. Да видим къде ще ни отведе.
	Тракайки по клавиатурата, все едно свири на пиано, Жорже светкавично се възползва от грешката в системата на ЦРУ. По някое време се съсредоточи върху функцията _escape_shell_cmd_, което събуди любопитството на приятеля му.
	— Какво нравиш?
	— Тази функция изчиства въведената информация — обясни той. — Програмистът е сгрешил и е оставил нещо извън списъка, но със следа вътре. Аз експлоатирам тази грешка. — Той посочи новите страници, които изпълваха екрана. — Видя ли какво направих? Влязох в имейл системата на ЦРУ. — Жорже се усмихна. — Не е зле, а? Истински удар! — Отново затрака по клавиатурата. — Сега ще замаскирам присъствието си.
	Написа команди от два реда и зачака отговора на системата. Мониторът засече повтаряща се дейност и хакерът се зае с другия лаптоп.
	— Сега работиш с другия компютър?
	— Правилно — отвърна математикът. — Манипулирах системата на ЦРУ по такъв начин, че я накарах да изпрати _xterm_ към втория ни компютър. Тоест вместо ние да се свързваме към мрежата на ЦРУ, тяхната система осъществява връзка с нас. Гениално, нали?
	Жорже махна помпозно с ръка и като истински илюзионист, който току-що бе провел своя магически номер, показа екрана на втория лаптоп. Екранът се изпълни с редове, които на пръв поглед изглеждаха неразбираеми.
C>
	adm:x:4:4:Admin:/var/adm:
	orion:x:1002:10:Christopher
	Adams:/usr/users/cadams:/usr/ace/sdschell
	monty:x:1004:101:Monty
	Haymes:/usr/users/monty:/bin/sh
C$
	— Какво е това?
	— Линукс* архив с пароли — отговори Жорже. — Всеки ред съдържа име на човек с акаунт в системата на ЦРУ.
	[* LINUX — название на операционна система, създадена на базата на популярната в миналото друга операционна система UNIX. — Б.пр.]
	Томаш се облещи. Това бе неговият шанс да измъкне от системата онова, което искаше.
	— Търси ред с името Франк Белами.
	Математикът отново затрака по клавиатурата и скоро на страницата от системата на ЦРУ се появи друг списък.
C>
	bella_y:x:1139:101: Frank
	Bellamy:usr/users/bella_y:/usr/ace/sdschell
C$
	— По дяволите!
	— Какво има?
	Жорже посочи последната дума на втория ред.
	— Виждаш ли това _sdschel_? Потребителите с такова обозначение имат допълнителна защита с _RSA SecureID_ — устройство, което генерира поредица от шест цифри, които се сменят на всеки шейсет секунди. Няма такава досада…
	— Има ли начин да се пробие?
	— Трябва да въведем шестте цифри, генерирани от устройството на всяка минута и паролата на потребителя. — Математикът се намръщи. — Няма да е лесно, приятел.
	— Но е възможно?
	Жорже прехапа долната си устна, обмисляйки задачата.
	— Паролата е избрана от потребителя или е дадена от Агенцията. Първата възможност не представлява особен проблем, тъй като хората обикновено избират за пароли понятия, които познават. При втория вариант ситуацията става сложна, тъй като става въпрос за произволни пароли, трудни за запомняне от потребителите, но и по-сигурни. Но щом си имаме работа с ЦРУ, които стават параноични на тема сигурност, бих казал, че са заложили на втория вариант.
	— Само че Белами бе вече на възраст, не знам дали би имал търпението да помни сложни пароли…
	Математикът обмисли забележката.
	— В такъв случай е възможно да са направили изключение. — Съсредоточи се отново върху изображенията на монитора и зададе още няколко команди. — Ще потърся сведения относно живота му като дата на раждане, годишнина от сватбата и подобни, за да ги пробвам като парола. Може да извадим късмет и да уцелим правилната.
	Жорже затрака по клавиатурата в прилив на ентусиазъм в търсене на лична информация за Белами, която да му помогне да отгатне паролата му. Процедурата бе бавна и скучна и Томаш полегна за малко на леглото на приятеля си, докато чакаше резултатите. Клепачите му отново натежаха и неспособен да се противопостави, той усети, че се отпуска и потъва в сън.
	Сънува Мария Флор. Искаше да я хване, а тя бягаше от него по пътеката в самолет. След това те се озоваха качени на небостъргач в Ню Йорк, разхождаха се върху балюстрадата на терасата. Изведнъж тя падна и паникьосан, Томаш се наведе над бездната, крещейки през _sniffer_* и…
	[* _Sniffer_ — в информационните технологии думата означава програма или набор от програми, използвани за превземане или търсене на данни в чужда компютърна система. — Б.пр.]
	— _Sniffer._
	Историкът внезапно се събуди и завари приятеля си прав до компютъра, с тревожен поглед и отбранителна поза.
	— Какво… — заекна Томаш. — Какво става?
	Жорже бързо затрака по клавиатурата и след няколко секунди компютърът се изключи.
	— Някакъв _sniffer_ ме засече!
	Все още объркан в полусънното си състояние, в което виденията и реалността сякаш се сливаха, Томаш не разбра какво се случва и какво иска да каже приятелят му.
	— Някакъв какво?
	— _Sniffer_, човече! — изстреля нервно приятелят му. — Администратор в системата на ЦРУ е разбрал за пробива в системата и ни изпрати _sniffer_, за да разбере кои сме. — Въздъхна шумно от облекчение. — За щастие, имам програма, която го прихваща, иначе бях загубен. — Той се намръщи, сякаш още бе рано да се успокоява. — Все пак не знам… Дано да съм го хванал навреме…
	Томаш вече се разсъни напълно.
	— Дори и да са те засекли, ще се натъкнат само на прокси сървъра — припомни той. — Дори да преодолеят тази първа мярка за сигурност, ще се сблъскат с мрежата TOR. Освен това, ако успеят да преминат през тези препятствия, не могат да стигнат до нашия лаптоп, защото използваме програма, която работи без IP. И дори, при някакъв абсурден сценарий, да ни открият, ще разберат, че те са се свързали към нас. Всъщност, ако достигнат до този лаптоп, няма нищо, което да ги насочи съм теб, нали така? Аз го купих. Затова бъди спокоен.
	Жорже си пое дълбоко дъх.
	— Така е, прав си.
	Историкът погледна часовника си. Беше три през нощта. Бе поспал малко, но имаше нужда от още сън. Стана от леглото и отиде при приятеля си.
	— Е? Намери ли нещо?
	— Да. Открих паролата на Белами — датата на раждане, но отзад напред. Нещо елементарно и лесно за разбиване, както добре виждаш. Много хора допускат грешката да ползват лични данни за…
	— Това не ни интересува — прекъсна го нетърпеливо Томаш, който копнееше да си легне. — Искам да знам дали успя да измъкнеш нещо, което може да ми е полезно.
	На пръв поглед изражението на Жорже не вдъхваше много кураж. Не изглеждаше особено обнадежден.
	— Не много — призна накрая той. — Само обща информация. Когато започнах да ровя из кореспонденцията им, се появи снифърът и трябваше да прекратя търсенето.
	Новините наистина не го зарадваха.
	— По дяволите! — ядоса се Томаш, вдигайки безпомощно ръце. — Толкова труд за нищо!
	Математикът изглеждаше притеснен.
	— Прощавай, но наистина нямах време за повече.
	Историкът унило въздъхна и забеляза записките на Жорже върху бюрото.
	— Какво е това?
	— Малкото, което успях да събера — отвърна той, подавайки му листа, на който бе записал някои сведения. — Информацията включва номера на мобилния телефон на Белами, адреса, малко разпечатки от банковата сметка и една сметка за ток.
	— Само това?
	— Опасявам се, че да — потвърди той. — Знам, че е малко, но това имаме. — Жорже погледна въпросително приятеля си. — Какво смяташ да правиш?
	Томаш взе листа със записките на математика, извадени от сайта на ЦРУ. Погледът му попадна на адреса и на лицето му грейна загадъчна усмивка.
	— Да отида в дома му.


>	XLIV

	Едва оставил вестника върху бюрото, когато тази сутрин пристигна в кабинета си в Лангли за поредния работен ден, Дон Снайдър, верен на навиците си, веднага се отправи към автомата в коридора на дирекция „Контратероризъм“, за да си вземе кафе и мъфин. Жена му неведнъж му бе казвала, че това не може да се нарече закуска, че трябва да наблегне на плодове и салата, да следи холестерола, триглицеридите и всички тези глупости. Постоянно му натякваше, но той обичаше именно храната, която сега се готвеше да изяде. Нима има нещо по-хубаво от това да започнеш деня с горещо кафе и мъфин?
	Седна на бюрото си и включи компютъра, докато дъвчеше шоколадовото кексче. Ммм… вкуснотия, помисли си той, наслаждавайки се на момента със затворени очи. Отвори ги и забеляза, че до клавиатурата имаше някакви документи. Най-отгоре лежеше досие с последна информация около атентата в Триполи, а под него — тънка и невзрачна жълта папка. Прегледа досието и разбра, че сведенията, изпратени в Лангли от агентите на терен, не бяха нищо повече от спекулация. Повечето се отнасяха до въоръжението на либийската армия, което в разгара на революцията бе попаднало в ръцете на ислямските екстремисти за зверските им операции в други африкански страни и Средния изток като Мали, Ирак, Сирия и други горещи точки.
	— По дяволите! — измърмори, докато преглъщаше последната хапка от мъфина, ядосан заради липсата на напредък в събирането на данни за атентата. — Какво им става на тия хора? Нуждаем се от конкретна информация, а не от догадки и изтъкване на очевидното.
	За да не се дразни повече, той остави досието настрани и отвори жълтата папка. Тя съдържаше документ от две страници, който колегите от отдел „Информатика“ му бяха оставили през нощта. Прочете текста и заинтригуван, отвори чекмеджето, за да провери събраните материали от сигнала, който бе получил снощи. Няма съмнение, заключи той. Двата случая изглеждаха свързани. Помисли малко и му хрумна идея. Остави чашата с кафе, затрака по клавиатурата и отвори една страница, за да провери номерата на покупките. Въведе име и зачака. Появиха се след няколко секунди.
	— По дяволите!
	Без да губи време, той скочи и изхвърча по коридора до кабинета на директора. Секретарката на шефа на Националната служба за тайни операции не се зарадва да го види. Още не бе забравила снощната случка, но този път не възрази. Обади се в кабинета да съобщи за посетителя и без да го удостои и с една думичка, му направи знак да влезе.
	Анализаторът по контратерористичните въпроси отвори вратата и надникна вътре.
	— Може ли да вляза, сър?
	Хари Фъч се бе настанил в креслото си, четейки сутрешния „Ню Йорк Таймс“ с димяща пура в уста. При вида на ядосаното му изражение обаче човек би казал, че димът излизаше от него самия. На първа страница се мъдреше снимка на щетите в едно от крилата на посолството в Триполи от вчерашния атентат. Като видя анализатора по контратерористичните въпроси на вратата на кабинета, той замахна с вестника към него.
	— Видя ли това, Дон? Тези копелета, журналистите, ни наричат некомпетентни! Некомпетентни, представи си! Слушай какво пишат. — Разгърна вестника и намери страницата. — „Както често се случва напоследък, атентатът изненада ЦРУ и отново породи съмнения относно компетенцията и ползата от тази агенция, която по коридорите на Държавния департамент вече тайно е известна като Централа на разгром и упадък — ЦРУ“. — Фъч вдигна поглед. — Видя ли каква помия изсипват тези скапаняци в тъпия си клеветнически вестник? Разгром и упадък?! Майната му на „Ню Йорк Таймс“! Майната му на Държавния департамент! Майната им на всички!
	— Жалко е, сър.
	Снайдър продължаваше да виси на вратата в очакване на покана да влезе, докато наблюдаваше гневния спектакъл на шефа си. Знаеше, че директорът бе темпераментен човек и изблиците му на гняв не бяха тайна за никого в Агенцията. Оскърбен от статията, Фъч хвърли вестника на пода и гневно смачка пурата в пепелника, сякаш тя бе репортерът на „Ню Йорк Таймс“. След като изпусна парата, той се опита да се овладее и вече по-спокойно направи знак на служителя си към стола пред бюрото.
	— Влизай, Дон — каза Фъч, като все още се стараеше да контролира емоциите си. — Нещо ново за „Квантово око“?
	Снайдър прекоси кабинета с плахи стъпки, подобно на изплашено агне, и седна на посоченото му място.
	— Имам новини, сър — потвърди той. — Страхувам се обаче, че не се отнасят пряко към „Квантово око“. — Остави жълтата папка на бюрото. — Току-що получих този доклад от отдел „Информатика“. Тази сутрин сме засекли пробив в нашата мрежа.
	Фъч повдигна вежди.
	— Нещо сериозно ли?
	— Струва ми се, че не. Защитната стена е предупредила администратора на сървъра и той е пуснал _sniffer_, който прогонил натрапника. След това филтрирал проверените данни и заключил, че не е нищо важно.
	— Това е добре — успокои се директорът. — Само това ми липсваше. — Той повдигна вежди. — Но след като атаката не е сериозна, какво те води насам?
	Анализаторът кимна към жълтата папка.
	— На ваше място, сър, бих хвърлил едно око на доклада.
	Шефът на Националната служба за тайни операции взе папката и разгледа документа.
	— Не виждам нищо особено…
	— Погледнете името на потребителя, чиято парола е похитена от хакера…
	Фъч се взря в името от регистъра на отдел „Информатика“ и очите му заблестяха, когато разбра за кого става дума.
	Франк Белами.
	— Мамка му! — Погледна изпитателно подчинения си. — Кой е влязъл в системата с паролата на стареца?
	— Както предвижда протоколът за действие в подобни ситуации, администраторът цяла нощ се опитвал да проследи хакера — обясни той. — Данните са на втора страница.
	Директорът махна презрително с ръка.
	— Нищо не разбирам от този откачен изказ — призна той. — Разкажи ми.
	— За да прикрие следите си, хакерът е използвал прокси сървър и мрежата TOR. Нашият администратор следил трафика, който се прехвърлял през различни сървъри в целия свят, докато осъзнал, че ще попадне на задънена улица. Изглежда, избраната от хакера програма не е ползвала IP, поради което не успяхме да засечем компютъра, от който е пратена атаката.
	— По дяволите, имаме си работа с професионалисти.
	— Без съмнение, сър. Аз обаче се замислих кой би имал интерес да прониква в мрежата на ЦРУ, за да търси информация за Франк Белами. Тогава ми хрумна една идея. Проверих всички регистрирани продажби на територията на Вашингтон, въвеждайки конкретно име на купувача, и… познайте какво открих.
	— Боже! Не ми казвай, че копелетата от ФБР са замесени…
	Снайдър поклати глава.
	— Няма такова нещо.
	— Тогава кой търси паролата на стареца? Някой от семейството? Искат да видят как кучият син…
	— Не, сър. Опитайте отново.
	Фъч отметна наум няколко имена на заподозрени, но ги отхвърли всичките. Кой извън ЦРУ би се интересувал от досието на Франк Белами? Изключвайки ФБР и роднините на стария директор, не оставаха много варианти. Изведнъж му просветна.
	— Томас Нороня?
	Подчиненият му се усмихна.
	— Бинго.
	— Нороня… Как можеш да си сигурен?
	— Не съм — призна Снайдър. — Но забележете хронологията на събитията. В девет и половина снощи нашият приятел Нороня — убиецът на мистър Белами, току-що пристигнал във Вашингтон, използва кредитна карта, за да изтегли пари от банкомат, намираш се близо до магазин за техника в Джорджтаун. Проверих регистрите на магазина и открих, че десетина минути по-късно са продали два лаптопа, платени в брой, което е необичайно. След два часа някой влиза тайно в системата ни, използвайки чия парола? Точно на мистър Белами. И за какво? Търсене на информация за, забележете, нашия покоен директор на „Наука и технологии“. Нима всичко това е съвпадение?
	— Но ако е искал да проникне в мрежата ни със закупените лаптопи, нима не би било по-логично да избегне ползването на кредитната си карта на банкомата?
	— Може би — съгласи се Снайдър. — Все пак може да е проявил непредпазливост или да не знае, че следим трансакциите от банкомат. Или пък просто не е съобразил, знам ли. Факт е, че съвпаденията будят съмнение. Хората с нашата професия знаят, че съвпадението също е следа, нали?
	Вече убеден, шефът на Националната служба за тайни операции промърмори нещо в знак на съгласие.
	Отпрати служителя си и когато остана сам, се завъртя на креслото към прозореца и се взря в река Потомак в далечината. Синята повърхност на водата приличаше на огледало, отразяващо облаците. Спокойствието, което вдъхваше раззеленяващият се Вашингтон, особено в района на централата на ЦРУ, му помагаше да мисли. Фъч спокойно прецени ситуацията и след пет минути взе решение.
	Завъртя се на креслото и включи интеркома, за да се свърже със секретарката си.
	— Тиш, свържи ме с майор Фуентес.
	Щеше да прати един от най-добрите си хора по петите на Томаш Нороня.


>	XLV

	По това време на нощта вече не бе толкова оживено. Трафикът на „Дюпон Съркъл“ бе намалял и над града се стелеше спокойствие. Седнали на масата до прозореца в едно полутъмно кафене, Томаш и Мария Флор наблюдаваха сградата от другата страна на улицата, като внимателно следяха портиера, който седеше във фоайето и четеше вестник. Американското кафе нямаше добър вкус, но двамата разсеяно отпиваха от чашите си, докато изчакваха развоя на събитията.
	— Колко време остава?
	Историкът погледна часовника си.
	— Шест минути.
	Денят бе дълъг и ползотворен. Събудиха се в шест заради часовата разлика. Тя се бе наспала, той — не толкова; все пак си бе легнал късно. По това време обаче в Лисабон вече бе единадесет сутринта и будилникът в главата му не му позволи да спи повече.
	Излязоха рано от университетския кампус в Джорджтаун и още преди сутрешния час пик се намираха на „Дюпон Съркъл“, за да огледат сградата, където бе апартаментът на Белами.
	Не им отне много време, за да разберат, че главният проблем се намираше във фоайето. Когато се опитаха да се качат на третия етаж, портиерът ги спря и им обясни, че могат да влязат само с изрично позволение на наемателя, когото желаеха да посетят. Измърмориха някакво скалъпено извинение, обяснявайки, че са сбъркали сградата, и си тръгнаха. Стори им се някак унизително да се върнат назад, но важното бе, че добиха представа за пречката, която представлява портиерът, и главната им задача тази вечер бе да го заобиколят.
	Седнал до прозореца, Томаш отпиваше от кафето си. Не можа да не се усмихне, като си спомни плана, който бе измислил, за справяне с проблема. Докато Мария Флор се обаждаше по телефон в кампуса, за да се увери, че в апартамента на Белами няма никого, той купи някакъв жълт вестник, отгърна на страниците с обяви, за да потърси…
	— Внимание! — възкликна Мария Флор, изтръгвайки го от мислите му. — Идва!
	Видяха таксито, от което излезе една наконтена блондинка с прилепнала червена рокля, която подчертаваше тясната талия и едрите й гърди. Черните лачени обувки на висок ток още повече засилваха ефекта от съблазнителната й външност.
	Новодошлата плати на шофьора и се спусна по тротоара към входа на сградата.
	— Хайде.
	Без да губят време, двамата португалци напуснаха кафенето, пресякоха улицата и се спряха близо до вратата, така че портиерът да не може да ги вижда от мястото си.
	Провокативната блондинка мина покрай тях, оставяйки във въздуха след себе си сладникав силен аромат на парфюм. Освен красивото тяло и меката златиста коса до раменете, които привличаха мъжките погледи, тя имаше живи сини очи и чувствени устни — същински модел на „Плейбой“.
	Видяха я да влиза в сградата с предизвикателна походка и да изчезва във фоайето. Стояха достатъчно близо, за да чуват какво става вътре.
	— _Hi, big boy!_* — поздрави тя с прелъстителен глас и се засмя непринудено. — Нов си тук, нали?
	[* Здрасти, голямо момче! (англ.). — Б.пр.]
	— Ъ… не — отвърна объркано портиерът. — Всъщност работя в сградата от няколко години… Мога ли да ви помогна?
	Блондинката се засмя.
	— И още как! — възкликна тя. — Но… това май не е моята сграда. Не е ли тук ротондата на Род Айлънд авеню?
	— Опасявам се, че не, госпожо. Намираме се на „Дюпон Съркъл“. Ротондата на Род Айлънд авеню е в другата посока.
	— По дяволите! — изруга тя. — Винаги става така, когато пия шампанско. Започвам да се обърквам. Колко досадно!
	— Ако искате, ще извикам такси, за да ви закара вкъщи.
	— О, колко сте мил! Ама не се безпокойте. — Тя отново се изсмя. — Вижте, изглеждате ми симпатичен и… приятен младеж. Да ви кажа ли една тайна?
	— Ами… добре.
	— Знаете ли, шампанското ми действа силно по два начина. Първият е, че загубвам ориентация. Така се обърквам, че дори не знам къде се намирам. А вторият е, че ме… възбужда. — Тя отново се засмя. — Разбирате ли какво ви казвам?
	— Хм…
	— Ето защо сега не мога да се прибера вкъщи, разбирате ли? Съпругът ми е старец. — Изпусна дълга въздишка. — Ах, имам нужда от някого, който да ме задоволи. — А вие… вие изглеждате толкова… смел, мъжествен, толкова силен…
	— Но…
	— Вижте, не издържам повече! Това е истинско мъчение. Искам мъж! Сега! Тялото ми копнее за докосване… Няма ли… няма ли тук някое местенце, където може да разрешите проблема ми?
	— Но аз съм на работа, уважаема госпожо, не мога да напускам поста си. Приключвам след два часа и тогава, ако искате…
	— Сега, голямо момче! Нуждая се от теб сега! Заведи ме някъде и ми дай онова, за което така жадувам… Само пет минути, а? Пет минути, през които ще ти се отдам с гърдите си… суета… и ще…
	— Значи… — заекна портиерът, който вече се задъхваше. — Да отидем… да отидем… в кабинета ми. Пет минути ли казвате?
	— Пет горещи минути, през които ще те подлудя, мой див жребецо… ти си моят настървен тигър, силен бик…
	— Елате… елате… Там ще ни е по-удобно…
	Гласовете се отдалечиха и се чу хлопване на врата. Томаш надникна във фоайето, обърна се и погледна към изчервилата се Мария Флор.
	— Пътят е чист — обяви той. Хайде.
	Влязоха с тихи стъпки и пресякоха малкото фоайе. Имаше два асансьора, но те предпочетоха стълбището, стори им се по-дискретно. Минаха покрай стаичката на портиера, откъдето се чуваха стенания и въздишки.
	Тогава Мария Флор не каза нищо, тъй като трябваше да бъдат тихи, но когато стигнаха до стълбището, не се сдържа.
	— Слушай, къде намери тази… тази уличница?
	Въпросът разсмя Томаш. Бе очаквал този разпит, откакто блондинката се бе появила.
	— Във вестника.
	— Във вестника ли?
	— В обявите се предлагат и услуги от проститутки, както знаеш. Обадих се, взех името и адреса на елитен бордей, от онези, които предоставят момичета на конгресмените в Капитолия. Отидох там, огледах ги всички и избрах тази. Струваше ми цяло състояние, дори няма да казвам колко.
	Мария Флор се спря на стъпалата преди последната площадка и го изгледа настойчиво, сякаш искаше да му изтръгне душата.
	— Ходил си в бордея?
	— Разбира се — отвърна той. — Исках да се уверя, че наетото момиче ще може да разкара портиера от пътя ни. — Той махна с ръка към партера. — И съм направил сполучлив избор, не мислиш ли? Тя успя, нали? Какъв е проблемът?
	Приятелката му не отговори. Отново се заизкачва нагоре, мърморейки тихо нещо, от което се чуваха само тиради като „пффф, каква безсрамна мръсница“, „всички мъже са еднакви“ и „но какво намират в тези гнусни уличници“. Стигнаха до третия етаж и тръгнаха по коридора да намерят вратата на апартамента на Франк Белами.
	— Ти си на ход — каза Томаш и я подкани да се приближи. — Мислиш ли, че ще успееш да я отвориш?
	Мария Флор се поколеба.
	— Слушай, сигурен ли си, че няма аларма?
	— Не мога да бъда сигурен, но не забравяй, че собственикът на апартамента е вече мъртъв. След като не е тук, кой би дошъл, за да включи алармата?
	— И все пак…
	— Слушай, трябва да рискуваме — каза историкът, сочейки вратата. — Нямаме избор.
	Приятелката му примирено въздъхна, приклекна на мокета на коридора и разгледа ключалката.
	— Тази е от сложните — отбеляза тя. — Но не се тревожи, няма да се дам.
	Извади тел от дамската си чанта и я пъхна в ключалката, като я завъртя, за да добие представа от структурата на механизма.
	Къде се научи да отключваш врати така?
	В полицията — отвърна тя, без да отделя поглед от ключалката. — Настанените в дома понякога се заключват в стаите си и е голяма разправия да ги изкараш оттам, нямаш представа. Обикновено имаме резервни ключове, разбира се, но се случва да изчезнат и настъпва истински хаос. За да разреша този проблем веднъж завинаги, отидох в полицията и те ме обучиха да отварям заключени врати отвън.
	— Много полезно наистина.
	Прехапала език в ъгъла на устните си, Мария Флор се съсредоточи върху задачата си и в коридора се възцари тишина. Доближи ухо до ключалката и се заслуша в звуците на механизма, докато оперираше с телта. Работата се проточи без видим резултат и Томаш започна да се тревожи.
	Ако някой се появеше в коридора и ги видеше така, несъмнено щеше да ги помисли за крадци. Трябваше да ускори нещата, но това не зависеше от него, а ако я притиснеше, тя нямаше да работи по-бързо или по-ефективно.
	Затова се запаси с търпение и изчака с надеждата никой да не се появи.
	Внезапно се чу изщракване.
	— Готово.
	Томаш се взря неспокойно в ключалката и видя, че приятелката му наистина е успяла.
	Вратата бе открехната.


>	XLVI

	Русият мъж се сепна. Аларменият сигнал се размига на компютърния екран с нервозно жужене точно когато Питър подготвяше изискания му снощи доклад, който трябваше да предаде на прекия си началник на следващата сутрин. Кристалносините му очи се взряха в монитора и той веднага кликна на иконата на защитното устройство.
	Мигащите букви на екрана разсеяха съмненията му.
C>
	Break-in in progress
	Main door*
	[* Взлом в ход. Входна врата (англ.). — Б.пр.]
C$
	— _Fuck*!_
	[* По дяволите (англ.). — Б.пр.]
	Звукът на главната аларма бе изключен, но вътрешната система за сигурност работеше и компютърният сигнал го информира, че някой е разбил входната врата и в този момент влиза в апартамента.
	Без да губи време и с препускащо сърце в гърдите си, той набързо изключи компютъра от мрежата, грабна документите и хукна към паникстаята, която, за късмет, се намираше до кухнята. Втурна се вътре, задъхан, натисна паникбутона и металната врата се затвори, изолирайки го от външния свят.
	Облегна се на стената, заслушан в бесните удари на сърцето си, и затвори очи. Плъзна се бавно надолу, сви се на пода и си пое дълбоко дъх.
	— Уф! — въздъхна той. — За малко.
	Спаси се.
	Това бе второто влизане с взлом в апартамента само за два дни. Първия път не беше вкъщи; бяха го задържали на работа заради глупавия доклад, който шефът му бе решил да му възложи. Когато се прибра вечерта, дребни признаци му подсказаха, че някой е влизал. Оттогава живееше в страх инцидентът да не се повтори. Тази история засягаше интересите на влиятелни хора.
	Най-доброто му оръжие бе преструването. Вече не отговаряше на телефона, така бе постъпил и днес. Знаеше, че тези хора обикновено се обаждат, преди да посетят обекта, за да се уверят, че на мястото няма никого, и бе решил да ги хване на местопрестъплението.
	Моментът бе настъпил.
	Изчака известно време, докато успокои дишането си; причината не бе в тичането, а в страха. Стана и включи монитора. Целият апартамент бе осеян с видеокамери, скрити зад огледала, между вазите и дори в противопожарните устройства на тавана. Огромният екран светна и Питър, вече по-овладян, наблюдаваше картината, разделена на девет секции, като всяка съответстваше на отделните камери, монтирани в стаите и коридорите.
	Картината от антрето показваше двама души, които крадешком се промъкваха в апартамента. Мъжът взе дистанционното и натисна бутона за увеличаване на образа. Изображението от камерата в антрето изпълни екрана, което позволи на Питър да разгледа натрапниците отблизо. Не ги разпозна, но разбра, че единият беше жена.
	— Боже! — прошепна изненадано той. — Вече дори вземат мацки на тези операции.
	Изведнъж в ръцете на мъжа, който сякаш бе водачът на дуото, просветна някакъв лъч. Изглежда, бе запалил фенерче. Непознатите се движеха внимателно, оглеждайки толкова бавно апартамента, че им отне цели пет секунди да пресекат малкото антре и да минат в коридора.
	Затворен в паникстаята, Питър обмисли най-добрия начин за действие. Можеше да се обади в полицията, разбира се. Имаше телефон и бе лесно да се свърже с най-близкото управление. Но ако неканените гости бяха тези, за които ги смяташе, това нямаше да помогне. По-добре да следва първоначалния план. Щеше да ги наблюдава и да изчака развоя на събитията. Но най-важното бе, че всичко се записваше. Никога не се знаеше как може да му послужи, но бе хубаво да има запис, в случай че му потрябва.
	Отвори панела на системата за видеонаблюдение и сложи празно DVD в записващото устройство. Натисна червения бутон за запис, изчака малко, за да се увери, че машината работи, и потърси бутона за аудиосистемата, която бе инсталирана до камерите. Завъртя го и думите на непознатите изпълниха високоговорителите в блиндираната стая: „Първо трябва да претърсим целия апартамент — каза натрапникът, който вървеше отпред с фенерчето. — Трябва да се уверим, че няма никого“.


>	XLVII

	Историкът вървеше напред с фенерчето.
	— Първо трябва да претърсим целия апартамент. Трябва да се уверим, че няма никого.
	Апартаментът тънеше в мрак, а двамата португалци не се осмеляваха да запалят светлините. Единственият им ориентир бе лъчът на фенерчето, който пронизваше тъмнината, танцувайки по стените и мебелите, проправяйки пътя им. Чувството да претърсваш тайно апартамента на чужд човек, не беше приятно и двамата бяха под непрестанно напрежение, изпитваха дълбоко безпокойство и имаха усещането, че всеки момент някой ще се появи и ще ги хване на местопрестъплението. Изпитаха желание да побегнат. Томаш разтърси глава, сякаш така можеше да изхвърли оттам мислите, които го тормозеха. Що за абсурд, помисли си той: собственикът на апартамента — Франк Белами, бе мъртъв, беше нощ, Мария Флор преди малко се бе обадила по телефона и се бе уверила, че никой не отговаря. Определено жилището бе празно. Никой не би дошъл тук по това време, всичко щеше да е наред. Историкът се хвана за тази мисъл, за това свое желание и убедеността, че е прав, и така успя да прогони безкрайния страх, че някой внезапно появил се ще ги залови. Въпреки това импулсът да побегне, не отстъпваше и той трудно го потискаше.
	Обиколиха апартамента предпазливо, в случай че се натъкнат на някого, но всички помещения, в които влязоха, бяха празни.
	— Тук няма никого — прошепна облекчено Мария Флор, но все още изпитваше безпокойство. Не се чувстваше добре в тази роля. — Какво ще правим сега?
	— Ако има нещо важно, със сигурност ще го открием в кабинета — отвърна той също шепнешком. — Забеляза ли, че тази стая бе истинска златна мина?
	Приятелката му си бе дала сметка за това, но не отговори. Минаха по големия коридор, движейки се по-спокойно, тъй като вече познаваха обстановката, и влязоха в стаята, където очевидно собственикът бе работил, когато си е бил вкъщи.
	— Да светнем лампата? — попита Мария Флор. — Сега знаем, че няма никого.
	— Много добре — съгласи се историкът. — Но първо пусни завесите. Да не предизвикваме съдбата.
	След като тя пусна завесите, историкът запали светлините. Кабинетът сякаш се бе разкрил пред тях и им показваше своите тайни. Стените бяха облицовани в дъбово дърво, същото като на дюшемето под персийските килими, по-голямата част от пространството заемаше махагоновото бюро. По стените имаше окачени фотографии в рамки.
	Те привлякоха вниманието на Томаш и той ги разгледа, като се опитваше да отгатне историята, която разказваха. Някои бяха черно-бели — очевидно правени отдавна, а други — цветни, по-скорошни. Взря се в първата снимка вдясно и в черно-бялото изображение разпозна Франк Белами като млад, седнал в някаква лаборатория. В ъгъла имаше надпис _Лос Аламос*, 1944_, което означаваше, че е правена по времето, когато покойният шеф на дирекция „Наука и технологии“ бе работил по проекта „Манхатън“ за създаване на атомната бомба. Следващата снимка го потвърждаваше. Тук Белами бе до Робърт Опенхаймер в епицентъра на „Тринити“** — мястото на детонацията на първата атомна бомба в Аламогордо, Ню Мексико.
	[* Националната лаборатория в Лос Аламос, щата Ню Мексико, е една от двете лаборатории в САЩ, където са разработвани секретни проекти, свързани със създаването на атомната бомба. — Б.пр.]
	[** Кодовото име на първия в света ядрен опит — взривяването на ядрено плутониево устройство, извършено на 16 юли 1945 г. — Б.пр.]
	— Това ли е Белами? — попита Мария Флор, разглеждайки друга снимка. — Хубав мъж! Прилича на Клинт Истууд като млад.
	— Значи, ми се цупиш заради Мерилин Монро, която пуснах на портиера, а после идваш тук и въздишаш по Белами — запротестира Томаш, преструвайки се на обиден. Направи гримаса, подобна на изражението й, докато се качваха по стълбите само преди няколко минути. — Всички жени са еднакви!
	— Така, така — съгласи се весело тя, гледайки го с крайчеца на окото си. — Много знаеш ти…
	Вниманието на двамата натрапници отново се насочи към снимките в рамки по стените. Томаш разгледа фотография на Белами в стрелбище на ЦРУ, отново като млад, но очевидно правена след закриването на проекта „Манхатън“, и друга, цветна снимка с русата му годеница пред някаква църква.
	— Я, виж — повика приятелката си той. — Тази със сигурност е от деня на сватбата.
	Заинтригувана, Мария Флор веднага се приближи и надникна зад рамото му.
	— Дай да видя — помоли тя и я разгледа. — Много е красива. Знаеш ли дали е жива?
	— Нямам представа. — Той махна с ръка във въздуха. — Съдейки по спартанското обзавеждане на апартамента, бих казал, че не е.
	Останалите снимки в рамки по стените също показваха моменти от живота на покойния директор на ЦРУ. На една от тях той бе в кабинета си в Лангли. На друга бе заедно с Вернер Хайзенберг и Ервин Шрьодингер пред черна дъска, изпълнена от математически уравнения, надраскани с тебешир, а на следващата разговаряше с президента Дуайт Айзенхауер в Овалния кабинет.
	С всяка следваща снимка Франк Белами остаряваше; и макар на всички фотографии да беше слаб и сух, започваха да се появяват първите бръчици около очите и русолявата му коса посивяваше. Вече на средна възраст, стоеше на рецепцията на „Кемп Дейвид“* и поздравяваше президента Джон Кенеди. Жаклин стоеше до съпруга си и се усмихваше очевидно пресилено. Друга снимка го показваше пред ракета „Сатурн“ на Кейп Канаверал заедно с Нийл Армстронг и Бъз Олдрин, на фотографията по-горе вечеряше с Ричард Файнман и Джон Бел, тримата имаха весели изражения и държаха преливащи от шампанско чаши. Последните две снимки бяха правени скоро — вече поостарял, той се намираше в градината на Белия дом, където президентът Бил Клинтън му връчваше орден. На следващата фотография Белами бе заедно с Барак Обама и Хилари Клинтън в Ситуационната стая**, подготвяйки операция за убийството на Осама бин Ладен.
	[* Извънградска резиденция в щата Мериленд, ползвана от президента на САЩ. — Б.пр.]
	[** Конферентна зала и щаб на американското разузнаване, намираща се и западното крило на Белия дом. — Б.пр.]
	След като разгледа и последната снимка, Мария Флор подсвирна, впечатлена от фотографската поредица.
	— Този тип наистина е бил важна клечка, а?
	— Оглавявал е дирекция „Наука и технологии“ в ЦРУ в продължение на десетки години — отвърна Томаш. — Никой не се задържа на подобна позиция толкова време, ако не е истински колос. — Той махна с ръка към рамките по стените. — Този мъж беше жива легенда. — Внезапно се натъжи и въздъхна: — Вероятно предполагаш сериозността на подозренията за убийството му, които падат върху мен. Ако в ЦРУ наистина вярват, че аз съм убил Белами, те не искат да ме пратят в затвора. Искат да ме ликвидират.
	Мрачната перспектива ги мотивира да продължат с търсенето, докато намерят отговори на загадките, оставени от Белами в последното му послание и в големия пентаграм, който бе изпратил от Женева. Затова двамата португалци насочиха вниманието си към онова, което им се струваше от първостепенно значение и несъмнено представляваше сърцето на кабинета — голямото махагоново бюро.
	Зад бюрото имаше друга фотография в рамка — на церемония по награждаване. Официално посвещение показваше, че Белами бе награден от президента Клинтън. Въпреки това двамата неканени гости се съсредоточиха върху нещата, поставени върху бюрото. Имаше три книги — класическият труд на Клод Шанън за теорията на информацията и две творби на Сет Лоид и Фрийман Дайсън, свързани с изчисления.
	— Човекът е бил запален на тема физика — отбеляза Мария Флор с известно разочарование. — Главата му сигурно е била пълна с уравнения и формули. — Тя се намръщи и завъртя очи.
	— Каква скука!
	— Не забравяй, че Белами беше преди всичко физик. Снимките по стената показват, че е бил съвременник на най-видните физици на XX век като Хайзенберг, Шрьодингер, Бел и Файнман. И тези книги доказват, че е продължавал да следи най-новите открития в науката.
	В единия край на бюрото имаше две пластмасови папки с документи, които двамата прегледаха. Томаш взе синята папка и намери в нея документ, озаглавен _Mind Wave_, с червен печат „top secret“. Разлисти го и разбра, че става дума за проучване на квантовите ефекти във функционирането на мозъка.
	Мария Флор се зае с втората прозрачна папка. Тя съдържаше медицинска епикриза, изготвена от клиника в Бостън.
	— Видя ли това? — попита тя, прекъсвайки анализа, който историкът правеше на документа в синята папка. — Горкият Деър. Остават му само два месеца живот.
	— Кой?
	— Някакъв тип на име Даниъл Деър. Лекарите са му поставили диагноза рак на панкреаса. — Тя въздъхна. — Наистина ужасно!
	— Дай да видя.
	Приятелката му му подаде епикризата и той я разгледа. Съдържаше няколко фонограми от компютърна томография и клинични изследвания с туморни маркери на името на Даниъл Деър. В заключителните бележки лекарите от бостънската клиника поставяха диагноза рак на панкреаса и предвиждаха най-много шест месеца живот.
	Историкът провери датата и установи, че епикризата е изготвена преди четири месеца, което означаваше, че на пациента наистина му оставаха най-много два месеца.
	— Кой е той? — попита съчувствено Мария Флор. — Дали е роднина?
	Томаш сви рамене и върна документа на мястото му. Вече бяха прегледали всичко върху бюрото и той насочи вниманието си към чекмеджетата. Отвори ги едно по едно и се разрови в тях в търсене на някаква следа. В първото чекмедже имаше няколко писма и много пощенски картички, които той прегледи. Една от тях бе на Гранд Каньон, а на гърба й се виждаха думите _With love*_, подписана от жена на име Хелън.
	[* С обич (англ.). — Б.пр.]
	— Колко романтично! — отбеляза превзето директорката на дома, като видя картичката. — Сигурно е от съпругата му.
	— Или любовницата.
	— О, я се чуй само! — възкликна тя и цъкна ядосано с език. — Всички мъже мислите само за едно!
	Томаш се разсмя и се зае с второто чекмедже. В него имаше различни тефтери, всички изписани с неразбираеми математически уравнения. Намери и няколко снимки от работното място на Белами, включително и една, на която се виждаха мъже, застанали пред стълбището на някаква сграда. Историкът разпозна покойния директор, застанал в левия край. Третото чекмедже съдържаше фактури, данъчни декларации, договори и регистри за собственост. Историкът разбра, че освен апартамента във Вашингтон, Белами притежава ранчо в Савана, Джорджия, и вила в околностите на Клиъруотър, Флорида. Откриха и плик, натъпкан със зелени банкноти. Преброиха две хиляди и двеста долара.
	— Това е всичко — каза Томаш, когато затвори третото чекмедже. — Опасявам се, че тук, в бюрото, няма да намерим нищо повече.
	— Какво ще правим?
	Историкът се огледа наоколо и забеляза малката библиотека, която се състоеше от две лавици.
	— Да погледнем там.
	Първият рафт бе пълен с книги с научна фантастика. Неканените гости разгледаха гръбчетата на книгите и забелязаха заглавия от най-добрите автори в жанра, преди всичко Робърт А. Хайнлайн, Артър Ч. Кларк, Айзък Азимов, Рей Бредбъри и Филип К. Дик.
	— Не харесвам много научна фантастика — сподели Мария Флор. — Предпочитам детективските романи. Спомняш ли си поредицата „Вампир“? Когато бях тийнейджър, обожавах Агата Кристи, Ърл Стенли Гарднър, Едгар Уолъс… — Тя носталгично въздъхна. — Това се казват истории.
	Томаш посочи към томовете в библиотеката на Белами.
	— Е, аз винаги съм предпочитал поредицата „Аргонавт“ каза историкът. — Спомням си, че в гимназията четях всички тези автори. Любимият ми роман бе „Среща с Рама“ на Артър Кларк. Истински шедьовър.
	Отдолу бяха наредени стари списания за научна фантастика, предимно броеве на _Astounding, Amazing_ и _Tales of Wonder_. Имаше и научнофантастични комикси като „Флаш Гордън“, „Орела“ и „Нечиста наука“, които историкът също разлисти.
	Разгледаха втория рафт и се натъкнаха на класическите физици. Белами пазеше трудове на Макс Планк, Вернер Хайзенберг, Луи дьо Бройл, Ервин Шрьодингер, Ричард Файнман, Джон фон Нойман, Джон Уилър, Джон Бел и други именити учени. На видно място обаче бяха поставени книгите на Алберт Айнщайн и Нилс Бор — на централната лавица, до снимката на автора на теориите на относителността заедно с друг мъж с намръщено лице и невзрачен вид, вървящи по някаква улица.
	— Я виж, Айнщайн — възкликна Мария Флор с умилително изражение, докато разглеждаше черно-бялата фотография. — Знаеш ли, винаги ми е бил слабост. Не мислиш ли, че е симпатичен?
	— Прилича малко на плюшена играчка — разсмя се Томаш, развеселен от коментарите на приятелката си. — Особено когато е рошав…
	Мария Флор посочи мъжа до Айнщайн.
	— Кой е този?
	Нилс Бор — отговори историкът. — Известен датски физик. Снимката е правена по време на конгрес, организиран от компанията „Солвей“ в Брюксел — арена на прочутите дуели между двамата.
	— Дуели ли? — разсмя се Мария Флор. — С пистолет и…
	Историкът махна с ръка.
	Словесни дуели — поправи я той. — Айнщайн и Бор водели напрегнати дебати относно природата на реалността и основно за истинското значение на вълновата функция, обозначена с _пси_. Дали действителността съществува, независимо от нас, или е създадена от акта на наблюдение? На тези конференции спорели именно по този въпрос.
	— И естествено, Айнщайн спечелил…
	— Това не знам… — отвърна разсеяно Томаш, докато внимателно разглеждаше снимката. След събитията в Брюксел науката вече не била същата.
	— Но защо? Какво толкова особено се е случило на тази конференция?
	— Там се зародила идеята, че всички различни неща, които съществуват, всъщност са едно и също нещо.
	— Как така едно и също? Какво искаш да кажеш?
	Томаш взе снимката на двамата физици, вървящи един до друг по улицата, и двамата с шапки; Айнщайн носеше палто и се усмихваше на фотоапарата с черния си мустак, а Бор, със запретнат ляв ръкав на палтото, обясняваше нещо, очевидно погълнат от разговора. Фотографията всъщност бе направена от Еренфест по време на шестия Солвеевски конгрес през 1930 г., но чудесно пресъздаваше легендарния дуел, започнал три години по-рано, между двамата титани.
	Томаш отстъпи крачка назад, за да я разгледа по-добре. Наблюдаваше фотографията със смесица от възхищение и меланхолия, сякаш самото вглеждане в снимката му позволяваше да пътува в пространството и времето до онези магични дни през октомври 1927 г., когато се е провел петият Солвеевски конгрес и е започнал големият спор между двамата учени. Всичко това пред очите на шестнадесет Нобелови лауреати, събрани в Института по физиология в парка „Леополд“ в Брюксел. Присъствали всички големи имена. Всички. Макс Планк, Алберт Айнщайн, Мария Кюри, Луи дьо Броил, Ервин Шрьодингер, Вернер Хайзенберг, Макс Борн, Пол Дирак, Волфганг Паули. Най-добрите физици на XX век. Никой не липсвал.
	Със зареян в пространството поглед и отнесено изражение, сякаш изпаднат в транс, Томаш описа започналите на петия Солвеевски конгрес събития с три думи.
	— Вселената е едно цяло.


>	XLVIII

	Тръпнещ е очакване нещо да се случи, Питър се взираше в мониторите в паникстаята и следеше случващото се в апартамента с нарастващо изумление. Наблюдаваше как двамата неканени гости претърсиха апартамента, за да се уверят, че няма никого, и накрая се спряха на кабинета. Видя как разглеждат снимките, претърсват бюрото, ровят в чекмеджетата и надничат в книгите по рафтовете, но онова, което най-много го изуми, бе разговорът им.
	„Кои са тези хора? — запита се смаяно той, като търсеше отговора в образите на екрана. — Кой ги е изпратил?“
	Когато ги чу да говорят, страхът определено отстъпи място на изненадата. В началото му се стори, че говорят на руски, и се запита дали се е сблъскал с отряд на Служба внешней разведки*, или СВР — руската разузнавателна агенция, наследник на КГБ. След като послуша по-внимателно, реши, че натрапниците не говорят на руски. Дали не е друг славянски език с подобно звучене, като български или полски например? В това няма смисъл, помисли си той, дори само защото тези страни в момента бяха съюзници на Съединените щати.
	[* Служба за външно разузнаване (рус.). — Б.пр.]
	Ами ако не бяха славяни? Това предположение го изправи пред множество възможности. Заслуша се още по-внимателно в думите, идващи от високоговорителите, и внезапно се сети, че е чувал подобен език преди години, по време на мисия в Рио де Жанейро. Изведнъж му просветна — те говореха на португалски!
	— Боже! — промърмори той. — Нима в тази история са замесени и бразилци?
	Събитията поемаха в абсолютно неочаквана посока. След дълъг момент на вцепенение пред монитора, докато се опитваше да разбере какво всъщност става и да прецени възможностите си, Питър взе решение. Трябваше да изясни нещата.
	Първото, което стори, бе да грабне телефона, за да се обади в полицията. Набра две цифри и постави слушалката на мястото й. Най-добре, реши той, бе сам да се заеме със случая. Въпреки че това не беше негова работа, все пак имаше необходимата подготовка за действие в такива ситуации и двама престъпници, дошли от гетото, нямаше да го уплашат.
	Отиде до шкафа и отвори вратичките. Вътре имаше две автоматични пушки и няколко пистолета с различен калибър. Избра Смит енд Уесън M & Р-40, зареди го и го пъхна в кобура, който сложи на кръста си. След това закачи два чифта метални белезници на колана си. Накрая взе автоматична пушка M16 и зареди пълнителя й, готов за стрелба.
	И така, добре въоръжен, Питър се отправи към вратата на паникстаята и натисна зеления бутон на стената. Врата се отвори с жужене; Питър пресече прага, озова се в коридора и стисна зъби.
	— Мой ред е.


>	XLIX

	Ето че старата фотография, на която Айнщайн и Бор вървяха рамо до рамо, бе върната на полицата, но неканените гости продължиха да я съзерцават с възхищение, сякаш този малък къс хартия всъщност представляваше портал във времето и им позволяваше да надникнат в 1927 г. и случилото се на прочутия пети Солвеевски конгрес.
	Последните думи на Томаш заинтригуваха Мария Флор преди всичко, защото бе свикнала със здравия му разум, а не с мистични фантазии.
	— Вселената е едно цяло? — учуди се тя. — Какво искаш да кажеш?
	Историкът направи жест във въздуха, сякаш за да обхване пространството в кабинета и извън него.
	— Всичко, което виждаме наоколо, е просто илюзия — отвърна той. — Частиците са свързани помежду си, макар и да изглеждат разделени от пространството и времето. Това е илюзорно, всички неща са едно цяло, въпреки че ние ги виждаме различни. Петият Солвеевски конгрес поставя началото на това велико научно откритие, което все още остава неизвестно за широката публика.
	Мария Флор се бореше да възприеме идеята. Подобно обяснение й се струваше толкова шокиращо, че ако го бе чула от някой друг, нямаше да повярва.
	— Това има ли нещо общо с разкриването на загадките, оставени от мъртвия директор на ЦРУ?
	— Така мисля.
	— Тогава какво толкова важно се е случило на тази конференция?
	Томаш бавно протегна ръка и взе една от книгите на лавицата. Творбата бе на немски, със заглавие _Die Ableitung der Strahlungsgesetze_, с автор Макс Планк.
	— Както вече ти разказах в Лисабон, квантовата теория възниква през 1900 г. от едно странно изявление на Макс Планк, свързано с излъчването на енергия от черните тела — припомни той. — Онова, което ученият по-късно нарича „отчаян акт“ да се опита да обясни необяснимото, е допускането на възможността светлинните източници да излъчват енергия на „порции“, или _кванти_. Идеята била толкова екстравагантна, че никой не я взел на сериозно. — Томаш посочи друга книга на рафта, тази на Айнщайн. — С изключение на този господин. При проучванията си върху фотоелектричния ефект, проведени през 1905 г., Айнщайн развива идеята на Планк и установява, че светлината не съществува в цялостна форма, а се излъчва на „порции“ частици — т.нар. кванти.
	— Всичко това ми го обясни онзи ден в лабораторията на „Гулбенкян“.
	— Така е — съгласи се той. — Но е важно да припомня тези две първи открития, за да разбереш онова, което ще ти кажа. Забележи, че като говорели за енергия и „порции“, или кванти, Планк и Айнщайн изненадващо създали квантовата теория. Това е голяма ирония, тъй като до смъртта си и двамата вярвали, че реалността е различна от описаната в теорията, която двамата установили.
	Мария Флор поклати глава.
	— Какво означава това? Нима не вярвали в откритието си?
	Историкът посочи снимката на Айнщайн и Бор.
	— Истинските последствия от тези две открития стават ясни едва през 1927 г. по време на петия Солвеевски конгрес — обясни той. — Все пак Айнщайн и Планк били класически учени, убедени, че действителността съществува извън нас, че съществува, независимо от присъствието ни и за всичко случващо се има някаква причина и предопределена цел, сякаш Вселената е гигантски механизъм, при който всяко събитие има своя произход и универсална причинно-следствена връзка. В началото те предположили, че квантовата хипотеза ще се окаже предизвикателство за класическите възгледи, но не подозирали, че тя ще предизвика революция.
	— Тогава кога е настъпила пълната промяна?
	— Нека не бързаме. — Томаш посочи дребничкия мъж, който се разхождаше по брюкселската улица с Айнщайн. — След като Планк и Айнщайн дали началния изстрел, на сцената излязъл този симпатяга. Датчанинът Нилс Бор заминава през 1912 г. за Манчестър, за да работи с Ърнест Ръдърфорд — физика, който година по-рано бил открил планетарната структура на атомите. Обаче имало проблем, който Ръдърфорд не успявал да разреши. Състои се във факта, че според уравненията на Нютон и Масуел, след като изразходват енергията си, електроните, които орбитират около атомното ядро, трябвало непременно да паднат в него за една милиардна част от секундата. Само че това не се случвало в реалния свят. Как да си обяснят тази мистерия? Бор се заел с въпроса и смело пренебрегнал уравненията на Нютон и Максуел — нещо немислимо по онова време. Той се вдъхновил от идеята за квантите, за да установи, че съществуват ограничен брой орбитали, които електроните могат да заемат, и когато губят енергия, те преминават чрез квантови скокове от по-голяма към по-малка орбитала, докато стигнат до минимална такава и не могат да продължават повече, което означавало, че не изпадат в ядрото на атома. Датският физик направил изчисления и прогнози, които последователните експерименти изцяло потвърдили, доказвайки, че моделът е истински.
	— Това ли е обяснението за стабилността на атомите?
	— Точно това. Проблемът е, че като разнищил тази загадка, Бор повдигнал други, по-важни въпроси.
	След като върна книгата на Макс Планк на мястото й, историкът взе от лавицата други две книги на немски — _Quantentheorie und Philosophic: Vorlesungen und Aufsatze_* на Вернер Хайзенберг, и _Geist und Materie_** на Ервин Шрьодингер.
	[* „Квантова теория и философия: есета и лекции“ (нем.). — Б.пр.]
	[** „Разум и материя“ (нем.). — Б.пр.]
	— Последствията от откритията на Бор внесли смут сред физиците. Нищо от това не се връзвало с познатата теория и учените осъзнали, че е нужно да се развие нова теория, която да обясни експерименталните наблюдения. Предизвикателството било прието от ученик на Бор през 1925 г. Младият немски физик Вернер Хайзенберг се усамотил на германския остров Хелголанд и се заел с изучаването на спектралните линии*, породени от квантовите скокове на електроните. След няколко дни той съставил числова матрица, основаваща се единствено на връзките между наблюдаваните признаци. По този начин Хайзенберг, който по-късно разчитал на помощта на Макс Борн и Паскуал Йордан, за да завърши тази задача, се превръща в основоположник на квантовата механика, способна да прави прогнози, които съответствали с проведените наблюдения и до момента нямали задоволително обяснение. Така започнала втората квантова революция.
	[* Тъмна или светла линия на фона на хомогенен оптичен спектър, резултат от взаимодействието между атоми, молекули или атомни ядра с един фотон. — Б.пр.]
	Директорката на старческия дом посочи втората книга.
	— Каква била ролята на Шрьодингер?
	— Той се включил почти по същото време. Луи дьо Броил бил вдъхновен от двойствената природа частица — вълна на светлината и предположил, че материята също би могла да бъде вълна. Идеята първо се харесала на Айнщайн и след това на Шрьодингер, който смятал, че понятието за вълната щяло да елиминира смущаващите квантови скокове, предположени от Бор, тъй като вълните представляват непрекъснати потоци. По време на конференция относно предположението на Дьо Броил физик на име Питър Деби отбелязал, че вълновата физика по принцип разполага с вълново уравнение, което я описва. Като чул това, Шрьодингер си помислил, че е възможно да създаде уравнение, което да обясни квантовите вълни, и запретнал ръкави. Той развил механиката на квантовите вълни в края на 1925 г. и публикувал своето прочуто уравнение през 1926 г.
	Мария Флор разлисти бележника на приятеля си и посочи символа {img:symbol.png}, който той бе нарисувал в Лисабон.
	— Това ли е уравнението, отнасящо се до вълновата функция?
	— Именно — потвърди Томаш. — Шрьодингер изобразил вълновата функция с буквата _пси_. Айнщайн го поздравил и се запалил по вълновата механика на вълновата функция. Шрьодингер осъзнал, че неговото уравнение описва същата действителност на механиката на матриците, съставена от Хайзенберг. Истински шок.
	— Значи, ставало въпрос за една и съща механика.
	— Не. Били различни механики, които обаче описвали една и съща действителност. Объркващото било, че засягали очевидно противоположни нейни аспекти. Механиката на Хайзенберг си служела с матрична алгебра и се занимавала с частици, представяйки квантови скокове, нарушената причинност и непостоянството в атомния свят, докато механиката на Шрьодингер използвала вълнова механика и описвала вълни, като показвала цялостно развитие, причинност и постоянство. Формата и съдържанието им изглеждали различно, но и двете давали правилни отговори на едни и същи въпроси. Били технически еднакви, макар и да представяли по различен начин физическата действителност.
	— Странно е — отбеляза тя. — Как е възможно и двете да са точни, щом представят реалността по толкова различни начини? Реалността или е последователна, или не, причинна или не, или има последователно движение, или квантови скокове…
	— Вълна или частица.
	Думите на Томаш, изречени с усмивка, прозвучаха познато на Мария Флор.
	— Нима отговорът е в експеримента с двата процепа?
	— В този експеримент се съдържа цялата загадка на квантовия свят — потвърди той. — Шрьодингер някак си разбрал, че неговата вълнова функция има сериозен проблем. Къде точно е вълната? Известно е, че вълните не се намират на едно и също място, най-общо казано, те са загадка, която пренася енергия. Той предположил, че вълновата функция например е свързана с разпределение на електричен заряд — нещо като облак, който се носи в пространството. Според него в действителност съществували само вълни. Само че това описание нарушавало границите на скоростта на светлината. Освен това то не обяснявало феномени като закона за излъчването на енергия на Планк, фотоелектричния ефект и ефекта на Комптън*, кои го могат да бъдат изведени само при съществуването на частици. Затова бързо станало ясно, че тази теория не била вярна.
	[* Разсейване на високо енергетични фотони от свободни или слабо свързани електрони, което води до увеличаване на дължината на вълната на фотоните. — Б.пр.]
	— Тогава кой е верният отговор? От какво в крайна сметка е направена квантовата вълна?
	— Както вече ти обясних в Лисабон, това е голяма загадка. Щом вълновата функция не представлява реални вълни в триизмерното пространство, тогава какво е тя? Дори днес тази тема поражда объркване. Най-приемливият отговор е даден от Макс Борн, вдъхновен от понятието за призрачното вълново поле, въведено от Айнщайн. Той казва, че уравнението на Шрьодингер се занимава с вероятностни вълни. Това означава, че уравнението само предлага вероятност материята да се появи в която и да е част от вълната. Цената на това решение очевидно е поставянето под съмнение на истинското съществуване на вълната и детерминистичните причинно-следствени връзки. Дори по-лошо — веднага след това се намесва и Нилс Бор, който намеква, че до момента на наблюдението електронът не съществува. Между отделните измервания един електрон не съществува извън абстрактните възможности, предоставени от вълновата функция. Тоест не само уравнението на Шрьодингер не отрича непоносимите квантови скокове, с които неговият създател смятал, че се е справил, но и вълната не съществува!
	Мария Флор се разсмя.
	— Предполагам, че Шрьодингер не е останал никак доволен…
	— Доволен ли? По дяволите, тези заключения били същинска бомба! — възкликна историкът. — Те напълно противоречали на Нютоновата класическа физика и здравия разум. Няколко месеца по-късно, през 1927 г., Хайзенберг усложнява нещата, като установява принципа на неопределеността, според който точното определяне едновременно на позицията и скоростта на една частица не е възможно. Когато се посочи точната скорост, позицията буквално не съществува и обратното. Не е възможно да се предвиди изминатият и бъдещият път на една частица, тъй като, по думите на Хайзенберг, „пътят е налице единствено когато го наблюдаваме“.
	— Отказвам да повярвам в това. Той просто е искал да каже изминатият път на частицата е неизвестен…
	— Не, Флор. Нещо повече. Този път наистина не съществува. Разбираш ли какво всъщност е обявил Хайзенберг? Наблюдението кара позицията на частицата да съществува!
	Мария Флор зяпна.
	— За бога!
	— През същата година Бор формулира принципа на допълнителността, според който електронът, светлината или всеки един квантов обект е частица или вълна в зависимост от провеждания експеримент, но никога не с двете неща едновременно. С други думи, действителността се създава според типа експеримент. „Квантовият свят не съществува — заявява Бор. — Има само едно абстрактно описание на квантовата механика“. Както се досещаш, подобно твърдение шокирало учените, свикнали да вярват в съществуването на действителността, независимо от наблюдението и в детерминистичните причинно-следствени връзки. Уравнението на Шрьодингер, принципът на неопределеността на Хайзенберг, принципът на допълнителността и квантовите скокове на електроните в атомния модел на Бор докарали физиците до нервна криза.
	Мария Флор посочи снимката на Айнщайн и Бор, крачещи рамо до рамо по улицата.
	— Значи, тогава започнал този дуел…
	— През октомври 1927 г., на петия Солвеевски конгрес, се събрали най-великите физици в света, за да обсъдят тези смущаващи открития и философското им значение. Шрьодингер се чувствал съкрушен от неочакваните последствия, породени от неговото уравнение, и вече се разкайвал, че го е съставил. Планк и Дьо Бройл клатели невярващо глави, а Айнщайн… о, Айнщайн бил сразен! В началото той одобрил идеята за вълната и дори предположил съществуването на т.нар. „призрачно поле“, служещо като вълна, но се съмнявал в хипотезата, че природата е вероятностна, и преди всичко отказвал да повярва, че реалността не съществува обективно. Айнщайн обвинил Бор и неговите поддръжници в избягване на физическата реалност и написал: „Не мога да понеса мисълта, че един електрон, изложен на лъч светлина, избира по своя собствена воля момента и посоката на своя скок“.
	— Ами идеята, че един електрон има свое мнение, наистина е странна…
	— Свободната воля на електрона е просто израз, разбира се. Айнщайн оспорвал твърдението, че нещата се случват без предопределена причинност, и по-специално, че реалността няма обективно съществуване и зависи от акта на наблюдение. Но е факт, че експериментите, принципът на неопределеността и уравнението на Шрьодингер показват, че нещата имат вероятностна природа с променлива същност, която зависи от формата на наблюдението й. Ето така тези две позиции — класическата и квантовата — се сблъскали на петия Солвеевски конгрес, предизвиквайки сериозно и необратимо разцепление в света на физиката.
	— Аха, трябва да е било епична война — усмихна се тя. — Кои били силите на фронта?
	— От едната страна застанали класическите физици — доказали се учени, които вярвали, че действителността съществува, независимо от акта на наблюдение и всичко е предопределено от причинно-следствените връзки. Тази група, оглавявана от Айнщайн, включвала Планк, Шрьодингер и Дьо Бройл. От другата страна на барикадата застанало новото поколение квантови физици — младежи, които защитавали тезата, че наблюдението създава частично реалността и поведението на материята не е детерминистично, а напълно вероятностно. В лагера на тази необикновена идея се откроявали млади революционери като Хайзенберг и Паули, водени от Бор и подкрепяни от един от най-възрастните физици — Борн.
	Мария Флор посочи към фотографията на Айнщайн и Бор, крачещи един до друг.
	— Значи, тогава се е състоял дуелът, за който спомена преди малко.
	— Точно така — кимна Томаш, докато връщаше извадените от лавицата книги по местата им. — Двамата се впуснали в дълга дискусия относно природата на реалността. Началото на този сблъсък в Брюксел било поставено, когато Борн и Хайзенберг се представили официално, като накрая открито и предизвикателно заявили, че квантовата механика е завършена теория. Това означава, че била пълна и според тях никое бъдещо откритие не би променило нейните основни характеристики. Като чул това, Айнщайн се разсмял. Запитан от Еренфест за причината, той споделил: „Смея се на тяхната наивност“. Ръкавицата била хвърлена. Айнщайн не говорил по време на официалните сесии. Нарушил мълчанието си само за да отиде до дъската и да нарисува схема на експеримента с двата процепа, привличайки вниманието върху факта, че ако вълновата функция се разпространява в пространството и нейният колапс е мигновен, това означава, че когато са наблюдавани, появяващите се на екрана частици нарушават границите на скоростта на светлината. След това отново мълчал по време на сесиите. През следващите дни обаче Айнщайн се присъединявал към колегите си на закуска в хотел „Метропол“ и изтъкнал проблеми, които показвали, че освен непълна, квантовата теория била противоречива и следователно — грешна. Бор го слушал внимателно и след като през деня разговарял насаме с Хайзенберг, Борн и Паули, на вечеря той предложил подробно обмислено решение на тези проблеми. Този дебат започнал на конференцията в Брюксел и продължил няколко години.
	— Но за какво точно спорили те?
	— Основната теза на Айнщайн се заключавала в това, че светът съществува, независимо от нас и всичко има своите причинно-следствени връзки. Щом принципът на неопределеността и експериментите показват, че реалността не съществува обективно, то не е, защото е непременно създадена от наблюдението, а поради факта че инструментите за наблюдение влияят на самото наблюдение, или защото има все още неоткрити променливи величини, които обясняват странното поведение на материята. Колкото до вероятностната вълна от уравнението на Шрьодингер, тя е резултат от нашите ограничени познания. Материята не се появява внезапно и случайно в произволна точка на вълната; някаква сила я е накарала да се позиционира там и фактът, че не знаем каква е причината, не означава, че всъщност не съществува причина. Вероятностното поведение е просто илюзия, създадена от неспособността ни да видим причинно-следствените връзки на микрониво. Само че реалността не е вероятностна, а определена, защото Господ не играе на зарове.
	— Има логика…
	— Да, но подчертавам, че уравнението на Шрьодингер и принципът на неопределеността всъщност не твърдят това, нито пък опитите го доказват, както сама видя в Лисабон с експеримента с двата процепа. Смятам, че когато експериментите и математическите изчисления противоречат на здравия разум и интуицията, опитите и математиката винаги печелят. Затова, като чул думите на Айнщайн, че Господ не играе на зарове, Бор отвърнал: „Айнщайн, не казвай на Господ какво трябва или не трябва да прави“. Бор имал предвид, че реалността е такава, каквато е, а не каквато ние си я представяме. Всички необясними явления не се случват заради ограниченията на нашето наблюдение, а защото реалността наистина е произволна. Ако не виждаме определена причина за някои квантови събития, то не е, защото не ни е известна, а защото тя всъщност не съществува. Частиците могат да правят квантови скокове без определена причина, която да ги задължава. Още по-лошо — нашата действителност не съществува, ако не бъде наблюдавана. Така както Бор заявил, че „квантовият свят не съществува“ и че „една независима действителност в общоприетия физичен смисъл не може да бъде приписана на феномен или на акта на наблюдение“, Хайзенберг обяснил, че „атомите или елементарните частици не са реални; те формират свят на потенциални възможности“, а Паскуал Йордан изяснил, че актът на наблюдение не просто „смущава“ измервания квантов обект — той _създава_ този обект. Тогава Бор заключил, че щом квантовата физика не шокира човек истински, то значи, той всъщност не я е разбрал. Този, който я проумява, не може да не остане смаян.
	— Тези две перспективи наистина не могат да се спогодят — призна Мария Флор. — Как завършил дебатът?
	Погледът на Томаш отново попадна върху снимката на Айнщайн и Бор.
	— Познай кой от двамата спечелил.


>	L

	Жертвата се бе превърнал в ловец. Страхувайки се от най-лошото, Питър остави вратата на паникстаята отворена, макар да знаеше, че няма връщане назад. С насочена напред пушка той бавно прекоси коридора. Придвижваше се внимателно, взираше се в сенките, а слухът му се напрягаше и за най-малкия шум. След като зави зад първия ъгъл, лъчът светлина, идващ от паникстаята, изчезна и той изгуби видимост. Питър спря. Всичко наоколо тънеше в дълбок мрак, затова той изчака очите му да свикнат с тъмнината.
	След минута започна да различава очертанията на мебелите. Събра кураж и бавно продължи напред. Апартаментът беше голям и коридорът представляваше неговият гръбначен стълб, пресичайки го от край до край. Вече бе минал повече от половината път и знаеше, че зад следващия ъгъл е вратата на кабинета. Стигна до ъгъла и надникна иззад него. Както очакваше, зад отворената врата светеше. Някакво движение по пода привлече вниманието му. Питър сведе поглед към светлия правоъгълник, който тръгваше от кабинета и се разстилаше по мокета, и съзря черните очертания на призрачна сянка да се движат в светлината. Очевидно някой от неканените гости.
	Сърцето му подскочи. Да наблюдава натрапниците на монитора в паникстаята като далечни герои в телевизионно шоу, беше едно, но съвсем различно бе да стои там, да види запалената лампа в стаята, да дебне сянката на един от бандитите и да знае, че непознатите се намират само на някакви си четири-пет метра от него. Онова, срещу което трябваше да се изправи, вече не беше някакъв образ на екрана, а самата действителност. Зави зад ъгъла, все така долепен до стената, и се приближи до вратата. Чу шумовете, идващи отвътре — същото бърборене на непознат език, който в началото бе сметнал за руски, а сега знаеше, че е португалски. Искаше му се да разбира разговора; това би му позволило да узнае кои са натрапниците и какво искаха, но всъщност не схващаше нито дума.
	Реши да атакува след три секунди. Започна да отброява наум.
	„Три…“
	Първо щеше да се залови с мъжа; струваше му се по-опасен и трябваше да го ликвидира веднага.
	„Две…“
	Ако някой от тях окажеше съпротива, Питър нямаше да се колебае. Незабавно щеше да му изпрати един куршум в главата.
	„Едно…“
	Той вдигна предпазителя на автоматичната M16 и постави пръст на спусъка. И най-важното — остави бойната подготовка да го води.
	Сега!


>	LI

	Айнщайн и Бор се разхождат заедно по една брюкселска улица — докато разглеждаше снимката на лавицата в кабинета, Томаш си помисли, че нищо в нея не предполага разпаления спор за дълбоката същност на действителността, който по онова време двамата са водили. Едър и с внушителен черен мустак, Айнщайн изглеждаше весел и спокоен, докато дребничкият датчанин, напрегнат и погълнат от разговора, сякаш подтичваше, за да изравни крачка със своя приятел и опонент.
	— Кой спечелил дуела?
	Томаш знаеше, че въпросът на Мария Флор има ясен отговор, но предпочете да го остави за по-късно, когато тя щеше да го разбере.
	— За повечето физици въпросът бил разрешен много лесно — каза той. — Квантовата теория не изглежда много смислена, а абсурдна и шокираща, но истината е, че всичките изчисления съответстват на действителността. Всички. Много физици разсъждавали така: по-добре да извършим изчисленията и да игнорираме значението им. Дадена формула доказва, че една частица се намира на много места едновременно? Принципът на допълнителността демонстрира, че един електрон може да бъде частица или вълна в зависимост от начина, по който наблюдателят е решил да го измери? Квантовата механика предполага, че частиците не съществуват, освен ако не бъдат наблюдавани? Просто лош късмет. Ще пренебрегнем тези невероятни открития и пак ще си правим изчисленията. Да се преструваме, че няма проблем. Ако някой млад физик ни каже „този резултат е невъзможен, защото означава, че електронът изминава всички пътища едновременно, и т.н.“, ние ще отвърнем: „Мълчи и смятай!“. Щом всичко излиза точно, няма да се притесняваме за странните последствия, породени от изчисленията и експериментите.
	— Айнщайн също ли се е присъединил към тези схващания?
	Томаш поклати глава.
	— Също като Шрьодингер Айнщайн не можел да пренебрегне дълбоките философски прозрения, предизвикани от квантовата теория. Онова, което най-много го смущавало в квантовата физика, била идеята, че реалността не съществува, ако не е наблюдавана. Той чисто и просто отказвал да го приеме. Вярвал, че тази теория била непълна и един ден учените щели да открият нещо, което ще докаже, че микровселената съществува, независимо от наблюдението и че реалността е ръководена от причинно-следствените връзки. Аргументът на Бор обаче бил, че квантовата теория е кохерентна, а Хайзенберг и Борн стигнали дотам, че я обявили за пълна и завършена. Бор обяснил, че тези вероятности не се дължат на ограничените ни знания, а на дълбоката същност на реалността. Дуелът между двамата започнал на този пети Солвеевски конгрес и продължил дълги години. Опитвайки се да се измъкне от сложната ситуация, Айнщайн представил редица проблеми и примери, които според него доказвали, че квантовата теория греши или — за да се изрази по-меко — не е пълна, но Бор ги оборил до един.
	— Достигнали ли са до някакво заключение?
	— Накрая Бор убедил Айнщайн, че в квантовата теория всъщност има логика, поради което от 1930 г. авторът на теориите за относителността признат новата теория за вярна. — Историкът вдигна пръст, за да поясни. — Но само отчасти. По-точно Айнщайн започнал да смята, че квантовата теория, макар вярна и последователна, си оставала непълна, тъй като липсвали променливи, които да обяснят нейните странности. Решаващият довод идва през 1935-а — годината, когато Айнщайн изпратил на Бор последната и най-важна задача. В сътрудничество с други двама физици — Подолски и Розен — той провел експеримент, който днес познаваме като _парадокса АПР_ — първите букви на неговите създатели. Идеята за тази задача, чиято цел в крайна сметка била да докаже, че е възможно дадена частица да съществува и без да бъде наблюдавана, тръгва от една дотогава малко известна особеност на квантовата физика, а именно фактът, че една частица въздейства мигновено на друга частица, с която е свързана, независимо на какво разстояние се намират една от друга.
	— Мигновено ли? — учуди се Мария Флор. — Не може да бъде! Ако едната от тях се намира тук на Земята, а другата е на отсрещната страна на Млечния път например, те не могат да си въздействат мигновено. Дори със скоростта на светлината пътуването на информацията отнема хиляди години, за да стигне до целта, поради което въздействието не може да бъде мигновено. Както знаеш, трябва да се имат предвид границите на скоростта на светлината.
	— Това бил и аргументът на Айнщайн. Оказва се, че едно от следствията на квантовата теория е, че свързаните частици взаимодействат мигновено, независимо от разстоянието помежду им, като така очевидно нарушават ограниченията на скоростта на светлината. Айнщайн поставил Бор пред дилема: или частиците са породени от наблюдението и поведението им противоречи на светлинната скорост и локалната причинност, или са съществували преди акта на наблюдение и следователно квантовата теория е непълна. Той смятал, че този парадокс обозначава втората възможност, защото в първата нямало никаква логика; била толкова невероятна, че я нарекъл _spukhafte Fernwirkung_ или „призрачно действие на разстояние“.
	— И разбира се, бил прав.
	— Само че не така отвърнал неговият противник. Провокиран от този парадокс, Бор накрая признал, че наблюдението определя онтологично една частица и че взаимодействието между частиците наистина е мигновено. Измерването на една частица предизвиквало колапс не само на нейната вълнова функция, но същевременно и на вълновата функция на другата частица, свързана с нея, независимо от разстоянието, което ги разделя, след като споменатите квантови обекти били неделими. Така квантовата теория била пълна.
	— Не е възможно! — възкликна директорката на старческия дом. — Щом квантовата теория предвижда подобно нещо, очевидно е непълна! Айнщайн е бил прав!
	Убедителният тон, с който тя говореше, породи леко колебание у Томаш. Трябваше ли да й обясни всичко докрай? Той си пое дълбоко дъх. Защо не?
	— Парадоксът АПР представлявал наистина сериозен аргумент и Айнщайн се пошегувал с отговора на Бор, като казал, че мигновената комуникация между частиците трябва да е „телепатична“. Мислел си, че накрая научната общност ще заеме неговата позиция в дебата. Само че това не се случило. След петия Солвеевски конгрес физиците стигнали до заключението, че правото е на страната на Бор и неговите поддръжници, които до един били привърженици на т.нар. интерпретация от Копенхаген* преди всичко, защото била потвърдена от редица експерименти.
	[* Най-разпространената интерпретация на квантовата механика, изведена от Нилс Бор и Вернер Хайзенберг, докато работили заедно в Копенхаген през 1927 г. — Б.пр.]
	— Ами квантовите странности? Нима не смущавали никого?
	— Разбира се, че смущавали. Както вече обясних, много физици игнорирали философските последствия, породени от тези странности. И така, квантовата теория предполагала, че материята не съществува истински преди и след акта на наблюдение, поради което именно съзнанието създава частично реалността и един електрон може да бъде на няколко места едновременно. Много учени решили да пренебрегнат тези неща с аргумента, че съзнанието не е предмет на физиката, и се задоволили да използват уравнението на Шрьодингер за своите изчисления. Сякаш за да преодолеят проблема, тъй като не можели да го отстранят, те просто го замели под килима. Понеже така не го виждали, те се престрували, че не съществува. Всеки физик, който дръзнел да повдигне въпроса и искал да научи повече за странностите на квантовия свят, рискувал неодобрението на колегите си и дори по-лошо — на по-висшестоящите. Колкото по-малко се мисли за скритите под килима мистерии, по-добре.
	Мария Флор се намръщи.
	— Подобно поведение не ми се струва много „научно“…
	Историкът направи няколко крачки и се приближи до фотографията в рамка, която бе забелязал преди половин час на стената — на снимката Франк Белами се веселеше на маса в компанията на Ричард Файнман и Джон Бел, и тримата с чаша шампанско в ръка.
	— Физиците били объркани от философските последици от квантовите странности и ролята на наблюдението в създаването на реалността, затова решили да се съсредоточат върху изчисленията и да игнорират всичко останало. — Той посочи един от физиците на масата с Белами. Този ирландец бил изключение. Джон Бел работел в ЦЕРН и един ден на 1965 г., докато се наслаждавал на едногодишен творчески отпуск далеч от потискащото напрежение и цензурата на колегите си, започнал да изучава основите на квантовата теория. Вярвал в правотата на Айнщайн и че реалността съществува, независимо от наблюдението, но все пак знаел, че нямало никакви подкрепящи го доказателства, колкото и странно да изглеждало това. Макар според него парадоксът АПР да доказвал непълнотата на квантовата теория, той бил просто проверено твърдение. Бел извършил този тест — истински експеримент, който може да се проведе в лаборатория и бил теоретизиран, познат днес като неравенствата на Бел.
	— Да разбирам ли, че този експеримент е проведен?
	— Естествено, и то многократно. Основавайки се на една идея на Дейвид Бом, свързана със съществуването на „скрити променливи“, които биха обяснили квантовите странности, Бел измислил начин да провери парадокса АПР. Ако експериментите докажели наличието на тези скрити променливи, то реалността би съществувала, независимо от наблюдението и не би могло да има мигновени взаимодействия, които да противоречат на скоростта на светлината. В такъв случай Айнщайн щял да бъде прав, а Бор — не. От друга страна, ако скритите променливи не съществували, квантовата теория щяла да се окаже точна, а Айнщайн да загуби спора. Първият експеримент бил проведен от Джон Клаузер през 1972 г. и подобрен през 1974 и 1976 г. През 1982 г. Ален Аспе от университета „Париж — юг“, или „Париж 11“, провежда още по-модернизиран и напълно категоричен вариант на същия експеримент. През следващите години резултатите от него са потвърдени в различни лаборатории.
	— И?
	Любопитството на Мария Флор бе огромно. Томаш разбра това и направи драматична пауза. Като я видя толкова нетърпелива и тръпнеща в очакване, той се усмихна и най-сетне произнесе присъдата.
	— Експериментите доказали, че няма скрити променливи — разкри той. — Бор бил прав, а Айнщайн грешал.
	Приятелката му закри уста с ръка.
	— Мили боже!
	— Както сигурно предполагаш, последствията от тези експерименти били много сериозни, тъй като те поставяли под съмнение две основни предпоставки: реалността съществува, независимо от акта на наблюдение и няма мигновени взаимодействия, които надвишават скоростта на светлината. Експериментите доказали, че една от тях, или дори двете, са грешни. Тъй като по философски причини повечето физици всъщност вярват, че реалността съществува извън акта на наблюдение, и въпреки всичко, което квантовата теория доказва, те избрали по-малкото зло и решили, че другата предпоставка трябва да е грешна. Това означавало, че независимо от разстоянието помежду им, дори да се намират в двата края на Вселената, две свързани частици си взаимодействат мигновено.
	— Ами… ами… скоростта на светлината?
	— Прието е, че се запазва.
	— Как така се запазва? Добре знаеш, че според теориите на относителността нищо не се движи по-бързо от светлината, иначе масата ще стане безкрайна, което е невъзможно. Това означава, че информацията от една частица не може да стигне мигновено до друга, защото отнема време. Обаче ти току-що каза, че тези частици си взаимодействат мигновено, независимо от разстоянието между тях. Как това се връзва с ограничението, наложено от скоростта на светлината?
	Историкът безпомощно сви рамене.
	— Това остава загадка — призна той. — Но е факт, че експериментите на Аспе доказват, че реалността не съществува без акта на наблюдение, или както повечето физици предпочитат да казват — всяка частица, която си взаимодейства с друга, остава завинаги свързана с нея, като двете си въздействат взаимно и мигновено, независимо колко далеч са една от друга.
	Мария Флор бе объркана. Онова, което току-що бе чула, противоречеше на всичко, което знаеше от училище за Вселената и начина, по който тя функционираше.
	— Но как е възможно?
	— Очевидно двете частици не си комуникират в смисъла на обмен на информация. Онова, което се случва, е много по-деликатно и объркващо: те не се считат за отделни обекти.
	— Но са _две_ частици…
	— Може би по-скоро са една и съща частица в две различни позиции. Шрьодингер нарича тази загадъчна особеност на квантовия свят _entanglement_, или сплитане. Тъй като в момента на Големия взрив всички частици били свързани помежду си, това означава, че Вселената е вплетена в мрежа от невидими връзки между всички нейни съставни части. — Историкът се взря в Мария Флор, сякаш следващият въпрос бе най-важният. — Разбираш ли значението на това грандиозно откритие?
	Със смаяно изражение, Мария Флор сякаш бе изпаднала в транс. Разкритията относно доказателствата за взаимовръзките във Вселената не се осмисляха лесно и бързо. Отне й няколко секунди да кимне леко и да отговори.
	— Вселената е едно цяло.
	— Изглежда съставена от безброй различни елементи, но всъщност те са част от едно и също — потвърди Томаш. — Живеем с усещането, че сме независими един от друг и от всичко, което ни заобикаля — от тревата в градината до най-далечните звезди, но това е просто илюзия. Всичко е свързано, сплетено; всичко е едно под различна форма. Истината е, че Вселената е едно; разнообразието крие еднородност, многообразието обвива неделимостта.
	Приятелката му разтърси глава, опитвайки се да се освободи от вцепенение го, което я бе завладяло.
	— Тези разкрития наистина са… потресаващи — заекна тя. — Най-важното е, че поставят под съмнение не само природата на действителността, но и факта кои всъщност сме ние. Щом атомите са свързани помежду си, независимо от разстоянието между тях, и щом телата ни са съставени от атоми, това значи, че ние също сме свързани. Но не се чувстваме така, пали? Ако мен ме заболи стомахът тук във Вашингтон, майка ми, която се намира в Сернаше ду Бонжардим, няма да усети веднага тази болка. Как да си го обясня?
	— Това е огромна загадка — призна историкът. — На самия Айнщайн му омръзнало да насочва вниманието към проблема, че Вселената не може да функционира съгласно различни закони — тези на произволната недетерминистична и квантова физика на микросвета и на обективната класическа детерминистична физика в макросвета. Унифицирането на тези теории и извеждането на т.нар. теория на всичко се превърнало в мечта на много физици. Не е ясно как е възможно поведението на атомите да се дължи на едни закони, а ние, които сме съставени от атоми, да живеем според други. Теорията на всичко, която би обединила макровселената с квантовата вселена, е светият граал във физиката. Обаче до момента никой не е успял да изведе тази теория.
	— О, разбирам. Тази теория на всичко би сложила край на квантовата теория и така би разрешила всички странни неща, които…
	— Грешиш — прекъсна я Томаш. — Ако има нещо, в което днешните физици са сигурни, то е, че квантовата теория, колкото и невероятна да изглежда, е най-твърдата и здрава скала във физиката. Ако теорията на всичко изключи друга теория, това несъмнено няма да е квантовата, а класическата. Счита се за абсолютно сигурно. Проведени са хиляди експерименти, които проверяват прогнозите на квантовата теория, и всички те са успешни. Освен това учените открили, че…
	— _Hands up!_ — провикна се ненадейно мъжки глас, заповядвайки им да вдигнат ръцете си. — Никой да не мърда!
	Двамата неканени гости подскочиха от страх и се обърнаха към вратата на кабинета, където слаб мъж с права русолява коса и рядка брада бе насочил автоматичната си пушка към тях.
	Бяха заловени.


>	LII

	В момента, в който вечерната среща с разследващата атентата в Триполи работна група приключи, Хари Фъч извади от чекмеджето на бюрото си досието на Томаш Нороня и веднага напусна кабинета си. Мина забързано по коридора и се отправи към стаичката, където го чакаше най-добрият му агент.
	— Майор Мануел Фуентес — поздрави той на влизане. — Забавихте се…
	Като видя шефа на дирекцията да влиза в стаята, агентът скочи на крака и тропна с пети като военен, преди да се протегне да стисне ръката на Фъч.
	— Имаше задръстване, сър — обясни той. — Бях на мисия в Йемен и тъкмо се връщах, когато…
	— Знам, знам — прекъсна го шефът на Националната служба за тайни операции в желанието си да се покаже прекалено зает, за да губи време в празни приказки. — Седнете. Трябва да поговорим.
	Директорът посочи едно канапе до прозореца. Навън бе тъмно, но до огромния прозорец се чувстваха сякаш бяха на открито. За човек като Фъч, прекарал целия ден затворен в сградата, това бе важно.
	Шефът на Националната служба за тайни операции отдавна не се беше срещал с този агент, на когото даваше заповеди по телефона и чрез трети лица, затова използва случая, за да го разгледа отблизо. Майорът бе четиридесетгодишен мъж, с тъмна кожа и кръгло индианско лице, което бе наследил от ацтекските си прадеди. Косата му бе подстригана късо и имаше характерния мрачен поглед на човек, който ежедневно убиваше хора. Фъч знаеше, че психологическите тестове определяха неговия подчинен като психопат, което го правеше идеален за онези операции на ЦРУ, които изискваха елиминирането на врага. Същият този майор Фуентес само преди месец бе нахлул в дома на някакъв вожд в Кандахар и бе избил всичко живо вътре, включително и бебетата. Предвид текущата задача, директорът имаше крайна нужда от таланта на този мъж.
	— Предполагам, че ме потърсихте заради случая в Триполи — заговори агентът, смутен от изучаващия поглед на шефа си и настъпилата неловка тишина. — Успяхте ли да идентифицирате извършителите?
	Фъч поклати глава.
	— Следващата ви мисия няма нищо общо с Триполи — поясни той, а с Женева. — Кръстоса крака и се настани удобно. — Предполагам, знаете, че директорът на „Наука и технологии“ бе убит в комплекса ЦЕРН.
	— Да, сър.
	Фъч му подаде папката, която бе извадил от чекмеджето след срещата.
	— Всичко за убиеца на Белами е тук. Името му е Томас Нороня — португалски историк, който работи като консултант за една фондация в Лисабон.
	Майорът погледна часовника си.
	— Полетите до Европа са през нощта — отбеляза той. — Ще изпратя някого да ми купи билет и ако е възможно, още тази нощ ще тръгна за Лисабон.
	— Убиецът на Белами се намира тук, във Вашингтон.
	Химикалката на майор Фуентес, който бе извадил бележник, за да си води записки, внезапно увисна във въздуха и той изненадано се взря в събеседника си.
	— Тук ли?
	— Точно така.
	— Но, нима вече е задържан?
	— Не. Човекът се разхожда на свобода, за жалост. Трябва да го намерите възможно най-скоро и да го…
	— Нямаме право да действаме на родна земя, сър — напомни агентът със съзнанието, че има известни ограничения за изявите си, които бе препоръчително да не нарушава. — Това не е ли работа на ФБР?
	Фъч внезапно удари с юмрук по масичката, която се намираше между двамата.
	— По дяволите ФБР! — изкрещя той, изпаднал в поредния си прословут пристъп на гняв. — Това копеле уби един от нашите директори, а вие ми казвате, че трябва да предадем случая на федералните женички? Откога ФБР пере мръсните дрехи на Агенцията? Копелето уби Белами и трябва да си плати затова, разбрахте ли? Ние пазим гърбовете си и онзи, който стори зло на някого от нас, трябва скъпо да си плати и хич не ме е грижа дали е в Америка, или в чужбина! Нещо неясно по въпроса?
	— Не, сър.
	Директорът си пое дълбоко дъх и вече поуспокоен, посочи към папката, която бе предал на агента си.
	— Прочетете внимателно тези материали. Отбелязано е влизането на копелето в Щатите през летище „Дълес“ заедно с една мацка, която му помага, теглене на пари от банкомат и касова бележка за покупка на два лаптопа от магазин за техника в Джорджтаун. Има и доклад за тайно проникване в информационната ни система, което считаме, че е извършено от кучия син. Претърсихме всички хотели, къщи за гости и мотели в околността и имената им не фигурират никъде като гости. — Фъч вдигна ръка към събеседника си. — На вас се пада задачата да ги намерите. Ако имате нужда от помощ, мога да ви зачисля Дон Снайдър. Само че, тъй като става дума за мисия на американска територия, където нямаме юрисдикция, ми се струва по-разумно да не намесваме и други в бъркотията. Колкото по-малко хора участват, толкова по-малко вероятно е изтичането на информация, което да доведе до проблеми с федералните и Конгреса.
	— Разбирам.
	Фъч вдигна пръст, за да подчертае значението на следващите си думи.
	— Много е важно Агенцията да не бъде свързана по никакъв начин с тази операция, ясно ли е? Направете всичко възможно да изглежда като обикновено престъпление, разбирате ли? Например представете така нещата, сякаш копелето случайно се е удавило в река Потомак или е пречукано от наркотрафикант, или нещо подобно.
	— Значи, просто трябва да го изтрия от лицето на земята…
	— Не точно. Нека кучият син първо да разкаже всичко, което знае за „Квантово око“ — секретен проект на покойния директор на „Наука и технологии“. Подробности за него ще намерите в досието, което ви дадох. Прочетете го внимателно. Съдържанието му е поверително.
	Мрачният поглед на Фуентес за момент се спря върху папката, преди отново да се обърне към шефа си.
	— Тогава какви са заповедите?
	Хари Фъч бавно и тежко се надигна от мястото си и оправи панталона си, приготвяйки се да сложи край на срещата.
	— Намерете го и го измъчвайте безмилостно, докато получите сведенията — нареди той. — След това го убийте. — Директорът се канеше да си тръгва, но се спря, за да даде последни инструкции. — И не искам неприятности, разбрахме ли се? Подчертавам: всеки свидетел от страна на Агенцията трябва да бъде ликвидиран. По никакъв повод не трябва да ни свързват със случая.
	Агентът се изправи с бързо и решително движение. Допря пръсти до челото си, отдавайки чест.
	— Тъй вярно, сър — заяви той. — Считайте го за изпълнено.


>	LIII

	Автоматичната пушка на нахлулия в кабинета мъж бе насочена към гърдите на Томаш. Непознатият дишаше тежко и не изпускаше от поглед Мария Флор.
	— Кои сте вие?
	Двамата неканени гости стояха с вдигнати ръце, изплашени и поразени от факта, че бяха хванати от човек, чиито стъпки дори не бяха чули. Те знаеха, че рискуват, като проникваха тайно в чуждо жилище, особено когато то принадлежи на ръководителя на дирекция на ЦРУ, но все си мислеха, че ако някой се появи, първо щяха да чуят шум откъм входната врата — може би стържене на ключ или удар от разбиването й, все нещо, което да им даде време поне да се скрият. Само че въоръженият мъж се появи внезапно от нищото, без никакво предупреждение.
	— Кои сте вие? — повтори непознатият и замахна заплашително с пушката. — Какво правите тук?
	— Ние… ние търсим доказателства… — заекна историкът, докато се опитваше да измисли как да се защити. — Не искаме да вземаме нищо, не сме крадци.
	— Доказателства за какво?
	Не е лесно да измислиш план, когато не знаеш нищо за човека срещу теб, осъзна Томаш. Кой беше този, който ги заплашваше с оръжие? Къде се намираше той в целия пъзел от събития, случили се през последните четиридесет и осем часа? Какво правеше в апартамента и какви бяха намеренията му? Без тази информация историкът нямаше представа какво да предприеме.
	— Опитваме се да съберем сведения, които да ни помогнат да разкрием убиеца или убийците на собственика на това жилище — отвърна накрая той, избрал да признае истината. — А вие кой сте?
	Мъжът отново замахна застрашително с пушката.
	— Тук аз задавам въпросите — изръмжа ядосано непознатият.
	— За последен път ви питам: кои сте вие? Искам имена и професии, без празни приказки.
	— Името ми е Томаш Нороня от Лисабон, историк съм.
	— Аз съм Мария Флор Секейра, директор съм на един… — Тя се поколеба при мисълта колко абсурдно звучи заявяването на професията й при такива необичайни обстоятелства. — Всъщност работя като управител.
	Въоръженият мъж бе вперил поглед в Томаш, като че ли го изучаваше.
	— Томаш Нороня? — промърмори той, сякаш размишляваше върху новите сведения. — Виж ти. — Той подсвирна, впечатлен.
	— Убиецът сам се пъхна в ръчичките ми!
	Тези думи изненадаха историка. Как бе възможно мъжът пред него да знае името му?
	— Не съм убиец.
	— В доклада на ЦРУ за убийството в Женева пише друго. Името ви е записано там като физическия убиец. Сега ме интересува кой ви нае.
	Следа номер едно, помисли си Томаш. Мъжът имаше достъп до доклада на ЦРУ за смъртта на Белами. Този човек вероятно бе агент, който американската агенция за разузнаване бе пратила тук, за да чака някой да дойде в апартамента, каза си унило той. Ако това бе така, бяха загубени. В Америка ЦРУ нямаше да направи грешен ход, както се бе случило в Лисабон.
	— Никого не съм убил — настоя историкът. — Замесването ми в този случай е просто тъжно недоразумение.
	— _Bullshit*!_
	[* Глупости! (англ.). — Б.пр.]
	— Уверявам ви, че нямам нищо общо със смъртта на Белами!
	— Така ли? Тогава мога ли да знам какво търсите в апартамента му?
	— Тук съм, за да докажа невинността си. ЦРУ се опита да ме ликвидира в Португалия и разбрах, че мога да се измъкна жив от тази история само ако успея да изясня случилото се в Женева. Затова дойдох… дойдохме тук, в апартамента на Франк Белами във Вашингтон. Търсим някакви следи, които да ни помогнат да разрешим случая…
	Мъжът е автоматичната пушка M16 се обърна към Мария Флор.
	— А вие коя сте?
	— Аз я въвлякох в тази история — намеси се Томаш, за да я защити. — Тя няма нищо общо, разбирате ли?
	— Млъкнете! — прекъсна го грубо непознатият. — Пъхна ръка в колана си и извади белезници, които хвърли на Томаш. — Сложи това на дясната си китка и я заключи на онази решетка на прозореца.
	Историкът се подчини. Закопча едната халка на китката си, а другата — на решетката. Въоръженият се приближи и провери дали всичко е наред.
	Сетне се обърна към Мария Флор и посочи към тайна врата до кабинета.
	— Да вървим там — заповяда той. — Имам да ви задам някои въпроси.
	Без да посмее да противоречи, Мария Флор се отправи в указаната посока и отвори вратата. Малкото помещение бе претъпкано с прашни хартии и вехтории, смърдящи на мухъл. Приличаше на килер. Усети дулото на автоматичната пушка да я побутва напред по гърба.
	Непознатият затвори вратата и остана насаме с нея.
	Разпитът не продължи дълго. От страх ръцете на Мария Флор така трепереха, че тя не можеше да ги спре. От ужас и срам едва успя да погледне в очите своя похитител. Отговори на въпросите почти механично, с къси изречения и дори не й хрумна да излъже. Изпитваше странно чувство за нереалност, сякаш съзнанието бе напуснало тялото й и я наблюдаваше отстрани как говори. Всичко бе като насън, подобно на преживяването на дона Граса отпреди няколко дни, когато бе получила сърдечен удар.
	— Това е всичко — чу тя гласа на непознатия, сякаш точно в този момент се бе събудила. — Сега остава да проверим информацията.
	— Всичко ли? — учуди се тя. Разпитът бе приключил бързо и тя притеснено си даде сметка, че имаше само бегла представа за разговора, който бяха провели. Мъжът, насочил оръжие срещу нея, й бе задал няколко въпроса за нея самата и връзката й с Томаш и после я бе попитал какво знае за смъртта на Белами. Накрая разговаряха за обстоятелствата, които я бяха довели в Америка. Мъжът от ЦРУ изглеждаше доволен от отговорите й. Личеше си, че бе обучен да преценява хората и знаеше кога някой лъже или казва истината.
	— Ами сега? — попита тя, задъхвайки се от напрежение. — Какво ще стане с нас?
	Мъжът от ЦРУ извади други белезници от колана си и ги размаха.
	— Искам да стоите мирно и тихо.
	Той закопча едната халка на белезниците за китката й и потърси къде да заключи другата. Най-подходящото място, което откри, бе бравата на вратата, която водеше към кабинета. Бутна португалката натам и закопча белезниците за дръжката на вратата. Провери здравината на белезниците и доволен, отвори вратата и махна с ръка.
	— _Bye-bye._
	Непознатият излезе от килера и остави Мария Флор сама. Нямаше стол, на който да седне, не можеше и да легне на пода, защото ръката й бе заключена за бравата. Тъй като нямаше друг избор, с опънати нерви, тя застана на колене пред вратата и усети как нещо трепва в гърдите й и се излива в очите й, мокрейки лицето й.
	Не плака дълго. Овладя се бързо и дори почувства облекчение; бе измила страха със солени сълзи, усещаше лекота, сякаш се бе пречистила. Огледа се наоколо и се запита какво да прави. Нищо, каза си тя и подсмръкна. Бе заключена с белезници за вратата и не можеше да се измъкне. В този миг чу шум от кабинета и разтревожена, долепи ухо до ключалката.
	Поне щеше да чуе разговора между Томаш и похитителя.
	Историкът остана дълго време заключен за решетката на прозореца. През този половин час, който мъжът от ЦРУ прекара насаме с Мария Флор, той се чувстваше ужасно притеснен и едва тогава осъзна напълно що за лудост бе свършил, като я замеси в това приключение. Не трябваше да й позволява да остава с него, независимо от думите й. Трябваше да постави на първо място нейната сигурност.
	Като се замисли, идеята, че може да разреши случая с идването си във Вашингтон, му се стори безкрайно наивна. Как му бе хрумнало да позволи на Мария Флор да го придружи? Вярно, тогава нямаше избор — другият вариант бе да живее като преследвано животно, в очакване един ден убиецът от ЦРУ да го намери. В онзи момент, а и сега, пътуването до Америка му се струваше единствената реалистична възможност, с която разполагаше. И все пак той нямаше право да я въвлича в това безумно приключение, неизбежно обречено на провал. Не можеше да си го прости.
	Когато похитителят се върна в кабинета, Томаш се опита да прочете в очите му какво се бе случило в килера, дали тя е добре, дали я бе измъчвал. Лицето на непознатия обаче не издаваше нищо, като играч на покер. Вероятно обучението в школата на ЦРУ го бе направило толкова непроницаем. В такъв случай неговият противник несъмнено щеше да използва връзката му с Мария Флор, за да го направи още по-уязвим и да получи от него онова, което иска.
	В подобна ситуация му оставаше само една възможност. Трябваше да принизи връзката си с нея, да се престори, че Мария Флор не означава нищо за него и затова няма смисъл врагът му да я използва като оръжие.
	— Е? — подхвърли той, прикривайки притеснението си под маската на безразличието. — Как ви се стори момичето? Страшно парче е, нали?
	Мъжът от ЦРУ се взря в Томаш, за да разбере какво се крие зад този коментар.
	— Какви са отношенията ви с нея?
	Томаш сви рамене, правейки се на незаинтересован.
	— Нищо особено. Тя е красива жена, приятна компания, нищо повече. Обаче няма нищо в главата си, милата. Тъпа се е родила и тъпа ще си остане. Вие, американците, наричате такива жени _bimbo_, нали? Ами тя е такава. Хубава и тъпа. Позволих й да дойде с мен, за да ме разсейва, това е.
	— Стори ми се, че тя ви харесва.
	„Опитваш се да ме подхлъзнеш“ — помисли си заложникът. Трябваше да внимава с въпросите на похитителя си.
	— Сигурно е заради зелените ми очи — отвърна той с престорено презрение. — Аз пък си падам по балконите й. — Той се насили да се усмихне. — И по невероятните неща, които прави с устата си, разбира се. Има вълшебен език.
	Мъжът от ЦРУ не каза нищо, за момент остана загледан в заложника, сякаш все още го преценяваше. След това се приближи, спря на метър от него със свиреп поглед, оголени зъби и танцуващата в ръцете му M16.
	— Сега ми разкажи цялата история от самото начало, ясно? — нареди той с напрегнат и заплашителен глас. — Видях доклада за убийството в Женева и искам да знам какво си търсил в ЦЕРН и как името ти се е озовало в загадката, намерена в ръцете на жертвата, посочвайки го като ключ към смъртта и. Искам да ми обясниш всичко много подробно.
	Историята, която Томаш имаше да разкаже, не бе никак кратка, но в този момент разполагаше единственото с времето. Фактът, че не познаваше похитителя си, неговите позиция и мотиви, го караше да се чувства така, сякаш се движеше пипнешком в тъмното. Този мъж беше от ЦРУ и със сигурност не беше приятел. Или казано по-точно — той бе негов враг. Освен това очевидно добре познаваше подробностите около смъртта на Белами в ЦЕРН. Най-вероятно бе част от екипа по залавянето на убиеца, който според ЦРУ бе Томаш. Все пак още не му беше пуснал куршум в главата, но при тези обстоятелства историкът не считаше това за много окуражаващо.
	Останал без избор и знаейки, че похитителят вече бе разпитал Мария Флор, Томаш разказа за всичко, което се бе случило от самото начало — пътуването до Женева, антикварния търговец, посещението в ЦЕРН, връщането в Португалия, големия пентаграм, изпратен от непознат от Женева, срещата с агента от ЦРУ в Коимбра, престрелката и преследването, разкритията, които бе направил за загадката на Белами, връзката между препратката към Томаш Нороня като _Ключа_ и ръкописа _Ключът на Соломон_, появата на големия пентаграм и посланията, закодирани от едната страна на магическия амулет, който бе получил от Женева.
	— Нося големия пентаграм със себе си — каза той. — В джоба ми е. Ако искате да го видите, ще ви го покажа.
	Мъжът от ЦРУ извади магическия амулет от джоба на Томаш и го разгледа. Зададе няколко въпроса за печата на Соломон, а заложникът насочи вниманието му към географските координати, издълбани в краищата на пентаграма, указващи местоположението на Лангли. Похитителят прекъсваше разказа от време на време, за да изясни някои детайли или за да зададе въпрос.
	Когато Томаш приключи историята, мъжът изглеждаше доволен. След кратка пауза, за да обмисли онова, което току-що бе чул, той извади от колана си малко ключе, приближи се до заложника и отключи белезниците. Този развой на събитията изненада Томаш. Очакваше всичко, но не и да го освободи.
	Непознатият му се усмихна.
	— Казвам се Питър — представи се той. — Приятелите ме наричат Пит.
	— Приятно ми е — отвърна Томаш, докато разтриваше охлузената си китка и се опитваше да прикрие подозрителността си. Тази внезапна любезност му се струваше съмнителна. — Но кой всъщност сте вие?
	След като постави белезниците на колана си, откъдето по-рано ги бе свалил, Питър протегна ръка и се здрависа с историка със силно, почти възторжено ръкостискане.
	— Аз съм синът на Франк Белами.


>	LIV

	Тематичната голяма карта на Вашингтон заемаше цяла стена в тесния кабинет, който майор Фуентес използваше малкото пъти, когато ходеше в централата на ЦРУ в Лангли, и беше толкова подробна, че на нея бяха отбелязани дори дърветата. Майорът се гордееше, че е методичен и способен мъж, следващ добрата традиция на мексиканските си баби и дядовци, които, макар да бяха емигрирали в Тексас в началото на XX век, не забравиха ацтекския език. Поради тази методичност той бе окачил на стената план на града. Вярваше, че така по-бързо ще открие обектите.
	— Първа точка на засичане — прошепна той, докато вземаше едно зелено кабарче. — Летище „Дълес“.
	Заби кабарчето върху картата, където се намираше международното летище на Вашингтон, което впрочем не се намираше далеч от Лангли и южния бряг на Потомак.
	Взе друго кабарче, този път жълто, и погледна доклада в досието на Томаш Нороня.
	— Втора точка на засичане — обяви той, отправяйки се към картата. — Банкоматът до един магазин „Уолмарт“ в Джорджтаун.
	Постави кабарчето на картата. Отстъпи две крачки назад и се опита да анализира разположението на двете точки. Зелената не му говореше нищо повече, освен че обектът е пристигнал в града, тъй като всеки, който влизаше в страната, минаваше задължително през летище „Дълес“. Жълтата обаче го заинтригува. Нищо не принуждаваше Томаш Нороня да посети точно този магазин в Джорджтаун.
	— Щом тогава си отишъл в „Уолмарт“ — отбеляза той, размишлявайки на глас, докато потъркваше брадичката си, — значи, си отседнал някъде в района…
	Но къде? Прегледа списъка на близките хотели, къщи за гости и мотели. Всички те вече бяха проверени и имената на заподозрените не фигурираха в списъците на гостите. Възможно бе да са ползвали фалшиви имена, помисли той, но в такъв случай биха сторили същото при преминаването си през Бюрото по митнически контрол и имиграция на летище „Дълес“. Освен това се изискваха средства и умения за фалшифициране на паспорти, което, предвид профилите и на двамата, му се струваше малко вероятно. Имаше си работа с бегълци аматьори, а не с професионалисти. За да ги залови, трябваше да се постави на тяхно място и да мисли като тях.
	Фуентес присви очи, докато разглеждаше картата.
	— Не, вие се укривате в Джорджтаун…
	„Трябва да подредя мислите си“, реши майор Фуентес. Предвид часа, в който бяха купени лаптопите, каза си той, обектът със сигурност се бе установил някъде наблизо. Взе пергел и очерта окръжност около магазина на „Уолмарт“ в Джорджтаун. Отново отстъпи назад и разгледа местата, които се намираха в кръга.
	— Ред Скуеър, Международният културен център, стадионът „Харбин Фийлд“, университетът Джорджтаун…
	Той впери поглед в последната локация. Джорджтаунският университет. Грабна нетърпеливо папката и извади досието на Томаш Нороня. Документът представляваше биография, която той отново прочете внимателно. Според биографичната справка обектът дълги години е бил професор в Нов лисабонски университет. Вдигна поглед и отново се взря в Джорджтаунския университет, указан на картата. Остана така няколко секунди, докато обмисляше идеята си. Подобно нещо не можеше да е съвпадение, реши той. Все пак в неговата работа не съществуваха случайности. Той бавно и решително протегна ръка и взе едно червено кабарче, което постави върху картата на Вашингтон там, където бе отбелязан районът на университета.
	— Знам, че си там, _cabron*_!
	[* Копеле (исп.). — Б.пр.]


>	LV

	Рязката промяна в поведението на Питър събуди подозрения у Томаш. Ако мъжът, който го бе разпитал, наистина бе син на Белами, неговите мотиви изглеждаха очевидни — със сигурност искаше да знае кой е убил баща му. Но дали наистина стоеше пред сина на стария агент? Какво му гарантираше, че отново не участваше в игричките на шпионските агенции, в които симулираха различни ситуации, за да манипулират жертвите си? Как можеше да е сигурен, че Питър не е агент на ЦРУ, който се представя за такъв, какъвто не е? И дали това е истинското му име?
	Историкът съзнаваше, че може би е замесен в някоя инсценировка, в която никой и нищо не беше това, което изглежда или казва, че е. Той не можеше да различи истината от лъжата и затова прецени да подходи предпазливо и резервирано. И в същото време — незабелязано. Затова, когато Питър го покани да седне зад бюрото и му каза, че отива в килера да освободи Мария Флор, Томаш поклати глава.
	— Оставете я там — предложи той, верен на стратегията си да принизи връзката си с нея, за да я защити. — Тя не знае много за тази история и както ви казах, просто ме придружава. Да речем, че силните й черти се изразяват във физическите й атрибути.
	Питър се поколеба, но накрая се съгласи и се отправи към стола с възглавници зад бюрото.
	— Както предпочитате — отвърна той и се настани удобно. — Знаете ли, мисля, че вие нямате нищо общо със смъртта на баща ми. Прочетох доклада на Агенцията по случая и ми се стори странно как учен би успял да проникне тайно в зоната на детектора на частици в ЦЕРН и да пусне течен хелий, за да задуши някого толкова опитен и обигран като директор на ЦРУ, пък бил той и на възраст. — Поклати глава. — Не, аматьор не може да извърши подобно нещо. Това е дело на професионалист. Освен това липсва и мотив. Защо, по дяволите, ще убивате баща ми?
	— Казахте, че сте прочели доклада на Агенцията — отбеляза Томаш. — Имате предвид ЦРУ, нали?
	— Разбира се.
	— Как получихте достъп до него?
	Събеседникът му пъхна ръка в джоба на сакото си.
	— Работя там, приятелю — отговори Питър, показвайки му служебната си карта. — Аз съм политически анализатор в отдел „Стратегически анализи“ към дирекция „Информация“ — една от четирите дирекции в Лангли.
	— О, значи, наистина работите в ЦРУ. — Томаш направи жест с ръка във въздуха, показвайки апартамента. — Тук ли живеете?
	— Не. Имам малък апартамент във Фоги Ботъм — от другата страна на улицата, където се намира комплексът „Уотъргейт“. Наблизо е.
	— А как се озовахте в апартамента? Не ви чухме да влизате…
	— Вече бях тук, когато пристигнахте. Не забравяйте, че баща ми беше шеф на дирекция на Агенцията. Сред обичайните мерки за сигурност за човек на такава длъжност е наличието на паникстая в дома му — помещение с блиндирани стени, оборудвано с директна комуникация с външната среда, достъп до видеонаблюдението в апартамента, храна, напитки и огромен арсенал от оръжия. Скрих се там и ви наблюдавах.
	Томаш пребледня.
	— Значи, сте видели и чули всичко, което направихме и казахме?
	— Всичко. — Той се разсмя. — Не разбрах нищо, разбира се. Малко съм позабравил португалския. Мога да казвам само _caipirinha_* и _tudo legal_**.
	[* Кайпириня — популярен коктейл в Бразилия, приготвен от кашаса, захар и зелен лимон. — Б.пр.]
	[** Всичко е супер (бр. порт.). — Б.пр.]
	Но ние се обадихме по телефона, преди да дойдем, и никой не отговори…
	— Чух телефона да звъни — призна Питър и погледна към стационарния апарат на бюрото. — Само че имах причини да не вдигна.
	— Какво искате да кажете?
	— Знам добре, че крадците използват тази тактика — обясни той. — Звънят по телефона преди удара, за да разберат дали има някой в жилището. Ако никой не отговори, това означава, че домът е празен, и пристигат.
	— Добре, но как разбрахте, че се обаждат точно крадци? Нормално е някой да се обади и да пита за баща ви, не съм ли прав? Последното, което човек си мисли, когато звънне телефонът, според мен, е, че се обаждат крадци да проверят дали има някой…
	Това бе уместен въпрос, който принуди Питър да обясни по-подробно. Пое си дълбоко дъх, преди да отговори.
	— Вижте, вашето влизане с взлом в апартамента на баща ми не е първото, разбирате ли? Когато дойдох тук сутринта, за да прибера пощата, забелязах, че някой е идвал през нощта. Проверих записите от камерите в паникстаята и видях, че са били изключени. Знаете какво означава това, нали?
	Събеседникът му го гледаше неразбиращо.
	— Нямам ни най-малка представа.
	— Натрапниците са били информирани за съществуването на паникстаята и най-важното — знаели са как да изключат системата за видеонаблюдение. Обикновените крадци не разполагат с подобна информация, не мислите ли?
	Историкът присви очи, заинтригуван от възможното тълкувание на последните думи на събеседника му.
	— Да не намеквате, че… натрапниците, влезли тук, са били от ЦРУ?
	— Не намеквам, а го твърдя. Сметнах обстоятелствата за подозрителни и когато отидох на работа в Агенцията тази сутрин, се престорих, че съм открил нови материали за баща си, които вечерта ще донеса в апартамента. Затова реших да пренощувам тук. Исках да видя дали някой ще се появи. Така съмненията ми, че някой в Лангли праща тайно хора тук, ще се потвърдят. Признавам, че тъй като познавам операционните процедури на Агенцията, очаквах, че ще дойдат малко по-късно, някъде рано сутринта. Затова се учудих, че телефонът звънна, докато вечерях, и малко след това пристигнахте вие. Останах още по-изненадан, когато чух, че разговаряте на език, различен от английски.
	По лицето на Томаш се четеше изумление и той се опитваше да осмисли току-що чутото.
	— ЦРУ влиза с взлом в апартамента на баща ви? — попита той. — Но защо? Каква е целта им?
	— Не е Агенцията — поправи го Питър. — Някой от Агенцията, което е доста по-различно.
	— Кой?
	Събеседникът му замълча, сякаш обмисляше дали да отговори на въпроса.
	— Човекът, наредил убийството на баща ми.
	Историкът зяпна.
	— Франк Белами е убит от самото ЦРУ? — смая се той. — Какво ви навежда на това абсурдно твърдение?
	— Преди баща ми да замине за Женева, се случи нещо странно — започна Питър. — Стори ми се много развълнуван, което не беше типично за него. Знам, че беше подложен на напрежение и че в Агенцията има хора, които искат да го разкарат оттам, ако е възможно с добро, но ако се налага — с лошо. За него работата беше дълг към обществото и често повтаряше, че само смъртта може да го уволни. — Той въздъхна дълбоко. — Съмнявам се, че точно така е станало.
	— Подозирате ли някого?
	Питър се наведе наляво, отвори второто чекмедже на бюрото и извади една снимка.
	— Вижте това — каза той, като показа фотографията на събеседника си. Това са петимата директори на Агенцията и техните заместници. В средата е директорът, до него — заместникът, следват другите ръководители на дирекции и помощниците им. Баща ми е в левия край, както виждате.
	Томаш разгледа снимката на десетимата мъже, сред които Белами в края, които позираха пред стълбището на някаква сграда. Беше забелязал фотографията, докато претърсваше чекмеджетата.
	— Тази снимка в Лангли ли е правена?
	Точно така.
	— И вие подозирате всички тези хора?
	Питър се наведе през бюрото и посочи мъжа, застанал до Белами.
	— Подозирам двама — уточни той. — Един от тях е този човек. Казва се Уолтър Халдерман и беше заместник на баща ми. Неприятен тип, способен на всичко, за да се издигне в Агенцията. Идва от петролния бизнес и са го назначили по времето на Никсън. Вероятно заради връзките му с големите петролни компании, които финансират президентските кампании, администрацията го е покривала.
	— Защо той ще иска смъртта на баща ви?
	— За да заеме мястото му, разбира се! Уолт Халдерман е безскрупулен кариерист, интригант и манипулатор, който не подбира средства, за да се издигне, в която и да е организация. Щом баща ми е вън от играта, логично той ще поеме ръководството на „Наука и технологии“. Подозирам обаче, че крайната му цел е да стане директор на самото ЦРУ. Толкова е коварен, че има огромни шансове да успее.
	— Наистина ми се струва доста опасен — съгласи се Томаш. — А кой е вторият заподозрян?
	Пръстът на Питър се плъзна към намръщеното лице вдясно от директора на ЦРУ.
	— Хенри Фъч — представи го той. — Познат още като Проклетия Фъч или Мръсния Хари. Той завежда Националната служба за тайни операции — дирекцията, която се занимава със секретните мисии на Агенцията. Отговаря за агентите, които работят на терен, а това прави Проклетия Фъч вторият най-влиятелен човек в организацията след самия директор. Своенравен и жесток тип. Със сигурност той е изпратил хората, които влязоха тук миналата нощ. — Питър посочи Томаш. — Както и онези, които са се опитали да ви убият в Португалия. Хари Фъч ръководи всички операции на терен.
	— Защо го подозирате?
	— Както вече ви обясних, баща ми е убит от професионалист. Не всеки прониква в детектора на частици на ЦЕРН, убива директор на ЦРУ и се измъква безследно. А щом баща ми е убит от агент, заповедта за това може да бъде издадена само от Фъч или с негово знание. Директорът на Националната служба за тайни операции ръководи всички агенти на ЦРУ.
	— Да, но с какъв мотив е наредил убийството на баща ви?
	Американецът забарабани с пръсти по полираното махагоново писалище, сякаш обмисляше дали да свали картите си.
	— Проект, наречен „Квантово око“.


>	LVI

	Едва влязъл в акаунта си в системата на ЦРУ, майор Фуентес вече знаеше, че проникването в сайта на Джорджтаунския университет и сдобиването със списъка на чуждестранните преподаватели и студенти бе лесно като детска игра. Отне му по-малко от десет минути да открие имената и адресите и да разпечата списъка. Взе листа от принтера и потърси имена, които изглеждаха португалски. Откри двама с фамилия Силва, един Ферейра, един Коутиньо, двама Соуза, един Маркеш, един Агиар и още десетина подобни имена. Имаше и някои двусмислени като Сантуш, Тореш и други, които можеха да бъдат както португалски, така и испански.*
	[* На испански тези имена се произнасят Сантос и Торес, но се пишат по един и същи начин и на двата езика. — Б.пр.]
	Верен на стриктните си работни методи, майор Фуентес се върна към страницата на университета и провери имената едно по едно. Започна с двусмислените и се увери, че само две от тях бяха португалски. Останалите преподаватели и студенти бяха от Мексико, Пуерто Рико, Перу и други испаноезични страни. Разполагаше с общо двадесет португалски имена. Следващата стъпка бе да ги провери. Бързо откри, че четиринадесет от тях бяха бразилски и по едно от Кабо Верде, Мозамбик и Ангола. Изключи всички.
	Взря се в останалите три.
	— Някой от вас е приютил клиента ми…
	Разгледа профилите на тримата португалци, които посещаваха университета в Джорджтаун. Двама от тях бяха студенти — единият от Порто, другият — от Авейро. Третият бе професор по математика, дошъл на специализация. Сред тримата този му се стори най-обещаващ. Казваше се Жорже де Соуза Маркеш и специализираше модерни информационни системи.
	— Хм, потенциален хакер — усмихна се майорът, предусещайки как скоро ще пипне жертвата. — Ако не греша, ти си този, който ровеше в системата ни…
	Кликна върху реда с биографията на Жорже де Соуза Маркеш и страницата изпълни екрана. Според биографичната справка заподозреният бе роден във Вила Нова ди Гая и в момента бе професор по математика в Нов лисабонски университет.
	Тази информация накара майор Фуентес да прегледа отново досието на Томаш Нороня, което Фъч му бе дал. Ето ти я връзката. Нороня преподаваше в същия университет.
	— Бинго!
	Разпечата страницата с биографията на Жорже и огради адреса. Професорът по математика, изглежда, живееше в кампуса на Джорджтаунския университет. Прибра листа в папката, изправи се и се отправи към работния си шкаф.
	По рафтовете имаше различни оръжия, всяко от които предназначено за определена мисия. В този случай Фуентес търсеше дискретност и затова избра полуавтоматичен пистолет „Зиг Про“. Провери пълнителите и заглушителя и го пъхна в кобура, закопчавайки го отпред. След това облече сакото си, взе куфарчето с инструментите за разпит и палтото от закачалката до прозореца и го облече, докато вървеше към вратата.
	Обръчът се затягаше.


>	LVII

	— Аха! Интересно име.
	При споменаването на проекта „Квантово око“ Томаш едва забележимо повдигна вежди. Португалският учен знаеше, че квантовата теория има безброй приложения във всекидневния живот — от лазера до транзистора, през магнитния резонанс и още много съвременни технологии, които функционираха на базата на квантовата механика, затова разбираше интересите на ЦРУ.
	— Не ми казвайте, че сте чували за проекта…
	— Не, но познавам добре възможностите на квантовата физика — обясни историкът. — Представям си ползата, която странният свят на частиците би могъл да донесе на шпионската дейност. Уверявам ви, че никак не е малка.
	— Точно по това работеше баща ми — каза Питър, все още седнал зад бюрото. — Като шеф на дирекция „Наука и технологии“, той ръководеше развитието на нови инструменти и технологии, които биха били полезни за шпионската работа на Агенцията. Най-амбициозният от тези проекти бе „Квантово око“. Затова баща ми се опитваше да го държи в тайна и въпреки напредъка, реши да не го споделя с никого. „Едва когато е готов“, казваше често той. Той имаше специално отношение към „Квантово око“. Това наистина вбесяваше Проклетия Фъч. Направо го изкарваше от кожата му.
	— Но защо? Закъде е бързал?
	— Знаете ли, през последните години Националната служба за тайни операции често търпи критика заради поредицата от провали. Агентите на Фъч не успяваха да съберат информация, с която Агенцията да предвиди атентат срещу американските интереси, кога ще се случи и къде. Дори вчера избухна бомба пред посолство на Съединените щати, рухна цяло едно крило на сградата и все още вадят загиналите от руините, а ЦРУ нямаше ни най-малка представа за планирането му. Пълен срам.
	— Имате предвид атентата в Триполи? — попита Томаш. — Тази сутрин видях снимка на ямата пред посолството по първите страници на вестниците. Истински кратер.
	— Триполи е просто поредният от серията провали на Агенцията. Истината е, че откакто престанахме да използваме силови методи при разпитите на затворниците в Гуантанамо и други секретни затвори, вече не можем да измъкваме информация от радикалните ислямисти. Новият президент упражнява огромен натиск върху Агенцията и особено върху Фъч. Обвинява го в некомпетентност относно методите му на ръководство. Проклетия Фъч направо място не може да си намери и съзнава, че без коренна промяна и при липсата на действителни резултати ще изгуби мястото си. Ето защо смята, че само „Квантово око“ може да го спаси. Проблемът е, че баща ми, който беше доста напреднал с проекта, държеше да не го споделя с Националната служба за тайни операции, докато не го завърши. Фъч не се примири.
	— Нима смятате, че той е убил баща ви, за да се докопа до проекта?
	— Смятам, че това е много вероятно и го превръща в главен заподозрян — потвърди Питър. — Проблемът е, че нещата не се развиват така, както Фъч иска. Въпреки че баща ми вече с мъртъв, никой не знае къде е скрит въпросният проект. Всички усилия да го намерят, бяха напразни. — Той махна с ръка във въздуха. — Затова онези мъже са били тук снощи, разбирате ли? Искали са да претърсят апартамента, за да намерят документацията на „Квантово око“. Затова пуснах слух в Агенцията, че съм открил нещо за баща си и ще го донеса в апартамента му, защото съм убеден, че хората от Националната служба за тайни операции ще се върнат тук тази нощ. Фъч се нуждае от проекта на всяка цена, за да спаси кожата си, и нищо и никой няма да го спре.
	— Какво точно представлява „Квантово око“? — попита заинтригувано историкът. — Баща ви някога говорил ли ви е за него?
	— Спомена за него, преди да тръгне за Женева. Стори ми се много напрегнат, прегърна ме силно и… всъщност признавам, че не обърнах особено внимание на думите му. Освен това, както вече ви обясних, моята специалност са геостратегиите, затова и работя като анализатор в отдел „Стратегически анализи“ към дирекция „Информация“.
	— Опитайте се да си спомните — помоли Томаш, осъзнавайки, че това е изключително важно. — Какво точно каза баща ви във връзка с „Квантово око“?
	Питър присви очи в опит да си припомни думите, които бе чул преди седмица.
	— Беше нещо за Хигс и новите тестове, провеждани в ЦЕРН.
	— Вярно е. През 2012 г. ЦЕРН обяви засичането на Хигс бозона, известен още като „божията частица“. Прочетох във вестниците, че ще се проведат още експерименти в Големия адронен ускорител, които отново да възпроизведат тази частица, за да се проучи по-добре поведението й. Дори ми се струва, че тестовете се провеждаха, докато бях в Женева…
	— Именно на тези нови експерименти в ЦЕРН искаше да присъства баща ми — кимна американецът. — Но да си призная, все още не разбирам добре значението на този бозон. — Той тихо се засмя. — Всъщност дори не знам какво е бозон…
	— Елементарна частица, която пренася фундаментални взаимодействия — обясни историкът. Фотоните например са бозони — преносители на електромагнитна енергия като слънчевата. — Той почука с пръсти по махагоновото бюро. — Частиците, които съставят материята обаче, като тази маса, се наричат фермиони. Следователно електроните, протоните и неутроните са фермиони.
	— Разбирам. Хигс е вид бозон. И какво? Защо това е толкова важно?
	Въпросът накара Томаш да си поеме дълбоко дъх, сякаш да събере кураж за тази толкова трудна задача. Не беше лесно да обясниш Хигс на човек, който не познава материята.
	— Предполагам, знаете, че Вселената е възникнала в резултат на огромна концентрация на енергия. Този енергиен сбор внезапно се разпръснал и създал пространството, времето, енергията и материята.
	— Говорите за Големия взрив?
	— Точно така — потвърди историкът, съобразявайки, че не е нужно да обяснява всичко от самото начало. — Вселената възникнала от Големия взрив преди близо 14 милиарда години. В началото температурата била изключително висока, тъй като имало много енергия, концентрирана в малко пространство. Единствената сила, съществуваща във Вселената, била суперсилата. С възникването си Вселената била симетрична, което означава, че била абсолютно еднаква във всички посоки, с геометричен модел, който се повтарял _ad infinitum*_ като калейдоскопско изображение, без никаква разлика. Само че след секунди и докато пространството се разширявало, а температурата падала, симетрията се нарушила. Ако сега излезете навън и погледнете небето, ще видите, че съзвездията не си приличат едно с друго и всичко е различно, прав ли съм?
	[* До безкрай (лат.). — Б.пр.]
	— Разбира се, но аз още не разбирам какво е Хигс и какво означава…
	— Ще стигнем и дотам, имайте търпение — помоли Томаш. — Важно е да разберете, че нещо нарушило вселенската симетрия и принудило суперсилата да отстъпи място на други сили, създавайки първо гравитационното взаимодействие, после силното ядрено взаимодействие и след това електро слабото взаимодействие, а от него по-късно възникват слабото ядрено взаимодействие и електромагнитното взаимодействие. Тогава започнали да се появяват първите частици, след тях и първите атоми — основно по-простите като водорода и хелия. Нещо сътворило цялата тази комплексност и илюзия за разнородност, която виждаме наоколо, скривайки факта, че Вселената е едно цяло.
	— И какво е това нещо?
	— Отговорът бил даден от шотландския физик Питър Хигс и му донесъл Нобелова награда за физика. Той обявил съществуването на специално поле, което по-късно става известно като _поле на Хигс_ и обяснява първото нарушаване на симетрията във Вселената. Хигс предвидил, че когато се достигнат достатъчно високи енергийни стойности, това поле се разклаща и освобождава частица, наречена Хигс бозон, или „божия частица“. Експериментите, проведени в ЦЕРН, представлявали опит за възбуждане на полето на Хигс, за да видят дали този бозон ще се появи. Предизвикали се грандиозни сблъсъци на частици, които позволили пресъздаване на условия, близки до тези на Големия взрив. Кулминацията на тези усилия идва през 2012 г. с обявяването, че Хигс бозонът наистина е открит.
	Обяснението, изглежда, не оправда очакванията на Питър.
	— Само това ли е? — попита разочарован той. — Толкова шум за нещо толкова маловажно?
	— Вселената е едно цяло, а полето на Хигс е създало илюзията за разнородност — повтори Томаш. — Подобно нещо не ми се струва маловажно.
	— Но как се е създала тази илюзия? Какво точно прави това поле?
	— Придава маса на елементарните частици. Полето на Хигс изпълва цялото пространство и всички частици се движат чрез него. Забележете, Вселената е била еднакво симетрична, защото се е разпространявала във всички посоки със скоростта на светлината, нали така? Само че, когато в резултат от взаимодействието с полето на Хигс повечето частици придобили маса, те автоматично загубили скоростта си. Това нарушило симетрията и създало илюзията за разнородност. Елементарните частици престанали да се движат с еднаква скорост, защото изведнъж получили маса.
	Анализаторът от ЦРУ махна с ръка във въздуха и придоби скептично изражение.
	— Нима това поле изпълва цялото пространство? — попита той. — Къде е? Никога не съм чувал за него. — Питър театрално се обърна във всички посоки. — Оглеждам се и не виждам, нито усещам някакво поле. Вие виждате ли го?
	— Слушайте, ние не усещаме полето на Хигс, така както не усещаме и електромагнитното и гравитационното поле, но осъзнаваме ефекта от тях. Например оглеждаме се наоколо и виждаме разни неща, защото съществува светлина, която не е нищо друго, освен трептящо електромагнитно поле. Ходим по пода, защото гравитационното поле ни дърпа към центъра на Земята. — Томаш почука по бюрото с кокалчетата на пръстите си. — По същия начин знаем, че това писалище притежава маса, защото полето на Хигс е придало маса на частиците, които го изграждат. Частиците, които най-много взаимодействат с полето на Хигс, имат по-голяма маса, докато онези с по-слабо взаимодействие придобиват по-малка маса. Фотоните например не взаимодействат с полето на Хигс, затова нямат маса. — Историкът описа дъга във въздуха, за да покаже всичко, което ги заобикаля. — Забележете, че при всеки твърд предмет, включително и собственото ви тяло, се наблюдава поле на Хигс. Ето защо знаем, че то изпълва пространството, независимо че не можем да го видим или усетим.
	Питър се облегна на стола с възглавници.
	— Разбирам — каза той. — Но това не обяснява причините, поради които баща ми толкова се интересуваше от експериментите на ЦЕРН за засичане на „божията частица“.
	— Зависи от същността на проекта, по който е работел. Спомняте ли си нещо друго, което да е споменал за „Квантово око“, преди да замине за Женева?
	Събеседникът му се замисли.
	— Каза, че е на път да открие най-големия квантов компютър, който можем да си представим — част от макросвета, но разбра, че аз не познавам материята, за да вникна в думите му, и замълча.
	— Да открие ли? — изненада се Томаш. — Може би искате да кажете „да създаде“.
	— Спомням си, че каза „да открия“…
	— Невъзможно. Компютърът е машина, която не е съществувала преди, тя е произведена от човека. Не е нещо, което го е имало преди и трябва да бъде открито…
	— Прав сте — отстъпи американецът. — Вероятно не съм чул добре. Сигурно е казал „да създам“.
	— Значи, баща ви е споделил, че работи по създаването на най-големия квантов компютър, който можем да си представим? И че е част от макросвета? Това ли бяха думите му?
	— Общо взето, да.
	Историкът потърка брадичката си с върха на пръстите, размишлявайки върху новата информация и следствията от нея.
	— По дяволите! — възкликна той. — Сега започвам да схващам какво представлява „Квантово око“ и неговото значение. Нищо чудно, че този Фъч бърза да се докопа до него.
	— Разбрали сте какво е „Квантово око“?
	— Естествено. Вие сам го казахте, като цитирахте баща си: макроскопски квантов компютър.
	— Да, и какво? Какво толкова специално има?
	Томаш се разсмя.
	— Нямате представа какво означава квантов компютър, нали?
	— Не, но съм сигурен, че ще ме просветлите…
	— Това е компютър, способен да разбие всеки код, дори най-сложния. Например публичните криптографски ключове, които са в основата на повечето криптографски системи в интернет, са еднопосочни композиции, които са лесни за създаване и трудни за разбиване, тъй като класическият компютър лесно умножава две произволни числа, но изпитва огромни затруднения да раздели сложните цифри на множители. Разделянето на дадена цифра на множители би отнело на класически компютър милиарди години, докато квантовият компютър би се справил само за няколко минути. Сега разбирате ли значението на този проект за разузнавателна агенция като ЦРУ? Баща ви е работил по създаването на светия граал на разузнаването! И не преувеличавам. В момента, в който ЦРУ се сдобие с работещ макроскопски квантов компютър, няма да има кодирано съобщение, изпратено или получено от Ал Кайда или друга терористична организация, което Агенцията да не може да прихване и дешифрира. Нито едно съобщение. „Квантово око“ чисто и просто ще сложи край на атентатите. Може би именно затова проектът носи това име. „Квантово око“ със сигурност представлява вид око, което вижда всичко с помощта на квантовите ефекти.
	Питър подсвирна.
	— Дявол да го вземе! — възкликна той. — Баща ми е работил по създаването на Биг Брадър! Сега разбирам защо Проклетия Фъч бърза толкова…
	— Нека ви кажа още нещо — добави португалският учен. — Ако баща ви наистина е създал макроскопски квантов компютър, Нобеловият комитет ще трябва да направи изключение от правилото, че може да се награждават само живи хора. С това изобретение баща ви заслужава Нобеловата награда за физика дори посмъртно.
	— Така ли мислите? И защо?
	— Защото говорим за макроскопски квантов компютър.
	— И какво им е толкова специалното на квантовите компютри? В крайна сметка компютрите са създадени преди много години, не съм ли прав?
	Погледът на Томаш се спря върху трите книги на бюрото, които бе забелязал преди час. Взе трите и избра една от тях — творбата на Клод Шанън, озаглавена „Математическа теория на комуникацията“.
	— Става въпрос за по-различен компютър — изтъкна той, показвайки корицата на събеседника си. — Разгледайте тази книга, която баща ви с държал на бюрото си. Класическият компютър работи съгласно тук установените принципи от Шанън, според които информацията има реална физическа същност като енергията или масата. Някои от най-важните природни закони, като например Вторият закон на термодинамиката, всъщност са закони на информацията. Те регулират материята и енергията, установяват правилата на взаимодействие между атомите и тези на поведението на звездите, направляват дори и нас като живи организми, тъй като в гените ни има информация, на която телата ни реагират, и като човешки същества, защото мозъкът ни съдържа информация, управлявана от съзнанието. Когато казваме, че според теориите на относителността нищо не може да е по-бързо от светлината, това твърдение всъщност не е съвсем точно. Има неща, движещи се по-бързо, като разпространението на пространството например. Онова, което наистина има по-бавна скорост от тази на светлинната, е информацията. Природата се изразява чрез езика на информацията.
	— Почакайте, най-малката информационна единица не се ли нарича бит?
	— Точно така. Бит, или двоична цифра.
	— Простете, но думата „двоичен“ предполага наличието на две неща. Как с възможно една минимална единица да съдържа две неща?
	— Всъщност понятието „двоичен“ е нещо, което се състои от две части. Това не означава, че битът е съставен от две неща, а по-скоро представлява една от две възможности: да или не, ляво или дясно, горе или долу, нула или едно. Разбирате ли? Компютърът с машина за обработване на информация, тоест битове. Не сте ли забелязали, че една компютърна програма се състои от безкрайна серия от нули и единици?
	— Сега, като го споменавате, да — съгласи се Питър. — Постоянно виждам редици нула-нула-едно-нула-едно-едно-едно-нула-едно-нула и така нататък. Това битове ли са?
	— Именно. Класическият компютър избира винаги единия от два възможни пътя. Например, за да определи кода на сейф с шестнайсет възможни комбинации, той трябва да обработи четири двоични въпроса. Да си представим, че секретната цифра е девет. Първият въпрос, по който класическият компютър работи, е: „Правилната комбинация нечетно число ли е?“. Нула е „да“, едно е „не“. В този случай отговорът е нула. Тогава идва вторият въпрос: „Ако го разделим на две и закръглим надолу до получаване на цяло число, то нечетно ли е?“. Отговорът е „едно“, което означава „не“. Вторият въпрос се повтаря още два пъти. След четири въпроса, чиито отговори имат две възможности — нула или едно — класическият компютър намира верния. Както вероятно забелязахте, процесът за определяне на толкова просто число като девет е бавен. Ето защо класическите изчисления отнемат време. Квантовият компютър обаче работи по различен начин.
	Нима квантовият компютър не оперира с двоична система от нули и единици?
	— Разбира се, но по различен начин. Докато класическият компютър обработва данните, _избирайки_ между „да“ и „не“, ляво и дясно, нула и едно, квантовият такъв _обработва_ „да“ и „не“, ляво и дясно, нула и едно.
	— Моля?
	— Квантовият компютър не оперира с една от две възможности, а с всички едновременно. Например, докато класическият компютър трябва обработи четири въпроса с двоичен отговор, за да открие тайната комбинация на сейфа, квантовият обработва четирите като един.
	Питър гледаше невярващо.
	— Нима е възможно?
	Разбира се. Виж, Пит, квантовият компютър работи според законите на квантовия свят. Не знам дали си наясно, но в квантовата физика елек фонът не преминава през левия или десния процеп на преградата, а през двата едновременно. На квантово ниво електроните, светлината, атомите и молекулите минават по всички пътища и се намират на всички места по едно и също време. Квантовият компютър използва тази странна особеност на квантовата физика, за да извърши огромен брой изчисления едновременно, вместо да обработва по едно изчисление като класическия. Затова квантовият компютър обработва данните много по-бързо и може за кратко време да разшифрова и най-сложния код.
	Анализаторът от ЦРУ изглеждаше смаян.
	— Боже! Ако „Квантово око“ е проект за разработване на подобен квантов компютър, несъмнено сме на крачка от най-мощното антитерористично оръжие!
	— Вярно е. Въпросът е, че за да се създаде макроскопски квантов компютър, първо трябва да се разреши най-важният проблем във физиката: съгласуването между неопределения вероятностен характер на квантовата физика и детерминистичната причинна природа на класическата физика. Накратко, най-напред е необходимо да се изведе теорията на всичко. Физиците отдавна преследват тази мечта, но безуспешно. Предполагам, че това е било голямото препятствие, което баща ви е трябвало да преодолее.
	— Да не би да твърдите, че без теорията на всичко създаването на квантовия компютър е невъзможно?
	— Не. Квантовите компютри вече съществуват, само че не могат да работят на достатъчно комплексно ниво и в макроизмерение. За да разшифрова най-сложните интернет кодове, квантовият компютър трябва да е способен да обработва няколкостотин квантови бита, наречени кюбити, но максималният брой, постигнат от учените, е десет кюбита. Съвсем недостатъчно.
	— Тогава в какво точно се е изразявал проектът на баща ми? Работил е по създаването на квантов компютър, който да обработва стотици кюбити?
	— В това има логика — съгласи се Томаш. — Проблемът е, че за да се случи, е необходимо данните да се свързват чрез квантовия процес на сплитане на макрониво, разбирате ли? Това е голямата пречка. Квантовите ефекти се случват на микрониво, а не в нашия макросвят. Докато в микрокосмоса отчитаме, че съзнанието създава частично реалността, а атомите се намират на няколко места и изминават всички пътища едновременно, в нашия макросвят нещата не се случват така. И защо, щом всички се състоим от атоми? След като сме създадени от квантови частици, не трябва ли да виждаме как тези странни ефекти се случват с нас и около нас? Отговорът е, че трябва, но не ги виждаме. За да се създаде макроскопски квантов компютър, достатъчно мощен, за да разшифрова най-сложните интернет кодове, баща ви първо е трябвало да разреши тази голяма загадка — толкова голяма, че досега никой не е успял да я обясни.
	— Разбирам. Затова преди малко споменахте, че ако проектът „Квантово око“ наистина се състои в създаването на макроскопски квантов компютър, баща ми заслужава да получи Нобелова награда за физика.
	— Минимум.
	С изражение, в което прозираше смесица от гордост и тъга, Питър дълго съзерцава образа на Франк Белами на груповата снимка, направена пред стълбището на сградата в Лангли. Въздъхна тежко и неуверено се обърна към събеседника си.
	— Какво ще правим сега?
	— Ако искам да се измъкна от приятелчетата ви от ЦРУ и да оцелея в тази бъркотия, първо трябва да разреша загадката около убийството на баща ви — отсече решително Томаш. — А за да го направя, трябва да ми отговорите на един въпрос.
	Португалецът замълча, за да подчертае значението на думите си.
	— Разбира се. Какво искате да знаете?
	Историкът се взря в Питър, сякаш за да разгадае израза на лицето му.
	— Кой е Даниъл Деър?
	— Кой?
	Томаш протегна ръка и взе прозрачната пластмасова папка от бюрото, която бе разгледал, докато претърсваше кабинета.
	— Предполагам, че вече сте чели тези документи — каза той, разлиствайки съдържанието й. — Това е медицинска епикриза, изготвена в бостънска клиника, на името на Даниел Деър. Пише, че е болен от рак на панкреаса и му остават няколко месеца живот. — Томаш подаде документа на мъжа от ЦРУ. — Кой е този Деър?
	Питър сви рамене.
	— Наистина прочетох епикризата, но не знам за кого става дума. Не познавам човек с това име.
	— Баща ви не го ли е споменавал?
	— Никога.
	— И вие не сте го чували?
	— Не.
	Историкът се замисли. Наведе се над бюрото, облегна лакти върху полирания махагон и потърка брадичката си, докато размишляваше. Хвърли поглед на книгите по лавиците, сякаш те можеха да говорят, и накрая се облегна назад.
	— Хм… — промърмори той, като че мислеше на глас. — Само това може да е…
	— Кое?
	Внезапно стана като ударен от ток и се взря в събеседника си с напрегнатия поглед на човек, който е намерил решение на проблема.
	— Знам кой е убил баща ви.


>	LVIII

	Ледения вятър вдигаше във въздуха разпилените по земята сухи листа, сякаш самите дървета разнищваха цветния килим. След вечеря дворът на университетския кампус в Джорджтаун бе така опустял, че изглеждаше почти зловещо. Тук-там се мяркаха влюбени, хванати за ръце; една двойка дори се бе увлякла в целувки до вратата на едно общежитие. Всичко това обаче можеше да се види далеч от суматохата през деня — най-често преди или след часовете.
	Сгушвайки се в палтото си, за да се скрие от пронизващия вятър, майор Фуентес пресече двора с куфарче в ръка, мина през вихрушка от листа и прах и прекрачи прага на главното общежитие. Спокойно се качи по стълбите с походката на човек, който често посещава сградата, и тръгна по коридора на първия стаж. Проверяваше номерата на стаите, отбелязани на вратите, докато намери този, който търсеше.
	Почука леко три пъти с кокалчетата на пръстите си и след няколко секунди вратата се отвори. Мъж с чорлава кестенява коса надникна в коридора.
	— Вие ли сте сеньор Жорже де Соуза Маркеш?
	Домакинът недоверчиво се взря в непознатия, оглеждайки го от глава до пети.
	— Аз съм — отвърна колебливо, почти изплашено той. — С какво мога да ви помогна?
	— Работя в хигиенното звено на кампуса — представи се майор Фуентес като образцов служител. — Получихме оплакване относно хигиената в стаята ви и се налага да проверя дали всичко е наред. Надявам се, че не ви притеснявам.
	— Оплакване ли? От кого?
	— Самоличността на подалия сигнала е поверителна, сър, но изглежда, че в стаята ви са забелязани гризачи.
	— Що за глупости! Обиден, че е станал жертва на подобна нелепа клевета, Жорже отвори вратата и махна с ръка в знак на покана към непознатия да влезе. — Моля, убедете се сам. Както виждате, тук няма никакви мишки или гризачи. — Той се намръщи. — Освен ако не са имали предвид мен, разбира се. Понякога хрупам пържени картофки.
	Жорже се засмя на собствената си шега и затвори вратата. Майор Фуентес огледа стаята и забеляза лаптопа върху малкото бюро. Той се приближи и го взе.
	— Еха, имате последния модел! — възкликна той, обръщайки го, за да види серийния номер. — Чисто нов, а?
	Като видя, че мъжът взе един от преносимите компютри, през който предишната нощ бе проникнал тайно в информационната система на ЦРУ, сърцето на Жорже прескочи и той почти спря да диша, страхувайки се от най-лошото.
	— Ами той е… на един приятел.
	Майор Фуентес не отговори веднага. Вместо това извади бележника си от джоба, за да провери серийния номер. Съвпадаше с този, който бе вписан в регистрите на „Уолмарт“ срещу артикула, закупен малко след като Томаш Нороня бе изтеглил пари от банкомата до магазина. Вече нямаше съмнение, че е почукал на правилната врата.
	Агентът от ЦРУ се обърна и се взря в португалския математик с напълно променено изражение. Вече не бе прилежният инспектор по хигиената в университетския кампус, а психопатът, който разузнавателната агенция използваше за най-кървавите си операции.
	— Къде е приятелят ви?
	При тези думи Жорже преглътна сухо. Започваше да подозира, че са го пипнали; не знаеше точно как, не бе сигурен в нищо, освен в плашещо суровия поглед на мъжа пред него.
	— Той… той не е тук.
	— Къде отиде?
	— Не знам — излъга математикът. — Не ми каза.
	Майор Фуентес пъхна ръка в джоба си, извади служебната си карта от ЦРУ и я показа на изплашения си събеседник.
	— Ще повторя въпроса възпитано само още веднъж — предупреди той със злокобен тон, докато все още размахваше картата си пред лицето на Жорже. Къде отиде приятелят ви Томас Нороня?
	По слепоочието на португалеца се плъзна капчица пот. Служебната карта от ЦРУ потвърждаваше, че това посещение се дължи на снощното безумно хакерско приключение.
	— Не знам — отвърна умолително той. — Кълна се, че не знам. Потта се стичаше по пребледнялото му лице, което заблестя от влагата. — Но… но моля ви, не се сърдете, ние го направихме на шега, не искахме…
	С бързо движение майор Фуентес нанесе жесток удар в корема на математика и когато той се сви с приглушен вик, заби юмрук в скулата му. Жорже някак театрално се строполи на пода почти в безсъзнание, като парцалена кукла. Без да губи време, нападателят пъхна ръцете си под тялото му, вдигна го без усилие и го сложи върху леглото по гръб. Взе въже и завърза ръцете и краката му за рамката, така че позата на португалеца напомняше на Витрувианския човек на Леонардо да Винчи.
	Когато приключи, майор Фуентес отиде до чешмата в банята и напълни чаша вода. Върна се в стаята и я плисна върху лицето на замаяния Жорже.
	— Какво? — заекна заложникът, идвайки на себе си. — Какво… какво се е случило?
	Майор Фуентес дръпна стола, който стоеше до малкото бюро, завлече го до нощното шкафче край леглото и седна. Наведе се над Жорже, сякаш искаше да прошепне нещо в ухото му.
	— Да те видим сега, _cabron_ — промълви той със стържещ глас. — Искам да знам къде отиде твоят приятел Томас Нороня. Не се съмнявай, че с добро или с лошо ще ми кажеш всичко. Ти избираш. Искаш ли да го направим по приятния начин, или предпочиташ мъчителния?
	Все още замаян, математикът разтърси глава като мокро куче. Вече напълно дошъл на себе си, той се взря в нападателя, а в погледа му изненадващо проблесна дръзка искра.
	— Не може да правите това! — извика той, възмутен, че похитителят му е преминал границата. — Незабавно ме пуснете! Имам права и искам да ги уважавате! Искам адвокат и няма да кажа и дума, докато не го доведете, разбрахте ли?
	— Гледаш много съдебни филми, глупако — изръмжа Фуентес, докато отваряше куфарчето си, за да извади бяла кърпа. — Сега ще ти покажа малко по-различен филм, нещо като „Тексаско клане“. Не знам дали харесваш жанра.
	С бързо движение той натъпка кърпата в устата на Жорже и залепи дебела лента лейкопласт върху нея.
	Безпомощната жертва се опита да маха с ръце и крака, за да се освободи, но те бяха завързани здраво и единствено успя да издаде приглушени стонове.
	След като се убеди, че е поел пълен контрол над ситуацията, агентът от ЦРУ се върна до куфарчето си и извади малък кафяв несесер. Отвори го, а вътре се виждаха няколко метални инструмента. Избра един и го размаха пред очите на Жорже, за да му покаже какво го очаква.
	Клещи.
	— Сеансът започва.
	Обездвижи лявата ръка на португалеца, пъхна кутрето му в острата щипка и силно стисна.
	— Мммм! — изрева Жорже, опитвайки се да вика през кърпата. — Ммммм! Ммммм!
	От кутрето пръснаха струи кръв, докато мъжът отчаяно се тресеше на леглото, обезумял от болка и безсилие, с червено, потно лице и изхвръкнали очи, замаян от страданието. Но инструментът в ръката на майор Фуентес продължаваше да разкъсва плътта и костите, сякаш мъжът изпитваше пълно безразличие към ужаса на болката. След като отряза пръста, той го показа на жертвата.
	— Виждаш ли докъде те докара инатът ти? — попита той с невинно изражение. — Ако продължаваш да се правиш на идиот, ще отрежа всичките пръсти на ръцете и краката ти, ясно? Ако това не те убеди, ще отрежа китките и глезените ти и ако и тогава не проговориш, ще се заема с лактите и колената ти. След това идва ред на раменете и бедрата. — Майор Фуентес повдигна вежди. — Схвана идеята, нали? Ще те направя на парчета бавно и много болезнено. Няма да ти хареса. — Тонът му стана по-мек. — Затова направи си услуга. Разкажи ми абсолютно всичко, става ли? Гарантирам, че това ще ти спести много страдания. — Погледът му остана прикован в заложника в очакване на неговото решение. — Измънкай два пъти, ако си съгласен.
	— Мммм… мммм…
	С рязко движение агентът от ЦРУ свали лепенката от устата на Жорже, извади кърпата и го остави да възстанови дишането си.
	— Е? Къде отиде твоят приятел Нороня?
	Лицето на Жорже бе сгърчено от болка. Дишаше тежко, но въпреки това успя да се съвземе достатъчно, за да се съсредоточи върху отговорите.
	— Той… той отиде в дома на онзи тип от ЦРУ.
	— Кой?
	— Онзи… който умря в Женева.
	— Франк Белами?
	— Да, може би. — Думите излизаха на пресекулки, докато се опитваше да си поеме дъх. — Не запомних името му.
	— Къде е тази къща?
	— Апартамент. Не си спомням точния адрес, кълна се.
	— Тук във Вашингтон ли?
	— Да. В района на „Дюпон Съркъл“.
	Майор Фуентес отново напъха кърпата в устата на заложника и залепи лейкопласт върху устните му. След това извади мобилния си телефон, намери номера в списъка с контакти и го набра.
	— Надявам се, че имаш добри новини каза Хари Фъч, когато отговори на обаждането. — Хвана ли го?
	— Почти. Изглежда, е отишъл в апартамента на мистър Белами.
	— Гледай ти! — учуди се шефът на Националната служба за тайни операции. — Копелето не си губи времето.
	— Трябва ми адресът.
	— „Дюпон Съркъл“. Сдобих се с тази информация още вчера заради… ами заради друга операция. Искаш ли точния адрес?
	— Ако не ви притеснява.
	— Ще го проверя и веднага ще ти го изпратя.
	Връзката прекъсна, очевидно от страна на Фъч, и майор Фуентес прибра телефона в джоба си. Сведенията, дадени от шефа на Националната служба за тайни операции относно местоположението на апартамента на Белами в района на „Дюпон Съркъл“, съвпадаха с думите на заложника. Вече не му бе нужен.
	Плъзна ръка към кобура и извади любимото си за подобен вид операции оръжие — полуавтоматичния „Зиг Про“. След това взе заглушителя и го зави на дулото на пистолета.
	— Мммм! Мммм!
	Проснат на леглото, въпреки болката от ампутирания пръст, Жорже наблюдаваше процедурата с нарастващ ужас.
	Агентът забеляза реакцията на заложника и се усмихна.
	Приключи с приготовленията, стана и отиде до гардероба за възглавница. Върна се до леглото, притисна възглавницата върху лицето на Жорже, сякаш искаше да го задуши, и опря дулото на пистолета в нея.
	— Ммм! Мммммм!
	Стреля.


>	LIX

	Не вярваше на ушите си. Като чу последните думи на Томаш, Питър застина. Синът на Франк Белами остана неподвижен няколко дълги секунди, взирайки се в лицето на събеседника си, за да го разгадае, да разбере дали се шегува, или говори сериозно. Прехвърли в главата си основните теми от разговора им през последния час в търсене на следи, които биха го довели до подобно заключение. Не се сети за нищо особено.
	— Знаете кой е убил баща ми? — попита той невярващо. — Как е възможно?
	Историкът направи жест с ръка във въздуха, за да покаже пространството наоколо.
	— Всички доказателства са тук.
	Домакинът огледа стаята, спря погледа си върху сложените в рамка снимки, окачени на стената, предметите върху бюрото, чекмеджетата и рафтовете с книги, опита се сам да различи следите и да разбере какво крият, но нищо пред очите му не му подсказваше какво се е случило в Женева.
	— Сигурно се шегувате…
	— Напротив, говоря сериозно. Сигурен съм, че знам кой е убил баща ви, как го е направил и защо.
	— Кой?
	— Преди да ви кажа — обясни историкът, — трябва да прочета проекта „Квантово око“, за да потвърдя подозренията си.
	Питър унило се усмихна.
	— Тогава ще трябва да намерим проклетия проект — отбеляза той. — А това, струва ми се, няма да е лесно.
	— Грешите. Знам къде го е скрил баща ви.
	Тъжната усмивка по лицето на Питър отстъпи място на искрено изумление.
	— МОЛЯ? Нима твърдите, че знаете къде е скрито „Квантово око“?
	Томаш се надигна от стола.
	— Разбира се — отвърна той. — Но всяко нещо с времето си. — Махна с ръка към вратата на килера. — Може би е време да освободите онази нещастница, милата. Затворена е там от немалко време…
	— Прав сте.
	Питър стана от мястото си зад бюрото и извади от кобура ключа за белезниците. Томаш го последва, когато той отиде да отключи, заварвайки Мария Флор, където я бе оставил на колене и със заключена за дръжката на вратата ръка.
	— Е? — заговори историкът на английски, за да не си помисли домакинът, че водят тайни разговори, и да ги заподозре в двойна игра. — Добре ли си?
	— Аха.
	Питър пъхна ключето в ключалката на белезниците и металните нокти се отвориха с тихо изщракване.
	— Моля да ме извините — каза американецът. — Трябва да ме разберете — вие влязохте с взлом в апартамента на баща ми и трябваше да проверя кои сте и какви са намеренията ви. Нямам нищо против вас и се надявам, че сте добре.
	— Не се тревожете, чудесно ви разбирам — отвърна Мария Флор, докато масажираше охлузената си китка. — Глупачката тук съм аз, защото се забърках в нещо, което всъщност не ме засяга. Мисля, че трябва да си тръгна възможно най-бързо.
	Томаш не успя да сдържи въздишката на облекчение, когато видя, че тя е добре. Явно разпитът, на който приятелката му бе подложена, не е включвал насилие и най-лошото, което й се бе случило, бе напрежението и неудобството на белезниците, с които бе заключена повече от час. Искаше да я прегърне, да я целуне и да й благодари за проявената сила, да й каже, че й се възхищава и още хиляди неща, но се сдържа. Бе спечелил доверието на Питър и се бе убедил, че той е този, за когото се представя, но не бе забравил, че си има работа с професионалист от разузнавателна агенция и че при тези хора преструвките и манипулацията бяха нормално поведение. При тези обстоятелства трябваше да поддържа версията, че Мария Флор му е безразлична и няма смисъл агентът да я наранява, тъй като това не би засегнало Томаш. Тази стратегия все още му се струваше най-добрият начин да защити приятелката си.
	— Скоро ще си тръгнем каза историкът. — Но първо трябва отидем на едно място, където…
	— Искам да тръгна сега! — прекъсна го Мария Флор, повишавайки глас. — Веднага!
	Този категоричен и ядосан тон изненада Томаш, но той бързо разбра — нервите й бяха опънати и никой не можеше да я съди за това след всичко, през което бе преминала.
	— Добре, но нека първо да минем през Джорджтаунския университет, ще те оставя в кампуса, а Жорже със сигурност ще…
	— Искам веднага да отпътувам за Португалия — отсече тя с решителен и нетърпящ възражение тон. — Тази вечер.
	Тези думи накараха Томаш да се поколебае. Мария Флор бе по-разстроена, отколкото смяташе, и искаше невъзможното.
	Той отвори уста, за да й обясни и да й докаже, че не мисли разумно. Сега бе късно, можеше да я качи на самолета чак на следващия ден, но размисли и реши, че е по-добре тя да замине от Съединените щати възможно най-скоро, тъй като задачата му криеше много опасности и всъщност тя дори не трябваше да идва. Помисли малко и се сети, че полетите до Европа обикновено са през нощта.
	Погледна часовника си.
	— Сега е десет вечерта — отбеляза той. Хвърли въпросителен поглед към Питър. — Дали още има полети до Лисабон?
	Анализаторът от ЦРУ отиде до бюрото и включи компютъра.
	— Има само един начин да разберем — каза той, докато образът на екрана се раздвижваше. — Ще проверим в интернет.
	Изчакаха малко, докато компютърът заработи и установи връзка. Питър намери сайт за полети и въведе заминаване от Вашингтон и пристигане в Лисабон. Системата започна да търси и след пет секунди се появи списък с полети между двете столици.
	— Вече няма директна връзка от Вашингтон каза Томаш.
	— Трябва да летиш до Ню Йорк и да се прекачиш, но ще пристигнеш късно. — Той постави пръст върху един ред от списъка.
	— Има и полет до Лондон в полунощ. — Кликна върху реда и информацията за полета изпълни екрана. — Кацаш на „Хийтроу“ утре рано и в десет сутринта можеш да хванеш връзка за Лисабон. — Той се обърна към приятелката си. — Купуваме ли го?
	— Да.
	Томаш даде номера на кредитната си карта и кода за сигурност и Питър извърши плащането. След няколко минути авиокомпанията ги информира, че билетът е изпратен на електронната поща, която бе дадена при резервацията.
	— По дяволите! — изруга американецът, като прочете съобщението. — Бях забравил, че принтерът ми е развален.
	— Тогава как ще разпечатаме билета?
	Вместо отговор Питър влезе в имейла си и отвори писмото, изпратено от авиокомпанията. След това извади бележник от едно чекмедже и записа данните от билета в прикачения файл.
	— Всичко е наред — отвърна той, докато записваше. — Тя ще има номера на резервацията. Служителят на гишето за чекиране ще провери номера в системата и ще й издаде бордна карта. — Той се усмихна окуражаващо. — Няма проблеми.
	Откъсна листа с данните от бележника и го даде на Мария Флор. Португалката прочете написаното и без да се усмихва, вдигна поглед към входната врата.
	— Да тръгваме, какво чакаме?


>	LX

	Обиколи „Дюпон Съркъл“ и паркира на банкета. Водачът на черния шевролет огледа пустия тротоар и доволен, изключи фаровете и мотора и слезе от автомобила. Нощта бе станала още по-студена, но това не смущаваше майор Фуентес. Прекоси тротоара с широки крачки и влезе в сградата.
	Портиерът, който четеше вестник зад плота, вдигна поглед към новодошлия.
	— Добър вечер — поздрави той. — Мога ли да ви помогна?
	Майор Фуентес извади служебната карта на ЦРУ от джоба си и я показа на мъжа.
	— Тук съм за събрание на наемателите.
	Портиерът разгледа картата и се увери, че е истинска.
	— Много сте активни напоследък — отбеляза иронично той. — Миналата сутрин тук дойдоха хора за друго такова събрание на наематели.
	Майор Фуентес сви устни и се озъби като куче, което заплашва крадец.
	— Вие също сте много активен — отвърна той и посочи якичката на събеседника си. Очевидно сте участвали в няколко срещички.
	Портиерът се изчерви и му направи знак да влезе. Майор Фуентес продължи напред до зоната с асансьорите след фоайето. Натисна бутона и зачака. Тъй като някои от живеещите в сградата работеха в ЦРУ, Агенцията бе наела малък апартамент на последния етаж, който използваше за срещи. Предвид обстоятелствата около смъртта на Франк Белами, това място се бе оказало много полезно, тъй като позволяваше достъп до сградата без излишни усложнения.
	Асансьорът пристигна на партера, агентът влезе и натисна бутона за етажа, където се намираше вашингтонското жилище на покойния директор на „Наука и технологии“. Когато вратата се затвори и кабината потегли с леко скърцане, майор Фуентес извади пистолета от кобура, закопчан на гърдите му, и зави заглушителя на цевта. По-добре да е подготвен.
	Асансьорът се разтърси и спря на етажа. Неканеният гост бутна вратата и излезе. Огледа коридора, провери номерата на апартаментите и намери жилището, което според съобщението на Хари Фъч принадлежеше на Франк Белами. Приклекна до ключалката и я разгледа. Струваше му се странно как шефовете на високотехнологична организация като ЦРУ имаха обикновени ключалки на вратите, едва ли не от петдесетте години.
	Майорът извади от джоба си тел и я пъхна в ключалката. Не му отне много време да я разгадае. След като завъртя телта по определен начин, усети, че механизмът поддава, и вратата се отвори.
	Ако Томаш Нороня беше тук, щеше да го изненада.


>	LXI

	С ниско електронно жужене вратата на гаража бавно се вдигна до тавана. Зад волана Питър Белами натисна съединителя и неговият джип „Гранд Чероки“ в цвят металик се плъзна по рампата и излезе от паркинга на сградата. В този час в района нямаше много автомобили. Джипът спокойно обиколи ротондата на „Дюпон Съркъл“ и излезе на Ню Хемпшир авеню към Фоги Ботъм и Потомак, тъй като отвъд тях се намираше летището.
	Имаме половин час да стигнем до „Дълес“ — каза американецът, като хвърли поглед към светещите стрелки на часовника в колата. Няма движение, така че ще пристигнем навреме.
	Седнал на мястото до шофьора, Томаш се обърна назад и се усмихна окуражаващо на Мария Флор.
	— Чудесно е, че се връщаш вкъщи — подхвърли той в желанието си да я разведри. — Струва ми се най-разумното решение. Тук не се чувстваш сигурна и е прекалено рисковано.
	— Аха.
	Тя дори не го удостои с поглед; взираше се в нощните улици и светлини, сякаш умът й бе някъде другаде. Историкът се вгледа в лицето й и прочете в очите й нещо обезпокоително, което го смути. Нещо му убягваше. Подобно поведение не му изглеждаше нормално.
	— Добре ли си?
	— Аха.
	Определено нещо не беше наред. Мария Флор бе дистанцирана и студена, много различна от радостната, жизнена и спонтанна жена, с която бе прекарал последните четиридесет и осем часа. Какво се бе случило? Дали Питър не бе употребил насилие при разпита? Той дискретно огледа лицето й и откритите части на тялото й, шията и ръцете. Не се виждаха следи от насилие. Все пак Томаш знаеше, че има начини да нараниш човек, без да оставяш белези, и тревогата му не утихна.
	Той се взря в американеца, който се бе съсредоточил в шофирането.
	— Кажете ми нещо, Пит — заговори го тихо историкът, стараейки се Мария Флор да не чува разговора им. — Какво се случи по време на разпита, който проведохте с приятелката ми?
	Водачът сви рамене.
	— Нищо особено. Задавах въпроси, а тя отговаряше. След това разговарях с вас, за да разбера дали отговорите ще съвпаднат с нейните, и съвпаднаха. Това е всичко.
	— Значи, не сте я наранили?
	Мъжът на ЦРУ повдигна учудено вежди и се втренчи в португалеца.
	— Сериозно ли ми задавате този въпрос?
	— Разбира се — отвърна Томаш, по лицето му се четеше неприязън. — Бяхте ли жесток с нея?
	Американецът въздъхна.
	— Само психологически, за да я накарам да каже истината — обясни той. — Разбира се, насочих оръжие срещу нея и я заплаших, но нямаше нужда да злоупотребявам, защото тя изглеждаше достатъчно ужасена и ми разказа цялата история, която след това вие потвърдихте. Убеден съм, че бе откровена и ми разказа всичко, което знае.
	— И не я наранихте физически? Сигурен ли сте?
	— Предполагам, че заключването с белезници за дръжката на вратата в известен смисъл може да се тълкува като акт на физическо насилие. Ако имате предвид плесници, юмруци и подобни, мога да ви уверя, че нищо такова не съм правил. А и нямаше как, тъй като, както знаете, аз не съм агент, а просто политически анализатор в дирекция „Информация“. Насилието от страна на Агенцията се практикува само от Националната служба за тайни операции, ръководена от Хари Фъч. Останалият персонал в Лангли е обучен да се защитава, разбира се. Това включва боравене с оръжия, но никой от нас не може да се нарече професионален побойник.
	В колата настъпи неловка тишина. Джипът пресече моста на остров Теодор Рузвелт в река Потомак, продължи по магистрала 66 и след десетина минути пътниците съзряха от лявата си страна светлините на летището. Внезапно чуха силен грохот и колата се разтресе. Изненадани, те погледнаха нагоре към нощното небе. Един самолет бе прелетял много ниско над тях, подготвяйки се да кацне на пистата на „Дълес“.
	Самолетът, който бе прелетял така близо, ги подсети, че скоро ще се сбогуват с Мария Флор и ще останат сами.
	Трябваше да вземат някои решения.
	— Почти пристигнахме — отбеляза Питър, съобщавайки очевидното. — Какво ще правим след това?
	— Ще потърсим „Квантово око“.
	— Халдерман и Фъч използваха всички налични ресурси и през последните дни претърсиха всичко, за да намерят проекта на баща ми — припомни американецът. — Досега не са открили нищо. След като те се провалиха, какво ви кара да мислите, че ние ще успеем?
	— За разлика от тях, аз имам доверен информатор.
	— Кой?
	— Баща ви.
	Шокиран, Питър се взря в него.
	— Моля?
	Томаш бръкна в джоба си и извади големия пентаграм.
	Спомняте ли си артефакта, който баща ви ми изпрати? — попита той и показа амулета с размерите на йо-йо, който бе пристигнал в „Гулбенкян“ по пощата. — Както вече ви показах, от едната страна на този магически амулет има сложни изображения с препратка на иврит към _Mafteah Shelomoh_, или _Ключът на Соломон_ — ръководство по магия, приписвано на цар Соломон.
	Така е, показахте ми този старинен предмет, когато разговаряхме. Всъщност именно препратката към _Ключа на Соломон_ ме убеди, че баща ми, като е посочил името ви като _Ключ_, е имал предвид амулета, а не участието ви в убийството му.
	— Радвам се, че мислите така, защото съм убеден, че точно това е била идеята му — съгласи се Томаш. — Всъщност между седемте лъча на хептаграма, изобразен на големия пентаграм, са изписани различни знаци. Разгледах ги внимателно и установих, че подредени по определен начин, те представляват географски координати. Координати на какво обаче?
	Американецът схвана смисъла и разшири очи.
	— Нима намеквате, че така баща ми ви е изпратил местоположението на „Квантово око“?
	— Виждате ли? Вие сте _fucking genius_*!
	[* Истински гений (англ.). — Б.пр.]
	Питър се разсмя.
	— Сякаш слушам баща си — пошегува се той. Прокашля се и отново стана сериозен. — Случайно да сте проверили кое място в света сочат тези координати?
	Джипът влезе в зоната за паркиране пред „Заминаващи полети“ и спря до редица колички за багаж. Томаш включи лампата на тавана, за да може да разчете гравираните символи върху едната страна на големия пентаграм.
	— Разбира се потвърди той. — Въведете данните в джипиеса на колата и ще видим къде ще ни заведе картата.
	— Добра идея.
	Питър докосна интерактивния екран на джипиеса и се появи виртуална клавиатура. Установи връзка със системата и се обърна към португалеца в очакване на информация. Томаш се съсредоточи върху цифрите и знаците, разпръснати в рамките на хептаграма и извън него.
	— Тридесет и осем градуса, петдесет и седем, шест цяло и пет, север продиктува той географските ширина и дължина, указани върху големия пентаграм. — Седемдесет и седем градуса, осем, четиридесет и четири, запад.
	Анализаторът въведе географските координати в компютъра на джипиеса и на екрана се появи карта на Вашингтон. Питър увеличи изображението и то се фиксира в района на южния бряг на Потомак. Отново увеличи и се появиха контурите на някаква страда.
	— Господи! — възкликна той. — Лангли.
	— Както виждате, след като тръгнем от летището, трябва да се отправим към ЦРУ — каза Томаш. — „Квантово око“ е скрито там.
	Португалецът отвори вратата, за да слезе от колата и да помогне на Мария Флор преди заминаването, но Питър вдигна ръка в знак да изчака.
	— Почакайте — каза той. — Ще увелича картата още, за да локализирам точката, посочена от координатите.
	Натисна бутона за увеличаване и образът на сградата се уголеми. Повтори командата още няколко пъти, докато комплексът изпълни екрана, и накрая програмата фиксира определено помещение в седалището на ЦРУ.
	— В коя част на сградата с?
	Американецът гледаше втрещено мястото в сградата, на което въведените координати го бяха отвели. След като осмисли видяното и се овладя, той се обърна към Томаш, убеден, че историкът бе уцелил в десетката.
	— Кабинетът на баща ми.


>	LXII

	Тази нощ, изглежда не му вървеше. След бързо и внимателно претърсване на апартамента с пистолет в ръка майор Фуентес се убеди, че в жилището няма никого. Все пак откри следи от скорошно присъствие в кабинета — върху бюрото имаше разпръснати листове хартия и някои книги в библиотеката бяха разместени. Отиде в килера и подуши лек аромат на дамски парфюм във въздуха. Сред присъстващите е имало и жена.
	— Сеньор Нороня и неговото момиче — замислено прошепна той. — Виждам, че сме се разминали за малко…
	Майорът седна на стола с възглавници зад бюрото и обмисли ситуацията. По всичко личеше, че португалецът бе напуснал апартамента малко преди неговото пристигане. Обръчът наистина се затягаше, но историкът продължаваше да е с крачка пред Фуентес. Трябваше да действа по-бързо и ако е възможно, да предвиди следващата му стъпка, за да може да го изпревари. Ако беше на мястото на жертвата си, какво щеше да предприеме? Всичко зависеше от онова, което Томаш бе открил или не бе открил в апартамента на Франк Белами. Едно нещо обаче му се струваше сигурно: той трябваше някъде да нощува.
	Най-очевидното място бе университетският кампус.
	— Мамка му! — изруга бясно той. — Току-що бях там!
	Вероятно бе по-разумно да изчака Томаш в жилищната зона на Джорджтаунския университет, вместо да се опитва да го залови в апартамента на „Дюпон Съркъл“, но сега бе лесно да се каже. Така или иначе трябваше да се върне в кампуса, тъй като това бе най-вероятното място, където да намери обекта. Като откриеше трупа на убития си приятел в стаята, историкът със сигурност щеше да осъзнае, че не може да нощува там, и да избяга възможно най-бързо, но може би щяха да се засекат в университетския комплекс.
	Той се надигна от стола, готов да напусне апартамента и да се върне в кампуса, когато забеляза бележника върху бюрото. Прокара пръст по повърхността на първата страница и усети, че има някакви следи.
	— Какво е това?
	Проучи невидимите следи и разбра, че някой скоро е писал нещо на лист от бележника, който след това е откъснал, но химикалката бе оставила отпечатък върху долната страница. Неочаквана следа, от която трябваше да се възползва. Отвори чекмеджетата на бюрото и намери молив. Той наклони графита и като внимаваше върхът на молива да не засегне отпечатъците, запълни листа, докато изпъкнаха белите следи, подобно на филмов негатив — текстът, който някой бе изписал върху горния, откъснат лист.
	Трудно се разчиташе, но на майор Фуентес една дума му заприлича на _Лисабон_, после разпозна цифрите за полунощ, а след като внимателно разгледа от различни ъгли още една дума, макар и нечетлива, той разтълкува _Хийтроу_.
	— Летището! — възкликна той, като веднага направи връзката. — Копелето е отишло на летището!
	Без да губи повече време, агентът от ЦРУ поднови преследването.


>	LXIII

	Разчитайки, че са пристигнали на време, тримата минаха през паркинга и пресякоха улицата, за да влязат в терминала на международното летище „Дълес“. Провериха на голямото светлинно табло със заминаващи полети къде се намират гишетата за чекиране на авиокомпанията, с която Мария Флор летеше, и се отправиха натам.
	Португалката се приближи до гишето и подаде паспорта на служителката, поглеждайки към бележката с данните на полета, които Питър бе записал.
	— Пътувам за Лисабон с прекачване на „Хийтроу“ — каза тя. — Номерът на резервацията е YQBCD8.
	Жената зад гишето провери данните в компютъра.
	— Мария Секейра? — Тя прочете първото и фамилното име на пътничката. — Полетът ви за „Хийтроу“ тръгва в полунощ. Качването на борда на самолета е до 23:30 ч. на изход 43. — Тя й върна паспорта заедно с бордните карти. — Едната е за Лондон, другата — за Лисабон. — На лицето на служителката грейна професионална усмивка. — Приятно пътуване!
	След като прибра документите, Мария Флор се обърна към Питър и се насили да се усмихне.
	— Изглежда, трябва да се сбогуваме — каза тя и протегна ръка. — Благодаря ви, че ме докарахте дотук, и се надявам, че ще се срещнем отново при обстоятелства, които не са толкова…
	— Ще те изпратим до изхода — прекъсна я Томаш, смутен от странната отчужденост спрямо него и от начина, по който очевидно го игнорирате. — Няма да те оставим сама на терминала.
	Мария Флор се обърна към него, а в светлокафявите й очи се четеше непроницаема студенина.
	— Добре съм, може да тръгвате — настоя тя. — Ще се наредя на опашката за проверка и за митницата. — Махна с ръка. — Сбогом.
	Държеше се така, сякаш не чува думите на Томаш и дори сякаш той не съществуваше. Мария Флор тръгна. Слисан от поведението й, историкът остана на мястото си, загледан в нея като пълен глупак. След няколко секунди реши да я догони.
	— Как така сбогом? — попита разтревожено той. Звучеше отчаяно, почти изгубил самообладание. Забърза крачка, за да се изравни с нея. — Какво става? Защо се държиш така? Какво съм направил?
	Мария Флор внезапно спря и се взря напрегнато в него с яростен поглед и променено изражение.
	— Не, Томаш Нороня, нищо не си направил! — извика тя. — Просто аз вече не искам да бъда „красавицата“, която си довел да ти прави компания, ясно? Щом нямам нищо в главата си и качествата ми са ограничени до физическите ми дарби, значи, не се нуждаеш от мен! По-добре наеми някоя проститутка!
	Този словесен изблик изненада историка.
	Допреди малко бе убеден, че мълчанието и странното й поведение се дължат на травма от преследването от въоръжени мъже и на разпита в апартамента на Белами. Не си бе представял, че е това…
	— Ти… ти си чула разговора ни?
	Лицето на Мария Флор олицетворяваше самата ярост. Страните й бяха пламнали, веждите й — смръщени, а в очите й горяха гняв и наранена гордост.
	— Как мислиш, господин Всезнайко?
	Тя отново тръгна с бърза и решителна крачка, като си пробиваше път сред останалите пътници, които ги наблюдаваха с изненада и неудобство; някои се забавляваха, други гледаха с неодобрение разигралата се сцена насред терминала.
	— Почакай! — подвикна той и отново хукна след Мария Флор.
	Почакай! Станало е недоразумение!
	Без да спира, Мария Флор се обърна и му хвърли презрителен поглед.
	— Ти си недоразумение!
	— Не разбираш — настоя историкът, като я настигна. — Всичко, което казах по време на разговора ми с Пит, имаше за цел да те защити! Не исках той да разбере колко много…
	— Върви да защитаваш майка си! — извика тя, без да забавя ход. — Нямам нужда да ме бранят идиоти!
	Томаш я дръпна за рамото.
	— Почакай, трябва да ме…
	Тя отстрани ръката му с грубо движение.
	— Пусни ме!
	— Моля те, изслушай ме — примоли се историкът. — Следвах стратегия, за да не ти обръща внимание, разбираш ли? Не исках Пит да си помисли, че аз те…
	— Махай се! — извика Мария Флор. — Не искам да те виждам повече, ясно?
	— Но…
	Един силует внезапно изникна между двамата.
	— Този господин притеснява ли ви?
	Униформен служител се бе появил от тълпата, вероятно привлечен от врявата.
	— Да, господине, притеснява ме. Може ли да го държите далеч от мен?
	Полицаят кимна и се вторачи строго в португалеца, с ръце на кръста, давайки му да разбере, че няма да му се размине. Пръстите му заплашително се плъзгаха по приклада на пистолета.
	— Документите, моля.
	Томаш го изгледа, след това проследи с поглед Мария Флор и я видя да се отдалечава в посока на митническата зона и проверка по сигурността на пътниците и багажа. Отново се обърна към полицая.
	Пое си дълбоко дъх и примирен, бръкна в джоба и извади паспорта си.
	— Заповядайте.
	След като провери документа, полицаят отново вдигна поглед към португалеца.
	— Не знам дали сте наясно, но в тази страна тормозът е федерално престъпление — информира го той и му направи знак да го придружи. — Последвайте ме, моля.
	В този момент се появи Питър и размаха служебната си карта от ЦРУ пред полицая.
	— Няма да е необходимо, господин полицай — каза той с решителен тон. — Господин Нороня е с мен и аз ще го придружа до Агенцията. Той ни сътрудничи по много важна антитерористична операция. Надявам се да проявите разбиране. Това е въпрос, касаещ националните интереси.
	При вида на служебната карта от ЦРУ полицаят се поколеба. Помисли си да поспори, но думите „антитерористична операция“ и „национални интереси“ го накараха да отстъпи.
	— Добре — съгласи се накрая той. — Само че да не прави повече такива неща, ясен ли съм?
	— Не се тревожете. Приятна вечер.
	Питър го дръпна за лакътя и го завлече извън терминала. Португалецът се остави да го водят, но бе обърнал глава назад с поглед, вперен в стройната фигура на Мария Флор, която се отправяше към опашката за бординг зоната. Наблюдава я, докато автоматичната врата на терминала не се затвори, и той почувства студения нощен въздух и огромна ледена празнина да изпълва сърцето му.
	Беше я загубил.


>	LXIV

	Автомобилът ускори по рампата и спря с пронизително свистене пред входа на летищния терминал. Майор Фуентес изскочи от колата и бързо се отправи към сградата, пренебрегвайки пътния знак, който указваше, че рампата е място за преминаване, а не за паркиране.
	Автоматичната врата се отвори и новодошлият се озова сред топлината и силната светлина на терминала. Съзря зоната за чекиране на авиокомпанията, отбелязана в отпечатъците от текст в бележника, и тръгна натам, но не разпозна Томаш сред пасажерите, които чакаха на опашка, за да регистрират багажа и да получат бордните си карти.
	— _Coco!_* — изруга тихо той, опасявайки се, че обектът вече е влязъл в зоната, до която достъп имаха само пасажери. — Ами сега?
	[* Мамка му! (исп.). — Б.пр.]
	Подобна ситуация обаче не представляваше пречка за опитен агент на ЦРУ. Знаеше, че разполага с няколко възможности, някои от които включваха дългата и всесилна ръка на Хари Фъч, но може би нямаше да се налага да безпокои директора на Националната служба за тайни операции. Затова тръгна към офиса на охраната на летище „Дълес“ и със служебната си карта в ръка се отправи към дежурния служител.
	— Майор Мануел Фуентес, ЦРУ — представи се той. — Имам нужда от незабавен достъп до зоната за пасажери. Трябва да заловя заподозрян, който отпътува в полунощ с полет за Лондон. — Хвърли поглед към таблото с полетите. — Мисля, че тръгва от изход 43.
	Служителят, на чиято табелка на гърдите пишеше _лейтенант Браун_, разгледа служебната карта и като се увери в нейната автентичност, се изправи.
	— Гледай ти, на летище „Дълес“ имаме вечер на ЦРУ, а? — пошегува се той и даде знак на новодошлия да го придружи. — Елате.
	Лейтенант Браун поведе посетителя през странична врата и коридор, който опасваше зоната за проверка по сигурността на пътниците и багажа и митницата.
	— Какво имате предвид с това „нощ на ЦРУ на летище, Дълес“?
	— Ами ваш колега се появи тук преди десетина минути. Случи се инцидент на терминала и когато полицаят се опита да задържи виновника, вашият колега се намеси и го отведе. Мъжът се оказа важен сътрудник в борбата срещу тероризма.
	Майор Фуентес не схвана добре историята, но не настоя; това не го засягаше. Задоволи се да следва лейтенант Браун. В края на коридора изкачиха няколко стъпала и излязоха през врата, скрита между два безмитни магазина в сектора за международни полети. Тръгнаха към едно от крилата с изходи за полети и след минути стигнаха до номер 43.
	Цяла тълпа изпълваше чакалнята, имаше повече от двеста души. С мъжа от охраната до себе си, агентът от ЦРУ се огледа в търсене на Томаш, чието лице бе запечатано в паметта му. След като обиколи два пъти бординг залата, той примирено спря.
	— Не го виждам.
	Лейтенант Браун посочи към служителката зад банката, която се подготвяше да започне повикването на пътниците.
	— Не искате ли да прегледате списъка с пасажерите?
	— Добра идея.
	Двамата мъже се приближиха до банката и офицерът от охраната обясни на служителката, че е възникнал проблем и трябва да проверят дали определен пасажер е дошъл за този полет. Притеснена от евентуалната заплаха за самолета, тя веднага им показа списъка в компютъра. Майор Фуентес се приближи до екрана и разгледа имената, но не откри това на Томаш. Когато отново прочете списъка обаче, друго португалско име привлече вниманието му.
	_Мария Секейра._
	Името му бе познато. Заинтригуван, той отвори куфарчето си и извади досието от Хари Фъч. Разлисти страниците на документите, докато намери името и снимката на жената, която придружаваше заподозрения — в текста фигурираше името на Мария Флор Секейра и бе прикачена снимка, изпратена от човека на ЦРУ в Лисабон.
	— Вече съм виждал това лице — отбеляза майорът и вдигна поглед, за да огледа тълпата, която чакаше полета за Лондон. — И то преди няколко минути. Такава жена не остава незабелязана…
	Той се подготви за втора обиколка на залата на изход 43, този път с пресния образ на Мария Флор в ума си; не се съмняваше, че я бе засякъл само преди минути, докато търсеше Томаш Нороня. Мина покрай редица седалки с насядали хора и покрай друга групичка пасажери, които чакаха до прозорците.
	Най-сетне я забеляза, седнала на седалка в ъгъла, близо до една саксия. Тялото й бе превито, с наведена глава и зачервени очи като на човек, който е плакал. Преследването на Томаш Нороня още не е приключило, но майор Фуентес знаеше, че току-що бе направена огромна крачка в тази посока.
	Той кимна на лейтенант Браун и мъжът от охраната се приближи до Мария Флор.
	— Бихте ли ме придружили, госпожо.
	Португалката вдигна глава и го погледна с широко отворени очи, очевидно изненадана, че я бяха заговорили.
	— Моля?
	— Аз съм лейтенант Браун и отговарям за сигурността на летището. Ще съм ви благодарен, ако дойдете с мен.
	По лицето на Мария Флор се изписа паника.
	— Защо? Какво става? Нещо не е наред ли?
	Лейтенант Браун настойчиво махна към изхода на бординг залата.
	— Елате с мен, моля.
	— Но аз чакам полета за Лондон…
	— Това е просто рутинна проверка, не се тревожете. — Той разпери пръстите на дясната си ръка. — Ще отнеме само пет минути, не повече.
	Тъй като нямаше избор, страхувайки се от най-лошото, португалката последва офицера от охраната на летището.
	Неохотно забеляза едър мъж със студени очи и индиански черти, който, изглежда, придружаваше лейтенант Браун, да върви зад нея, сякаш за да се увери, че няма да избяга, но не каза нищо. Човекът, когото придружаваше, я заведе до странична врата в безмитната зона, след това минаха по някакъв коридор, докато стигнаха до офиса на летищната охрана.
	Лейтенант Браун се отдръпна от вратата и учтиво покани двамата си придружители в малка стая с маса и няколко стола, където тримата се настаниха.
	— Майор Фуентес ще ви зададе няколко въпроса — каза той, като представи агента. — Той е от ЦРУ.
	Мри споменаването на американската разузнавателна агенция Мария Флор внезапно пребледня.
	— От… от ЦРУ ли?
	— Да, госпожо — отвърна майор Фуентес, проговаряйки за първи път, откакто бяха открили жената. — Работя по разследване, свързано с тайно проникване в информационната система на Агенцията, случило се тази сутрин. Преди да започна с въпросите, имате ли да кажете нещо по случая?
	Португалката отвори и затвори уста, очевидно се колебаеше как трябва да реагира в подобна ситуация.
	— Аз… аз — заекна тя — искам адвокат.
	Агентът от ЦРУ се разсмя и се спогледа съучастнически с лейтенант Браун, сякаш му казваше, че подобно изявление се равнява на скрито самопризнание.
	— Всяко нещо с времето си. Впрочем дори е възможно да не ви потрябва адвокат… стига да ни сътрудничите, разбира се. Имаме нужда от информация. Ако ми я дадете, веднага ще ви оставим да хванете полета си и да се приберете вкъщи без повече проблеми. — Той вдигна вежди в очакване. — Какво ще кажете? Готова ли сте да сътрудничите?
	— Ами… разбира се. Какво искате да знаете?
	Американецът впери решителен поглед в нея.
	— Къде е Томас Нороня?
	При тези обстоятелства и факта, че я разпитваше агент на ЦРУ, не можеше да се каже, че въпросът изненада Мария Флор, но да приемеш възможността, че ще ти зададат подобен въпрос, е едно, съвсем друго е обаче да го чуеш.
	Португалката се поколеба; отклони поглед към лейтенант Браун в търсене на утеха и закрила, но не ги получи. Осъзна, че е съвсем сама, и събра смелост да погледне майор Фуентес в очите.
	— Не знам.
	— Не знаете или не искате да ми кажете?
	— Той ме остави на летището и продължи по пътя си.
	— Къде отиде?
	— Нямам представа.
	Агентът от ЦРУ задържа погледа и, преценявайки думите й и начина, по който ги изговаря. След няколко секунди взе решение и въздъхна дълбоко, сякаш за да покаже, че дългът го кара да действа против волята му.
	— Щом е така, страхувам се, че ще трябва да ме придружите до Лангли каза майор Фуентес. — Ще ви подложим на детектор на лъжата. Ако преминете теста, Агенцията ще ви предостави самолетен билет за вашата държава. Ако обаче се провалите, ще ви задържим по обвинение в заплаха за националната сигурност на страната ни. Разбирате ли в какво положение се намирате?
	Португалката леко кимна.
	— Напълно.
	— И продължавате да твърдите, че не знаете къде е приятелят ви Томас Нороня?
	— Разбира се.
	Майор Фуентес постави куфарчето си върху масата и извади от него белезници.
	— Щом е така, трябва да ви съобщя, че сте задържана съгласно антитерористичния закон на Съединените американски щати — обяви той тържествено и издекламира прословутото предупреждение „Миранда“. — Имате право да мълчите или всичко, което кажете, може да бъде използвано срещу вас в съда. Имате право на адвокат, а ако не можете да си го позволите, ще ви бъде назначен служебен.
	Майор Фуентес изговори това преди всичко, за да убеди лейтенант Браун, че арестът протича съгласно правилата, но всъщност при арест ЦРУ обикновено не прибягваше до предупреждението „Миранда“.
	След като приключи с формалностите, майор Фуентес се изправи, обиколи масата, изви ръцете на Мария Флор на гърба и й сложи белезниците. След това я дръпна навън от офиса на охраната и я повлече из терминала на „Дълес“ без да обръща внимание на тихите сълзи, които се стичаха по бледото лице на задържаната.


>	LXV

	Зад завоя сребристо металическата повърхност на джипа заблестя на лъча светлина и отново се сля с нощта в момента, в който паркира пред портала. Пазачът се приближи до високопроходимата кола и Питър свали стъклото, за да покаже служебната си карта.
	— Добър вечер — поздрави той и махна с ръка към спътника си. — Водя посетител.
	— Документите ви, сър.
	Томаш бе подготвил паспорта си и го подаде на пазача, който се върна в будката си, за да запише данните му и да извърши обичайните процедури по сигурността. След две минути мъжът се върна и даде на португалеца временен пропуск.
	— Имате достъп само до общите части, съгласно протокола информира го той. След това се приближи до Питър и му подаде някаква декларация, която трябваше да подпише. — Както знаете, сър, не може да оставяте госта си да се разхожда свободно из сградата. Според правилника за вътрешния ред вие носите отговорност за него. — Той отдаде чест. — Пожелавам ви приятна вечер.
	Пазачът направи знак на хората си, които провериха джипа с детектор, включително и отдолу. След това порталът се отвори и колата влезе в комплекса на Лангли — седалището на ЦРУ. Питър паркира на запазеното си място на паркинга, който в този час бе пуст. Двамата слязоха и се отправиха към главната сграда.
	Томаш вдигна ръка към небето и помаха.
	— Какво правите?
	Предполагам, че мястото, на което се намираме, постоянно се наблюдава от руски и китайски сателити — пошегува се той. — Тъй като със сигурност ни виждат сега, ми се струва любезно да ги поздравя.
	Двамата влязоха в сградата със смях, но бързо престанаха да се смеят. Във фоайето имаше пропускателни бариери и въоръжена охрана, която контролираше достъпа до помещенията. Редът бе такъв, че португалецът имаше чувството, че известният пропускателен пункт „Чарли“* от времето на Студената война се е пренесъл там.
	[* Граничен пропускателен пункт, разделяш Източен и Западен Берлин по време на Студената война. Известен е като _чекпойнт C_, като названието Чарли (Charlie) съответства на буквата _C_ според Международната радиотелефонна азбука. — Б.пр.]
	Под зоркия поглед на охраната, анализаторът от дирекция „Информация“ доближи картата си до електронния детектор на бариерата и загражденията се отвориха. Томаш стори същото с временния си пропуск и също влезе.
	— Ами сега? — попита Питър, когато останаха насаме. — Къде трябва да отидем?
	Фактът, че се намираше в седалището на най-голямата разузнавателна агенция в света, до известна степен смути историка. Чувстваше се изгубен сред непознатото пространство, без да знае какво точно може да прави и къде да се движи.
	— Навсякъде ли мога да отида?
	— Разбира се, че не. — Питър размаха служебната си карта.
	— Но аз имам достъп до по-голямата част от комплекса. Предвид значението на мисията ни, ще трябва да наруша някои правила и да ви заведа на места, на които по принцип нямате право да стъпвате. — Снижи глас и заговори с поверителен тон.
	— Трябва да сте наясно, че с тези си действия аз нарушавам закона. Ако ни хванат, ще ме уволнят и също като вас ще бъда задържан и съден за това, че съм изложил на опасност националната сигурност. Затова ви моля за дискретност. Къде трябва да отидем?
	— На мястото, посочено от географските координати, които баща ви ми изпрати — каза Томаш. — Тоест в кабинета му. Смятате ли, че можем да отидем там?
	Американецът се обърна и се отправи към коридора.
	— Какво да се прави! — примири се той. — Натам е.
	Прекосиха коридора в мълчание. Посетителят остана изненадан от онова, което видя; очакваше седалището на ЦРУ да е студено и затворено, пълно с високотехнологични устройства за сигурност, но всъщност приличаше на обикновена бизнес сграда на някоя голяма компания. Тук-там се виждаха автомати за напитки, шоколади и сандвичи. Стените на коридора се редуваха с големи прозорци, през които се виждаше градината, и въпреки нощния час човек оставаше с впечатление, че в комплекса има много зеленина. От време на време срещаха по някой костюмиран служител с чаша кафе или поничка в ръка или хигиенисти, въоръжени с кофа и парцал, които използваха спокойствието ма нощта, за да свършат работата си.
	Стигнаха до метална врата с електронно табло и клавиатура в стената. Питър доближи картата си до магнитната система, набра някакъв номер и притисна показалец, за да регистрира пръстов отпечатък. Вратата се отвори.
	— Тук започва зоната с ограничен достъп — предупреди той и дискретно погледна към ъгъла на охранителната камера, монтирана на тавана. — Престорете се, че правите същото като мен преди малко.
	Посетителят го послуша и допря пропуска си до сензора на таблото, престори се, че набира кода и доближи пръста си до металната пластина, която регистрираше пръстовите отпечатъци, но без да я докосва. След това се залепи за Питър и двамата минаха през металната врата.
	Влязоха в зоната с ограничен достъп и по-високо ниво на сигурност. Всъщност тук обстановката не се различаваше особено от тази в предишното помещение. Повечето зали бяха празни, вероятно поради късния час, но в някои кабинети кипеше работа — вероятно екипите, ръководещи операции в други части на света като Азия, където денят вече бе започнал.
	След като минаха през вътрешен двор, се озоваха пред друга врата и Питър повтори процедурата за достъп. Вратата се отвори и домакинът направи знак на госта си да влезе.
	— При нормални обстоятелства картата не би ми дала достъп до този кабинет обясни той. — Но съм упълномощен да влизам тук благодарение на баща ми. Явно правото ми на достъп все още не е анулирано.
	— Какво? Имате достъп само заради баща ви? Нима децата на директорите имат по-специални права?
	Влязоха в преддверие с бюро и дивани, което приличаше на чакалня. Имаше и друга врата с режим на достъп, която Питър също отвори с помощта на картата си, код за сигурност и пръстов отпечатък.
	Като истински домакин той се дръпна от входа и направи знак на португалеца да влезе пръв.
	— Да, когато става дума за кабинета на собствения ти баща.
	Томаш Нороня най-сетне се озова в работния кабинет на Франк Белами.


>	LXVI

	Десния прав удар попадна върху скулата на Мария Флор в момента, в който влезе в черния шевролет, паркиран на рампата до входа на терминала. Тя изпадна в несвяст и майор Фуентес, без да губи време, я настани на мястото до шофьора. Заключи вратите, запали двигателя и потегли по магистралата към Вашингтон, оставяйки летище „Дълес“ зад гърба си.
	На първия изход обаче слезе от магистралата, продължи по второстепенен път, след което пое по шосе, което пресичаше гора от американски борове. На един тесен завой майорът сви по невзрачен черен път; познаваше добре този маршрут, който го изведе до изолирано открито пространство. Паркира до един храст и се зае с тялото на все още замаяната заложница — заключи китките й за закопчалката на предпазния колан и окова краката й. Когато приключи, огледа работата си.
	Условията не можеха да се сметнат за идеални, леглото винаги бе за предпочитане, но предвид обстоятелствата и така ставаше. Спомни си, че веднъж бе разпитвал талибан в кола и въпреки че условията не бяха перфектни, всичко бе минало добре.
	Отвори вратичката на бара в колата и извади бутилка газирана минерална вода. Отвори я и лисна студената течност върху лицето на жената.
	— Какво… къде съм? — попита тя на португалски. Идваше постепенно на себе си, но все още заваляше думите като пияна. — Какво става?
	— Сеньорита Секейра — повика я агентът от ЦРУ. — Сеньорита Секейра, чувате ли ме?
	Все още мътният поглед на португалката се фокусира върху мъжа, който й говореше.
	— Какво се е случило? — Опита да се раздвижи и разбра, че ръцете и краката й бяха оковани. — Какво е това? Защо сте ме вързали така? Пуснете ме!
	Очевидно бързо идваше на себе си и вече бе почти в пълно съзнание.
	— Сеньорита Секейра, трябва да ви задам няколко въпроса — каза майор Фуентес, като пренебрегна молбите на пленницата си и продължи по определената за този тип разпити процедура. — Можем да го направим по два начина — с добро или с лошо. Кой от двата предпочитате?
	Мария Флор силно разтърси ръцете и краката си в опити да се освободи от веригите, но не успя.
	— Махнете тези неща! — извика тя. — Не може да се държите така с мен! Имам права!
	Мъжът от ЦРУ завъртя очи; винаги когато разпитваше американец или европеец, не пропускаха приказките за правата. Защо схващаха толкова бавно?
	— Разбрахте ли какво ви казах? — попита той, за да се увери, че разсъждава трезво. — Съгласна ли сте да отговаряте на въпросите ми с добро, или предпочитате да говорите едва след като преминете през нещо, което, гарантирам ви, въобще няма да ви хареса. Вие решавате.
	— Пуснете ме!
	Разговорът приключи още преди да е започнал, каза си майор Фуентес, за когото всичко това следваше добре познат модел. В повечето случаи заложниците не реагираха според очакванията или мълчаха, без да сътрудничат особено, и чак след като преминеха през доста болезнен разпит, ставаха словоохотливи.
	Погрижил се бе за необходимите материали, докато тя беше в безсъзнание, и бе подредил кърпа, скоч и клещи на таблото на колата. Така че само трябваше да вземе нещата и да следва обичайния ред. Първо напъха кърпата в устата на заложницата и залепи лента скоч върху устните й, за да й попречи да изплюе парцала.
	— Ммм! Ммм!
	Приглушените стонове на жертвите неизменно съпътстваха разпита, затова той не им обърна внимание; Мария Флор не бе първата, която участваше в подобен експеримент, със сигурност нямаше да бъде и последната.
	Взе клещите, които бе оставил върху таблото, и й ги показа.
	— Виждате ли това? Тирбушонът, който вади думите от най-упоритите гърла. Искате ли да видите как работи?
	Майор Фуентес се раздвижи и се настани на задната седалка, за да достигне по-лесно дясната й ръка. Хвана я здраво и пъхна кутрето й между острите зъбци на клещите. Това не бе лесна задача, предвид положението на заложницата върху седалката, но пък нямаше да му попречи да извърши най-важната стъпка в разпита; всъщност само един ампутиран пръст бе достатъчен, за да накара и най-инатливите да предадат собствените си родители. Само в редки случаи, обикновено с фанатици като талибаните, се налагаше отстраняването на няколко пръста или дори на китката.
	Телефонен звън прекъсна работата му точно в момента, когато щеше да стисне клещите и да откъсне пръста. Изруга, ядосан, че някой му звъни точно в този миг, и бръкна в джоба си за телефона. Малкият дисплей не показваше кой го търси.
	— Кой е?
	— Копелето е в Агенцията!
	Обаждаше се Хари Фъч.
	— Моля?
	— Слушай, какво правиш?
	Майор Фуентес погледна Мария Флор. Шефът му със сигурност ползваше сигурна телефонна линия, но все пак трябваше да внимава какво говори.
	— Добре… събирам информация за местонахождението на нашия заподозрян. Залових мацката му и сега е с мен за сеанс на… всъщност просто разговаряме. Убеден съм, че само след няколко минути приятелката ни ще си изпее всичко и…
	— Кучият син е в Агенцията! — прекъсна го шефът на Националната служба за тайни операции. — Току-що ми се обадиха от Лангли. Преди двадесет минути системата, която следи информационния трафик, е засякла португалец на име Томас Нороня да влиза в комплекса.
	Майор Фуентес разшири очи невярващо.
	— Какво?
	— Онзи негодник, синът на стареца, го е вкарал там.
	— Но… но това е чудесно!
	— Не, катастрофално е.
	— Как така? Заподозреният е в Лангли! Не е нужно да го гоним, той сам е дошъл при нас! Какво друго бихме могли да искаме? Нороня да ни дойде на крака?
	— Не е толкова просто — сряза го Фъч. — Щом е влязъл в Агенцията с помощта на сина на Белами, значи, двамата играят в комбина. Това е пречка за нас, тъй като сега португалецът има съюзник в Лангли. Залавянето му при тези обстоятелства става много рисковано. Белами младши може да ни навлече проблеми, а той не е човек, който ще се даде лесно…
	— Не разбирам. Синът на Белами си сътрудничи с мъжа, убил баща му? В това няма логика…
	— Както ти казах, не е толкова просто. Този Нороня е хитър мошеник и по някакъв начин е успял да привлече сина на стареца на своя страна. Няма значение как го е направил. Важното е да действаме бързо, но не с толкова крайни мерки. Обичайните ни методи на работа в тази ситуация са неприложими.
	— Имате ли нещо предвид?
	Шефът на Националната служба за тайни операции замълча, сякаш обмисляше проблема.
	— Слушай, правилно ли чух, че мацката на Нороня е при теб?
	— Да. Залових я и сега е с мен. Тъкмо започвах разпита, за да разбера къде е онзи тип, но очевидно това вече не е необходимо. Какво да правя с нея? Да я убия ли?
	— В никакъв случай. Това момиче е истински трофей и ние трябва да го използваме в наша полза.
	— Как? Дали знае нещо, което да ни е от полза?
	— Тя няма да ни послужи като източник на информация, а като стръв, разбираш ли? Сега тръгвам от къщи, за да пресрещна Нороня в Лангли. За да успеем, е жизненоважно да разкараме копелето от Агенцията, без никой да разбере какво правим. Той трябва сам да излезе оттам, разбираш ли?
	Но това означава, че трябва да го убедим да излезе. Как ще го направим?
	— Виж, през следващите няколко часа искам да не си агент на ЦРУ и да се превърнеш в престъпник, който е отвлякъл мацката. Завели я някъде и заплаши, че ще я убиеш в относително кратък срок. От онова, което прочетох за Нороня, знам, че когато разбере, ще хукне да я спасява. Ето така ще го накараме доброволно да напусне Лангли.
	— И после? Какво да правя, когато се появи?
	— След като онзи тип е извън Агенцията, ще имаме свободата да действаме както си знаем. Хващаш го и му провеждаш сериозен разпит за местонахождението на „Квантово око“. Даваш ми сведенията и аз ги проверявам. Ако намерим проекта, изтриваш копелето от лицето на земята и изчезваш. Полицията няма да разбере какво е станало и ще реши, че е обикновено престъпление. Колкото до нас, освен че ще се докопаме до „Квантово око“, ще сме отмъстили за Белами и ще предадем информацията по установените канали на всички световни разузнавателни агенции, за да заявим категорично, че убийството на наш човек не е останало безнаказано. И приключваме случая.
	— Какво да правя с мацката, когато заловя Нороня?
	В момента, в който зададе въпроса, майор Фуентес погледна към Мария Флор, която все още седеше със запушена уста и оковани ръце и крака.
	Отговорът бе бърз и категоричен, изключващ всякакво съмнение.
	— Ще я убиеш, разбира се.


>	LXVII

	Историкът влезе в кабинета на Франк Белами в Лангли и веднага долови миризмата на застоял въздух. Нямаше съмнение, че не е проветрявано от известно време. Питър запали лампата и тя освети просторна стая, обзаведена в класически стил. Имаше полирани дъбови лавици, дървен под от секвоя, покрит с килим с логото на ЦРУ, и голяма махагонова маса в центъра, пред знамето на Съединените щати, и поставена в рамка снимка на настоящия президент.
	На едната стена имаше прозорец, а другата бе покрита с рафтове с книги. Сред дървения интериор изпъкваше карта с точки, които обозначаваха по-важните световни столици.
	— За пръв път влизам тук, откакто… откакто — заекна Питър. — Е, откакто баща ми работеше тук. Какво мислите?
	Томаш бе останал на вратата и все още оглеждаше кабинета.
	— Къде е сейфът?
	Домакинът посочи към портрета на президента в рамка, окачен на стената, на фона на знамето зад бюрото.
	— Ей там, скрит зад фотографията — каза той. Знам, че Халдерман и Фъч вече са го отваряли. Изглежда, те са открили поверителни доклади, няколко недовършени проекта и малко пари. Колкото до „Квантово око“… нищо.
	— И нито една следа?
	— Нито една.
	Португалецът внимателно претърси кабинета. Провери книгите за наука и геостратегия по лавиците, сред тях имаше творби на Джон фон Нойман, Ричард Файнман и Стивън Хокинг, както и на класиците Лао Дзъ, Клаузевиц, Хобс, Макиавели и Т. Е. Лорънс, а също и текстове на Кисинджър и Чърчил.
	От друга страна, картата, окачена между рафтовете, изглежда, не изпълняваше никаква работна функция, а представляваше по-скоро декоративно решение, което посочваше световните столици с червени точки. Изглеждаше стара, очевидно реликва от Студената война. Томаш различи Вашингтон, Лондон, Париж, Рим, Берлин, Москва, Пекин и Токио, отегчи се и отново се заразхожда из кабинета в търсене на други отправни точки.
	Прозорецът на отсрещната стена гледаше към вътрешния двор, който бяха пресекли преди няколко минути. Томаш се приближи до стъклото и надникна навън. В центъра забеляза вълниста абстрактна скулптура с издълбани букви по повърхността, което я правеше да прилича на стара ротативна печатна машина. Обърна се и разгледа мястото, където Франк Белами бе прекарал последните няколко десетилетия и бе създал изобретенията, които бяха довели до технологичния напредък на ЦРУ в разследващите операции по целия свят.
	— В този кабинет има нещо, което ще ни отведе до „Квантово око“ и до разкриването на убийството на баща ви — прошепна замислено Томаш. — Остава да разберем какво е.
	Погледът му попадна върху махагоновото бюро, зад което покойният директор на „Наука и технологии“ много пъти бе седял. Отиде до него и разгледа разпилените отгоре документи. Не откри нищо интересно, затова мина на чекмеджетата. Порови в първото, след това във второто и третото, но отново без успех.
	— Всичко това вече е претършувано от мазника Халдерман и проклетия Фъч повтори Питър. Двамата са прекарали часове тук, претърсвайки из основи бюрото на баща ми и всички тези рафтове. Нищо не откриха. — Той поклати скептично глава. — Честно казано, не виждам как ние ще постигнем повече успех, след като те са се провалили.
	Най-вероятно голямото полирано махагоново бюро наистина не криеше нищо, свързано със случая. Объркан, Томаш се огледа наоколо в очакване нещо да се открои, някаква следа, която изведнъж да привлече вниманието му. Неусетно погледът му попадна върху портрета в рамка на президента на Съединените щати.
	— Как се отваря сейфът?
	— Там няма нищо интересно — повтори Питър. — Вече ви казах, че Халдерман и Фъч са го проверили и…
	— Може да са погледнали вътре, но не съм сигурен, че са успели да разгадаят онова, което са намерили. Искам да видя какво има там, за да направя собствени заключения, разбирате ли? Възможно е да открия нещо, което им е убягнало.
	— Много се съмнявам — каза американецът със скептично изражение. — Така или иначе няма да стане, тъй като не знам кода, който отваря сейфа.
	Очевидно бяха стигнали до задънена улица. Докато обмисляше как да се справи с проблема, Томаш разсеяно пъхна ръка в джоба си и пръстите му докоснаха някакъв предмет.
	— Големият пентаграм! — възкликна той и извади амулета. — Решението със сигурност е тук.
	— Защо го казвате? Заради географските координати ли?
	— Артефактът, който баща ви ми изпрати, съдържа много повече от координатите, които ни доведоха тук — отвърна Томаш и обърна предмета така, че двамата да видят гравираните от едната страна символи. — Вижте това.
	{img:artefakt.png}
	Географските координати, пръснати около седемте лъча на звездата — отбеляза Питър. — И самата звезда. Мислите ли, че означава нещо?
	— Звездата със седем лъча се нарича хептаграм и се използва в алхимията за изобразяване на трите основни елемента на източната култура, а именно сол, живак и сяра. В този смисъл хептаграмът не е тук случайно, а защото представлява всичко, което съществува във Вселената.
	— Това съответства на научните проучвания на баща ми. — Питър посочи символите на иврит в горната част на кръга, който опасваше хептаграма. — И накрая имаме тези думи, кои то, според разказа ви, се отнасят до _Ключа на Соломон_ — ръководството по магия, приписвано на цар Соломон.
	— Но има и още, нали?
	Домакинът разгледа внимателно изображенията.
	— Ами, имаме Давидова звезда в средата и… тези букви в същия кръг около хептаграма.
	— Досетихте ли се какво означават те?
	— Нищо… струва ми се.
	— Нито един от символите, гравирани в изображението, не е тук случайно, Пит. Баща ви е поставил тези букви върху него, следователно те имат някакъв смисъл. И ако искаме да разгадаем неговото послание, ще трябва да разберем значението им.
	Историкът седна зад бюрото и взе химикалка и бял лист. Погледна буквите на латиница във външния кръг на хептаграма и ги преписа на листа. Резултатът бе редица неразбираеми символи.
C>
	TTVPYN4SOTPYRK
C$
	— Виждате ли? Не означава нищо.
	Погледът на Томаш се плъзна по кръга. На криптоаналитика му бяха нужни само две секунди, за да разтълкува загадката. Решението бе толкова елементарно, че дори му се стори обидно.
	— Така ли мислите? — попита той, посочвайки към символите {img:simvoli.png}. Тук пише _Mafteah Shelomoh_, нали така? Знаем, че иврит се чете от дясно наляво. Въпросът е следният: ами ако прочетем буквите на латиница от същия кръг също от дясно наляво? Да видим какво ще стане…
	Той отново написа буквения код, но този път на обратно.
C>
	KRYPTOS 4NYPVTT
C$
	— Kryptosquatronypvtt? — прочете Питър. — _What the fuck?_* Що за безсмислица?
	[* Какво по дяволите? (англ.). — Б.пр.]
	Томаш разбра, че смисълът му убягва заради начина на изписване, затова преписа шарадата, но този път сложи интервали между думите.
C>
	KRYPTOS 4 NYPVTT
C$
	— Сега разбира ли се?
	Смаян, американецът зяпна. С широко отворени очи се взря в първата дума.
	— _Kryptos!_ — извика внезапно той с треперещ от вълнение глас. — Видяхте ли какво пише? _Kryptos!_ Той се затича към прозореца и посочи към двора. — _Kryptos_ е онази… онази…
	— Скулптура — допълни историкът и също се приближи до прозореца. — _Kryptos_ всъщност е онази скулптура.
	Двамата мъже стояха до прозореца на кабинета и съзерцаваха вълнистата фигура, която се издигаше в северозападния край на двора. Възхищаваха се на медната повърхност, върху която бе гравирана неразбираема плетеница от букви, сякаш самата тя бе вълновата функция {img:symbol.png}, а буквите — елементарни частици.
	Ето къде Франк Белами бе скрил тайната си.


>	LXVIII

	Проблемът, който занимаваше Хари Фъч, когато автомобилът му навлезе в комплекса на Лангли и паркира на запазеното му място, бе странното поведение на Томаш Нороня. Какво, по дяволите, му бе хрумнало, за да се напъха точно в седалището на ЦРУ? Да не би да страдаше от умопомрачение? Нима се бе повел по някоя щура идея на сина на стареца? Или пък португалецът търсеше тук нещо важно? Ако е така, какво е то?
	— „Квантово око“! — процеди през зъби, отговаряйки сам на въпроса си, докато заключваше колата и се отправяше към сградата. — Копелето си мисли, че ще открие „Квантово око“! — Разнесе се изкуствен, злобен смях. — Шегаджия!
	Идеята наистина му се струваше смешна. В крайна сметка самият той, Халдерман и мъже от двете дирекции вече бяха преобърнали сградата от край до край в търсене на документите по проекта и до момента не бяха открили нищо. Все пак в тази история имаше неща, които не можеше да забрави и не му даваха мира.
	Всъщност две неща. Едното бе, че в последното си послание старецът бе нарекъл Томаш _Ключа_. Но ключ за какво? Очевидно можеше да бъде само ключът, водещ до „Квантово око“. Дотук всичко му бе ясно. Онова, което не схващаше напълно, бе втората част. Въпреки всички опасности, които го грозяха, историкът бе дошъл в Америка и на всичко отгоре само за двадесет и четири часа бе успял да проникне тайно в информационната система на ЦРУ и да влезе в седалището на разузнавателната агенция! Подобно действие, освен че бе невероятно дръзко, му се струваше интригуващо. Защо би поел такъв риск? Нима наистина вярваше, че ще се измъкне? Единственият възможен отговор бе, че Томаш знае нещо, заради което бе дошъл. Само това обясняваше подобна дързост.
	Прекрачи прага на сградата и видя мъжа, ръководещ нощната смяна в неговата дирекция — Сам Дън, който го чакаше във фоайето. Именно той го бе предупредил за присъствието на португалеца в седалището на ЦРУ преди двадесет минути. Нямаше много доверие на Дън, но знаеше, че е компетентен, и трябваше да му даде основни насоки за текущата операция, която се занимаваше с търсенето на „Квантово око“.
	— Къде е копелето?
	— В кабинета на стареца, сър.
	Преминаха бързо през бариерите за сигурност, доближиха картите си до детекторите и тръгнаха по коридора, който водеше до дирекция „Наука и технологии“.
	— Надявам се, че никой не се е намесвал.
	— Не, сър. По ваша заповед ги оставих на мира. Само наблюдавам действията им, както ме инструктирахте, когато ви се обадих.
	Дотам се стигаше сравнително бързо, макар че шефът на Националната служба за тайни операции и неговият сътрудник трябваше да преминат в зона с по-високо ниво на сигурност. Докато вървяха, Фъч обясни на подчинения си, че трябва да държат португалеца под напрежение и че негова приятелка е отвлечена със заплахата да бъде убита.
	— Не се тревожете — обясни ръководителят на агентите от ЦРУ. — Всичко това е само игра, за да убедим копелето Нороня да ни съдейства.
	Той бе казал истината, но разбира се, не цялата истина. Онова, което Фъч бе премълчал, бе, че тази приятелка трябваше да бъде ликвидирана. Не можеше да допусне свидетели на операция на ЦРУ на американска територия, тъй като това бе забранено. Освен това имаше да се занимава със смъртта на португалския математик в Джорджтаунския университет и трябваше да унищожи всички следи, водещи до майор Фуентес, а оттам и до самия ръководител на дирекцията за тайни операции.
	Макар дискретна, охраната в сградата бе засилена, затова без помощта на Питър Белами и благосклонността на Сам Дън, който наблюдаваше действията на натрапниците, без да се намесва, португалецът нямаше да успее да стигне толкова далеч. А по-нататък гарантирано нямаше да стигне.
	Двамата мъже пристигнаха в крилото на „Наука и технологии“ и се отправиха към кабинета на заместник-директора. Уолт Халдерман, когото Фъч бе предупредил по телефона, нетърпеливо ги чакаше пред вратата.
	— Онзи тип е в кабинета на стареца — каза Халдерман, разсеяно гризейки нокътя на палеца си. — Какво ще правим?
	— Ще го заловим.
	Тази част на сградата бе пуста, тъй като нощта напредваше, а дирекция „Наука и технологии“ не провеждаше операции на другия край на земното кълбо, които да изискват нощна смяна, какъвто бе случаят с Националната служба за тайни операции и дирекция „Информация“, които работеха двадесет и четири часа във всички точки на света.
	Новодошлите завариха вратата на кабинета полуотворена и светлините запалени — знак, че вътре има някого. Влязоха в приемната, където обикновено работеше секретарката на Франк Белами, и я завариха празна.
	— В кабинета на стареца са.
	Наистина забелязаха светлите очертания, които се процеждаха през вратата. Вътре ставаше нещо. Халдерман доближи служебната си карта до дисплея, набра кода и постави пръстов отпечатък, за да отключи вратата. Тримата мъже се спогледаха, за да се уверят, че всички са готови, и решително нахълтаха в кабинета с насочени напред оръжия. Вътре ги чакаше изненада.
	— _What the fuck!_
	Помещението бе празно.
	Противно на очакванията им и въпреки запалените лампи, в кабинета нямаше и следа от Томаш и Питър. Засрамен от факта, че се бе оказал неподготвен за събития, за които преди това бе докладвал на шефа си, че контролира, Дън се отправи към една врата, която водеше към банята на шефа на „Наука и технологии“.
	През това време Фъч и Халдерман се лутаха в кабинета в търсене на някаква следа. Докато минаваше покрай прозореца, шефът на Националната служба за тайни операции забеляза нещо необичайно за този час хора във вътрешния двор. Той се вгледа в двамата мъже до статуята _Kryptos_ и разпозна Питър Белами. Никога не бе срещал другия мъж лично, но веднага се досети кой е, защото го разпозна от снимките в доклада за убийството на Белами.
	Беше Томаш Нороня.


>	LXIX

	Любопитство обзе Томаш, когато докосна вълнообразната скулптура, която украсяваше североизточната част на двора. _Kryptos_ представляваше инсталация, направена от четири големи медни пластини, елементи от бял кварц, зелен и червен гранит, и историкът бе убеден, че крие толкова интригуващи тайни, колкото предполагаше името й. Съоръжението имаше вълнообразната форма на обърнато хоризонтално S, приличащо на ръкопис, надупчен с море от букви.
	Томаш погали с длан грапавата медна повърхност, сякаш със самото докосване можеше да разкрие тайните, заключени в скулптурата.
	Винаги ми се е струвала загадъчна — отбеляза Питър, разглеждайки скулптурата зад гърба на госта си. — Казват, че крие послания и че въпреки опитите на множество криптоаналитици никое от тях не е разшифровано. Впечатляващо, нали?
	Пръстите на португалеца продължаваха да галят гравираните в медната повърхност букви и той усещаше контурите им.
	— Може би не знаете, но освен историк аз съм и криптоаналитик — разкри Томаш, удивен от съоръжението пред себе си. — Затова познавам много добре тази скулптура. _Kryptos_ е една от големите загадки на криптоанализа. Изработена е от скулптор, който закодирал в нея четири послания, и съжалявам, че ще ви разочаровам, но три от тях вече са разгадани. Все пак четвъртото продължава да пази своята тайна.
	— О, наистина ли? Но щом три са вече разкрити, какво казват те? Някаква мистична тайна?
	Криптоаналитикът се усмихна.
	— Нищо изключително, не се тревожете. — Той посочи едно от медните табла. — Първото послание е записано тук. Тази поредица от букви, закодирани с поли азбучен шифър с помощта на квадрата на Виженер, може да бъде разбита с ключовата дума _palimpsest_. Решението гласи нещо като: „Между тънката сянка и липсващата светлина лежи нотка илюзия“.
	— Еха! Колко поетично!
	Томаш премина на второто табло.
	— Второто послание е… много забавно. Знаете ли какво гласи? — Придоби замислено изражение, сякаш при вида на текста му бе хрумнала някаква идея. — Географски координати.
	— Като тези на големия пентаграм?
	— Точно така. Тридесет и осем градуса, петдесет и седем, шест цяло и пет, север, седемдесет и седем градуса, осем, четиридесет и четири, запад. Проверявал съм ги. — Вдигна ръка на югоизток. — Мястото се намира на четиридесет и пет метра натам.
	Домакинът се загледа в оказаната посока, за да види къде е мястото, посочено във втората загадка на _Kryptos_.
	— Но това… това е кабинетът на баща ми!
	— Което потвърждава факта, че той и артистът, изработил тази скулптура, са споделяли загадките на _Kryptos_. Не забравяйте, че баща ви бе един от най-старите служители в ЦРУ. Постъпил е в Агенцията при основаването й и навярно е познавал много от тайните й.
	— Прав сте, така е.
	— Другото нещо, което това второ послание потвърждава, посочвайки географските координати на кабинета на баща ви, е, че тайната, която той е искал да ни предаде, се намира в това помещение, а ключа ще намерим тук, в _Kryptos_.
	Двамата мъже се загледаха в скулптурата, докато размишляваха какво има в нея, което да им даде решение на проблема.
	— Но какво ли е? — запита се Питър, потърквайки брадичката си. — Мислите ли, че този ключ се крие в третото послание?
	Двамата насочиха внимание към следващото табло.
	— Възможно е — призна Томаш, макар лицето му да издаваше, че не бе особено запален по идеята. — Но не мисля така. Знаете ли, това послание било закодирано чрез система на разместване. То също е разгадано и съдържа цитат от книгата на Хауърд Картър за откриването на гробницата на Тутанкамон. И по-конкретно за момента, в който Картър отворил критата.
	— Ето това е. За да отвори криптата, се е нуждаел от ключ.
	Но Хауърд Картър не е използвал никакъв ключ, за да стигне до гробницата на Тутанкамон. Затова не мисля, че това послание съдържа решението на нашия проблем.
	Вече изгубил търпение, Питър си пое дълбоко дъх.
	— Щом решението не е в първото послание, нито във второто и третото, къде, по дяволите, може да се намира? Четвъртото послание очевидно е извън играта, след като все още не е разгадано. В такъв случай баща ми не би могъл да го използва.
	— Може би — съгласи се историкът. — А може би пък не.
	— Какво искате да кажете?
	Томаш не отговори веднага. Вместо това се приближи до четвъртото табло и го разгледа замислено, сякаш се опитваше да открадне тайната му.
	— Отговорът се намира именно в четвъртото послание.


>	LXX

	Едно бе сигурно — освен неочаквани, събитията от последните няколко часа представляваха истински кошмар за Мария Флор. След шока, който изживя, като чу Томаш да я нарича глупава красавица, и тъкмо когато щеше да хване полета за Европа, за да се отърве от историка, който така я бе унижил по време на ужасяващото им преживяване във Вашингтон, португалката бе арестувана, ударена така, че да загуби съзнание, а след това завързана в някаква кола. Сякаш това не стигаше, ами и похитителят бе запушил устата й и я бе заплашил с клещи. За малко да загуби кутрето си, но я спаси телефонно обаждане.
	— Какво? — заговори мъжът, който я бе отвлякъл. Въпреки че следеше трафика, докато шофираше, непознатият бе забелязал вълнението на жертвата си. — Стой мирна, ясно? Само след малко ще ти дам онова, от което се нуждаеш, хубавице. Спокойно.
	От това й стана ясно, че „спасена“ не беше точната дума. Телефонното обаждане не я бе спасило, само й бе дало още малко време. Не бе чула много от разговора на нейния палач с човека, който се бе обадил, но бе разбрала, че ще я използват като стръв, за да заловят Томаш. Подобна възможност я ужасяваше, тъй като от разговора, който бе подслушала през ключалката, когато Питър ги бе хванал в апартамента, бе разбрала, че историкът не я смята за нищо повече от красива вещ. Нямаше да поеме риска да я спасява. И дори Томаш да се появеше, как би й помогнало това? Какви шансове имаше обикновен учен срещу професионалист от ЦРУ?
	Вързаните китки я боляха и ръцете й бяха изтръпнали — със сигурност заради въжетата, които бяха толкова стегнати, че пречеха на циркулацията на кръвта. Ако похитителят ги разхлабеше малко, това щеше да я облекчи. Но как да поиска такова нещо, щом той дори не й бе свалил превръзката от устата?
	— Ммм! — простена тя в опит да му покаже, че иска да каже нещо. — Ммм! Ммм!
	Като чу приглушените стонове на Мария Флор, похитителят отклони поглед от пътното движение и се взря в нея. Усмихна се злобно и се поддаде на изкушението, като протегна ръка и опипа гърдите й.
	— Материалът е добър! — отбеляза той. — Жалко, че няма да мога да му се насладя. Щеше да ти хареса. — Той въздъхна. — Знаеш как е. Аз съм професионалист и не смесвам работата с удоволствието. — Мъжът се разсмя. — Ти губиш.
	Португалката се размърда енергично в желанието си на всяка цена да се освободи от ръцете на агента от ЦРУ.
	— Ммм! Ммм!
	— Опъваш се, а? Харесвам това у жените. Възбужда ме, знам, че разбираш за какво говоря. — Пое си дълбоко дъх, сякаш се предаваше пред дълга си. — За съжаление, това ще свърши зле за теб.
	Хвърли й последен поглед и отново се съсредоточи върху трафика. От време на време лицето му се осветяваше от фаровете на колите, които се движеха в насрещното платно, но това се случваше рядко. В този час нямаше много движение.
	— Ще видиш какво съм ти подготвил…


>	LXXI

	Нороня дълго се взира в четвъртото медно табло на _Kryptos_, опитвайки се да намери решение. Следата, заключи той, се намираше в посланието на Франк Белами, което му бе изпратил от Женева.
	Протегна ръка към сина на убития директор.
	— Пит, у вас ли е бележката с посланието на баща ви от големия пентаграм?
	Анализаторът от ЦРУ извади лист, формат А4, от джоба си и показа символите, които португалецът бе изписал преди няколко минути в кабинета на Франк Белами.
C>
	KRYPTOS 4 NYPVTT
C$
	— Значението на думата _Kryptos_ е ясно — отбеляза Питър. — Проблемът е това _Quatro Nypvtt_.
	— Нима според вас значението на цифрата и останалите шест букви не е също очевидно? — попита събеседникът му. — Погледнете добре.
	Анализаторът от ЦРУ помисли върху последната поредица от символи на латиница — NYPVTT. Разгледа първите две и веднага ги разтълкува.
	— NY са инициалите на Ню Йорк, разбира се. — Прехапа устната си, докато се мъчеше да се сети за логическото следствие от заключението, до което бе стигнал. — Може би… може би цифрата четири се отнася до четвъртия административен район на Ню Йорк — Бронкс. Само това може да е, не мислите ли? Посланието ни препраща към Бронкс!
	Португалецът се усмихна.
	— Вие от разузнавателните агенции обичате да усложнявате простите неща. — Той махна с ръка към бележката. — Не се ли досещате, че _Kryptos четири_ явно се отнася до четвъртото послание, скрито в скулптурата?
	Домакинът отмести поглед от бележката към четвъртото табло на скулптурата и придоби скептично изражение.
	— Наистина ли мислите, че в това има някакъв смисъл? Сам го казахте преди малко: четвъртото послание на _Kryptos_ още не е разгадано! Как е възможно баща ми да скрие тайната за смъртта си в нещо, което самият той не е знаел какво е?
	— Всъщност дали не е знаел? Не забравяйте, че всичко досега сочи, че създателят на _Kryptos_ е споделил тайните й с баща ви.
	— Включително и четвъртото послание?
	Томаш не отговори веднага. Отново се приближи до четвъртото табло на вълнообразното медно съоръжение и разгледа безпорядъка от букви, очевидно подредени в произволен ред. Думата _kryptos_ се появяваше във всеки ред, но всичко останало изглеждаше неразбираемо.
	— Е? Открихте ли нещо?
	Криптоаналитикът тихо сричаше, докато накрая се спря на символите между шейсет и четвъртата и шейсет и деветата буква.
	— Ето го! — възкликна той, махвайки с ръка на Питър да се приближи. — Елате да видите.
	Анализаторът от ЦРУ пристъпи към скулптурата и се вторачи в посочените букви.
C>
	NYPVTT
C$
	— _Holy shit!_ — извика изненадан той. — Същите букви от големия пентаграм! — Обърна се към португалеца. — Какво означава това?
	Томаш отстъпи няколко крачки, за да види цялостната картина.
	— Поради непреодолимите трудности при разчитането на четвъртото табло скулпторът на Kryptos оставил две подсказки. Първата е, че в отговорите на първите табла се съдържа решението на последното. — Посочи редицата от букви NYPVTT. — И втората е, че тези шест букви, заемащи позициите от шейсет и четири до шейсет и девет, означават _Берлин_.
	— Берлин ли?
	— Това е разкрил скулпторът. — Томаш отново се взря в бележката с посланието на Франк Белами, което гласеше KRYPTOS 4 NYPVTT. В такъв случай баща ви е поставил тези символи в пентаграма, за да отидем при _Kryptos_ и да разберем какво означава NYPVTT. Отговорът, според думите на самия автор, е _Берлин_.
	Синът на Белами се стъписа при това разкритие и неговото значение.
	— Тайната на убийството на баща ми е в Берлин? — попита объркано той. — Но… но що за лудост е…
	— Горе ръцете!
	Тези думи бяха изречени с властен глас, след което вътрешният двор, където се издигаше _Kryptos_, потъна в тишина. Изненаданите Томаш и Питър се обърнаха и видяха мъжа, който заплашително ги бе прекъснал.
	Хари Фъч бе насочил пистолет към тях.


>	LXXII

	Искрящи от ярки светлинни неонови табели от време на време преминаваха по стъклото, но от мястото си в колата и положението си тя не можеше да види нищо повече. Вързана за седалката до шофьора и без да знае накъде я водят, Мария Флор можеше само да наблюдава тъмния воал на нощта или да гледа как непознатият върти волана, намалява или увеличава скоростта. Видя върха на обелиска, което означаваше, че току-що бяха пресекли река Потомак и се намираха в историческия център на Вашингтон. Обаче колата продължи и тя не можа да различи други следи. За щастие, мъжът, изглежда, бе забравил за нея, макар заложницата добре да знаеше, че това няма да е задълго. Съдбата й бе предначертана. Щяха да я използват като примамка, за да заловят Томаш, и без значение дали щеше да изпълни предназначението си, щяха да я убият.
	— Почти стигнахме, хубавице — прошепна мъжът от ЦРУ, съсредоточен в шофирането. — Остава само да разберем дали сме добре дошли. След малко ще проверим.
	Колата зави, намали и спря. Похитителят дръпна ръчната спирачка и се огледа във всички посоки като куче следотърсач, което проучва терена за следи. За разлика от кучето обаче, той не искаше да открива нищо. Желанието му, изглежда, не се бе изпълнило, или поне не в онзи момент, защото мъжът се ядоса.
	— Два сутринта е и все още има идиоти, които се разхождат тук — отбеляза той, докато изключваше мотора и разкопчаваше предпазния колан. — Нямат ли си друга работа?
	Непознатият се облегна назад и изчака минувачите да отминат. Хвърли поглед на заложницата си и за ужас на Мария Флор, интересът му към нея отново се възраждаше. Протегна ръка към шията й и я пъхна под блузата й.
	Португалката отново се разтресе, което затрудни движенията му. Това го обезкуражи. Разбира се, тя бе в негова власт, но все пак се намираха на публично място. Освен това агентът само се забавляваше, докато изчакваше минувачите.
	— Вече видях, че си нервна — каза той. — Добре, засега няма да те тормозя повече. Имам по-важна работа и тъй като сме тук, ще я свърша сега.
	Похитителят извади мобилен телефон от джоба на панталона си и набра някакъв номер. Изчака няколко секунди и когато отсреща отговориха, каза:
	— Искам да говоря с Томас Нороня.


>	LXXIII

	Предполагаше, че няма нищо по стряскащо от насочено КЪМ него оръжие. Внезапната поява на шефа на Националната служба за тайни операции и особено фактът, че в ръцете си държеше пистолет, накараха Томаш да замръзне на място. Откакто бе влязъл в комплекса на ЦРУ, се чувстваше неспокоен, напрегнат, с ясното съзнание, че всеки момент може да го заловят мъжете, които го преследваха от Коимбра. И какво направи той? Пъхна се сам в устата на вълка. В този момент, застанал в ъгъла на двора, където се издигаше _Kryptos_, точно когато се канеше да разтълкува посланието, оставено му от Франк Белами върху големия пентаграм, се сбъднаха най-големите му страхове.
	Като домакин, синът на покойния директор на „Наука и технологии“ реагира пръв.
	— Какво правите, Хари? — попита Питър с предизвикателно изражение. — Защо насочвате оръжие срещу нас?
	Фъч се взря в португалеца.
	— Не съм се прицелил във вас — обясни той, — а в него, което не е същото.
	Синът на Франк Белами направи две крачки и застана между пистолета и Томаш.
	— Нали няма да ми разправяте, че професор Нороня е убиецът на баща ми?
	— Не съм казал подобно нещо — каза шефът на дирекцията, която координираше агентите на ЦРУ. — Човекът, който го твърди, е собственият ви баща, помните ли? Или може би вече сте забравили посланието, което той ни остави при смъртта си?
	— О, моля ви! Добре знаете, че там не пише, че професор Нороня го е убил…
	— Значението е същото. Баща ви е написал, че мистър Нороня е _Ключът_. За мен обвинението е пределно ясно. Мистър Нороня е ключът към смъртта на Франк Белами. С други думи, той с убиеца.
	Не говорете глупости.
	— Това не са глупости, а факти. Мъжът, когото се опитвате да защитите, е убиецът на баща ви. Съобщението, намерено в ръцете на Франк в Женева, не оставя никакво съмнение.
	Питър си пое дълбоко дъх.
	— Знаете ли защо го казвам? — попита той все така предизвикателно. — Защото човекът, поръчал убийството му, сте вие.
	Директорът на Националната служба за тайни операции се разсмя толкова пресилено, че не прозвуча никак убедително.
	— Що за лудост! — извика той. — И защо бих направил подобно нещо? Франк Белами бе мой приятел.
	Сега Питър се разсмя, също не особено искрено.
	— Вие? Негов приятел? — Той поклати глава с отвращение.
	— Не ставайте смешен, Фъч. Нима си мислите, че баща ми и аз не забелязвахме? Вие нямахте търпение той да се оттегли от поста си, това е факт. — Той насочи обвинително пръст срещу него. — Искахте да го премахнете, за предпочитане с добро, но ако се наложи, и с лошо, за да се докопате до „Квантово око“ и така да спасите безценната си служба! Този проект ви е нужен, за да прикриете некадърността си и да сложите край на поредицата срамни провали, претърпени от Агенцията по ваша вина!
	— Отново поклати глава. — Не, за вас баща ми не беше приятел, какъвто се опитвате да го представите сега, леейки крокодилски сълзи, а пречка! Обзалагам се, че дори сте отпразнували смъртта му с шампанско!
	Директорът на Националната служба за тайни операции обидено отстъпи крачка назад.
	— Думите ви ме оскърбяват! — запротестира той. — Само уважението към покойния ви баща ме възпира да… да се отнеса по-сериозно към поведението ви.
	Очевидно не особено впечатлен от излиянията на Фъч, Питър скръсти ръце на гърдите си и го погледна презрително.
	— Спрете с тези нелепи приказки! — извика той. — Махна с ръка към пистолета в ръката на Фъч. — Какво точно искате?
	Шефът на агентите в ЦРУ посочи Томаш, който мълчаливо стоеше зад Питър.
	— Да разпитам новия ви приятел.
	— За какво?
	— За смъртта на баща ви и… някои други неща.
	— Какви неща?
	Директорът на Националната служба за тайни операции преглътна сухо.
	— Ами… „Квантово око“ например.
	Синът на Франк Белами се разсмя.
	— Разбира се, че искате да го разпитате за „Квантово око“! Честно казано, този проект е единственото нещо от цялата история, което всъщност ви интересува. Всичко друго е просто параван, зад който криете истинските си намерения!
	— Не ми пука какво мислите. — Той кимна към Томаш. — Трябва да разпитам приятеля ви.
	— Добре знаете, че той няма да ви каже онова, което ви интересува. И разбирате защо, нали? Защото не ви вярва. Осъзнава, че вие чисто и просто го използвате, за да постигнете целите си, и че ще го захвърлите при първа възможност. И се досеща, че щом шефът на Националната служба за тайни операции идва в два през нощта, за да го арестува лично, значи, е много по-важен, отколкото изглежда на пръв поглед.
	Хари Фъч се поколеба и неволно даде да се разбере, че нещата стоят точно така.
	— Това… в крайна сметка си е ваше мнение. Но в тази история има неща, които трябва да изясня.
	С всеки изминал момент Питър все повече се убеждаваше, че в поведението на шефа на агентите от ЦРУ има нещо гнило, което му убягва.
	— Знаете, че тук в Лангли нямате средства да накарате Томаш да ви каже каквото и да било и че моето присъствие като негов съюзник е гаранция, че няма да извърши престъпление на територията на комплекса — отбеляза замислено той. — В такъв случай се питам какви са скритите ви намерения? Какво сте замислили с болния си мозък, за да…
	Вратата се отвори и в двора нахлуха двама мъже. Синът на Франк Белами погледна към новодошлите и разпозна Уолт Халдерман — заместник на баща му в „Наука и технологии“, и Сам Дън — шеф на нощната смяна в Националната служба за тайни операции, които вървяха към тях. Вторият мъж държеше мобилен телефон в ръка.
	— Има обаждане за Томас Нороня — съобщи Дън, който предварително бе съгласувал появяването си с шефа си. — Някой се обади на РВХ* в Агенцията и поиска да разговаря с него.
	[* _Private Branch Exchange_ — Вътрешнофирмена телефонна централа (англ.). — Б.пр.]
	Погледът му се спря върху Томаш. Казаха ми, че става дума за приятеля на Питър Белами. Предполагам, че това сте вие.
	Португалецът, който, откакто Хари Фъч се бе появил, не бе обелвал думичка, погледна изненадано новодошлия.
	— Обаждане за мен? — учуди се той. — Сигурно има някаква грешка…
	Дън протегна ръка с телефона към него.
	— Няма грешка. Отговорете.
	Все още слисан, историкът взе телефона и предпазливо го приближи до ухото си.
	— Ало?
	— Полетът за Лондон излетя в полунощ с един пасажер по-малко — съобщи мъжки глас в слушалката, без да се представи. — Тя е при мен и времето й изтича. Остава й само един час на този свят.
	— Мария Флор? — прошепна Томаш, ужасен от думите на непознатия. — Какво става? С кого говоря?
	— Аз съм кошмарът, който тормози съня ви. Приятелката ви с тук до мен, ще й кажете ли здрасти? Ето, внимавайте.
	Чу се странен звук, подобен на стъргане или изтръгване на лента скоч с едно-единствено бързо и грубо движение. Последва стон и Томаш разпозна женския глас, отчаян като на корабокрушенец, който се бори да се задържи на повърхността на водата в нощна буря.
	— Ти ли си, Томаш? Пази се, този тип иска…
	Думите й бяха прекъснати от тъп звук, последван от болезнен вик. Историкът разбра, че някой я бе накарал насила да млъкне, вероятно с удар по главата.
	— Флор! — извика обезумяло Томаш. — Флор!
	— Твоята приятелка задряма — каза мъжът, който отново бе взел телефона. — Както ти казах, остава й само…
	— Да не си посмял и с пръст да я докоснеш! — прекъсна го португалецът извън кожата си. — Ако й сториш нещо, аз щеше те…
	В отговор непознатият се разсмя.
	— Ти какво, глупав нещастнико? — предизвика го той с презрителен тон. — Слушай добре, иначе рискуваш никога повече да не видиш приятелката си. Трябва да ти задам няколко въпроса. Очи в очи. Тя ще бъде екзекутирана точно в три сутринта в залата на Дома на храма на Соломон, на тринадесет над основата на пентаграма, в самата гробница на Мавзол. Единственият начин да избегнеш тази развръзка, е да дойдеш и да ме убедиш, че отговорите на моите въпроси си струват живота й.
	Връзката прекъсна, преди историкът да успее да отговори. Той дълго се взира в телефона, вцепенен, без да знае какво да прави, дори не забелязваше мъжете наоколо, които го наблюдаваха, сякаш всичко бе много далечно и нищо нямаше значение, освен Мария Флор, за която бе мислил, че е на сигурно място, а всъщност се намираше в голяма опасност.
	— Какво става? — попита Питър Белами, разтревожен от изражението на португалеца и онова, което бе чул от разговора. — Да няма някакъв проблем с приятелката ви?
	Томаш кимна механично като човек, който все още не може да осъзнае напълно случващото се.
	— Отвлекли са я.
	— Какво?
	— Казаха, че ще я убият в три сутринта, ако не отида при нея и не отговоря на въпросите им.
	Хари Фъч, който все още държеше пистолета в ръка, ги наблюдаваше с нарастваща изненада.
	— Каква необикновена история — отбеляза той. — Ако думите ви са истина, най-добре веднага да отидем да помогнем на вашата приятелка. Тук, в Америка, заради закона за оръжията често се случват подобни инциденти. Има откачалки, които отиват в магазина, купуват си автоматична пушка, стрелят няколко пъти, за да се упражняват, и… бум! Откриват стрелба в някое училище или заплашват шофьорите по магистралите. Истинска лудост.
	След като изрази готовността си да помогне на Томаш да разреши проблема, директорът на Националната служба за тайни операции прибра пистолета си и му направи знак да го последва. Все още замаян от неочаквания развой на събитията, историкът се подчини и се отправи към вратата на двора, но Питър му препречи пътя с ръка.
	— Почакайте — каза той. — Тази история понамирисва…
	Португалецът го погледна с празни очи; шокът бе замъглил разсъдъка му.
	— Защо?
	Синът на Франк Белами докосна слепоочието си.
	— Помислете — посъветва го той. — Каква точно информация иска този тип? Как ще я получи? И преди всичко какво ще стори той с вас и вашата приятелка, след като му дадете онова, което иска? — Поклати глава. — Не. Всичко това ми прилича на капан.
	Томаш направи жест на безсилие.
	— Разбира се, че е капан — призна объркано той. — Но какво мога да сторя?
	— Не правете нищо. Използват я, за да ви заловят, не разбирате ли?
	— Разбирам. Но не мога да я оставя да умре…
	— По-добре тя, отколкото вие — изтъкна Питър. — Сам го казахте, това момиче е просто една глупава красавица. Ужасно е, че ще умре, но няма да е от вашата ръка, нали? Щом ви е безразлична, защо ще рискувате живота си, за да я спасите?
	Историкът въздъхна.
	— Не е точно така — призна той. — Когато бяхме в апартамента и вие ме разпитвахте, наговорих тези неща за нея, за да не я използвате срещу мен. Истината е, че не мога да я оставя да умре. — Той посочи към Хари Фъч. — Освен това имам подкрепление, нали?
	— Разбира се — потвърди директорът на Националната служба за тайни операции. — Ще изпратя човек, който да ви придружи, за да…
	— Фъч не е ваш съюзник — прекъсна го Питър и разтърси Томаш за раменете. — Повярвайте ми, работя в Агенцията и познавам всички тактики и номера, всички лостове на властта тук. — Отново докосна с пръст слепоочието си. — Мислете, Томаш. Откъде мъжът, отвлякъл приятелката ви, знае, че сте в Лангли? Кой му е дал информацията? — Хвърли обвинителен поглед към Фъч. — Отговорът е очевиден, не смятате ли?
	— Какво намеквате? — попита обидено директорът на Националната служба за тайни операции. Че имам нещо общо с това… с това отвличане? Как смеете! Фактът, че сте син на моя стар приятел Франк, не ви дава правото да говорите каквото ви хрумне, ясно? Не забравяйте, че аз ръководя дирекция в Агенцията и дори да не съм ваш пряк началник, ми дължите уважение!
	Анализаторът от дирекция „Информация“ поклати глава.
	— Какъв театър! — отвърна презрително Питър. — Мен няма да ме измамите, Фъч. Познавам прекалено добре гнусните ви номера, за да се хвана на лъжите ви! — Той отново се обърна към португалеца. — Повтарям въпроса си: откъде похитителят е разбрал, че сте тук, в Лангли? Едва след като ми дадете смислен отговор на този въпрос, може да вземете своето решение.
	Въпросът наистина засягаше много важен момент, осъзна Томаш, който се бе посъвзел. Как, по дяволите, похитителят знаеше местоположението му? Погледът на историка се местеше между лицата на Фъч, Дън, Халдерман и Питър в опит да ги разгадае. Спомни си, че се намира в ЦРУ — място, където никой и нищо не беше това, което изглежда, и всеки манипулираше другия, сякаш цялата сграда бе изградена от огледала, в които се смесваха илюзия и реалност, така здраво преплетени, че бе невъзможно да се разбере къде свършва едното и започва другото.
	Осъзна, че ако иска да спаси Мария Флор, трябва да излезе от този лабиринт. Това изискваше бистър ум и железни нерви.
	— Очевидно е, че искате да ме накарате да напусна сградата, за да можете да ме разпитате свободно и да постъпите с мен, както сте решили, без свидетели — каза той с вече готов план. — Но това няма да стане. — Погледна часовника си. — Похитителят каза, че ще убие Мария Флор в три сутринта, нали така? Това означава, че разполагам с един час, за да намеря „Квантово око“. — Обърна се към Питър, посочвайки Сам Дън. — Може ли да се вярва на този човек?
	Синът на Франк Белами се поколеба.
	— Сам работи за Фъч — напомни той, — но не принадлежи към приближения му кръг. Ето защо са го заточили в нощната смяна. — Накрая кимна. — Да, може да разчитате, че извън строго служебните му задължения той не е в комбина с шефа.
	Томаш се взря в Дън.
	— Слушайте, когато ви предам проекта и ви кажа кой, как и защо е убил Франк Белами, вие ще ми върнете ли невредима Мария Флор? Мога ли да разчитам на вас?
	Подчиненият на Фъч го погледна изненадано.
	— На мен ли говорите? — попита той. — Вижте, нямам нищо общо с отвличането на приятелката ви…
	— Разбира се, че имате — отвърна португалецът толкова убедително, че не оставяше място за съмнение. — Похищението й е ваше дело. Питам ви имаме ли сделка, или не?
	Дън погледна към Фъч, сякаш чакаше инструкции.
	— Ами аз…
	— Не слушайте заповедите на шефа си, защото той е заподозрян за убийството на Франк Белами — прекъсна го Томаш. — Затова може би е последният човек, който се интересува от разрешаването на случая и разкриването на истината. — Историкът посочи към заместник-директора на „Наука и технологии“. — Добре е да знаете, че господин Халдерман също е заподозрян. — Той се взря в Дън. — Затова се обръщам към вас. Искам да знам дали имам думата ви, че ако успея да разкрия загадката, ще върнете приятелката ми жива и невредима. — Тонът му стана по-мек, опитвайки се да го изкуши. — Вижте, сделката е добра за всички, освен за онези, които имат какво да крият. Да или не?
	— Говорите, сякаш сте в силната позиция…
	— Аз съм. Предвид онова, което вече знам, мога да разреша случая в следващия час, но ще го направя само ако приятелката ми бъде спасена. Ако все пак я убият, повярвайте, че никога няма да разберете кой уби Франк Белами и преди всичко къде се намира и какво представлява „Квантово око“ — проектът, за който се предполага, че ще избави Америка от тероризма. Разменям тайната на Франк Белами, която е жизненоважна за сигурността на страната ви, срещу живота на приятелката ми. — Томаш повдигна вежди. — Отлична сделка, не мислите ли?
	Дън устоя на изкушението да поиска инструкции от Хари Фъч и съзнавайки, че косвено ще признае участието на своята дирекция в отвличането на португалката, си пое дълбоко дъх и протегна ръка, за да стисне тази на Томаш.
	— Имаме сделка.


>	LXXIV

	Усмихна се и прибра мобилния си телефон в джоба на панталона си. Взря се в замаяната си спътница. Мария Флор започваше да се свестява от удара по главата. След малко вече бе напълно дошла в съзнание и похитителят й се усмихна заплашително.
	— Разбрахме се, хубавице — каза той. — Твоят принц на бял кон идва в галоп, сякаш сам той е цяла Седма кавалерия. — Огледа се наоколо и вече доволен, отвори вратата на колата. — Изглежда, най-после останахме насаме, скъпа. — Потърпи още малко и ще те отнеса на ръце до нашето гнездо.
	Мъжът от ЦРУ излезе и остави Мария Флор сама в автомобила. Облекчение заля португалката, когато се почувства свободна, но то продължи само няколко секунди. Вратата от нейната страна се отвори и тя усети как сутрешният студ обгръща тялото й, а ръцете на непознатия се плъзгат по дупето и гърба й.
	— Ммм! — изпищя тя и се обърна така, че да затрудни движенията му. — Ммм!
	Без да обръща внимание на сподавените протести, той обгърна тялото й с ръце и без усилие я вдигна.
	— Опа! — въздъхна той, изкарвайки я от колата. — Красавица! Сега отиваме на най-свещеното място сред светините. Соломон с нетърпение те очаква в своя храм…
	Носена на ръце като дете, португалката се почувства истински безсилна. Мъжът я държеше здраво, но тя продължаваше да се мята и да се оглежда наоколо, за да разбере къде се намира.
	— Ммм…
	При дадените обстоятелства не й бе лесно да се ориентира. Единственото, което разбра по сградите и нощните светлини, бе, че бяха навън, в града, затова се опита да види дали наоколо няма полицай или просто случаен минувач, но вече минаваше два сутринта и не забеляза никого. Освен това, осъзна португалката, щом похитителят й я превеждаше оттам, значи, предварително се бе уверил, че наоколо няма опасност от неудобни свидетели.
	Изведнъж се разтресе и си даде сметка, че мъжът, който я носеше, изкачва някакви стълби. Погледна надолу с усилие и видя стъпалата. След това се изви нагоре, но главата на агента от ЦРУ й попречи да огледа фасадата на сградата, преди да влязат вътре. Успя да различи само странна статуя на отсрещния парапет на стълбището, която приличаше на египетски сфинкс, след което забеляза класическите и древни контури на гръцката архитектура на съвременна сграда в столицата на Америка.
	Когато влязоха, непознатият я занесе в голяма зала и я остави на полирания мраморен под. Мястото изглеждаше странно, а Мария Флор все още бе вързана и не можеше да се помести от ледения и твърд под и да смени неудобната поза. Успя само да прегъне тялото си така, че да седне със завързани крака и ръце. Огледа се наоколо и разбра, че се намира в правоъгълен пуст салон с високи стени, солиден дъбов таван, поддържан от дорийски колони от зелен гранит. В центъра имаше бяла мраморна маса, а от тавана висяха овални лампи от алабастър. Обстановката напомняше на античен египетски храм — високите прозорци бяха декорирани с йероглифи, а на входа имаше мрачни седящи статуи на фараони. Мария Флор нямаше представа кое е странното място, на което се намираха; приличаше на театрален декор, но всичко изглеждаше истинско.
	Мъжът от ЦРУ забеляза объркването на заложницата си и махна с ръка във въздуха.
	— Добре дошла в гробницата.


>	LXXV

	Хвърли бърз поглед към часовника на стената в кабинета на Франк Белами и предвид времето, което оставаше на Мария Флор, Томаш усети пристъп на гадене.
	Петдесет и осем минути.
	По-малко от час. Осъзнаваше, че времето тече неумолимо. Освен това не бе напълно сигурен, че бе взел правилното решение. Нищо не му гарантираше, че ще успее.
	— Какво правим тук? — попита Питър, озадачен, че португалецът отново настоя да отидат в кабинета на баща му. — Това място е претърсвано хиляди пъти милиметър по милиметър и нищо не е открито. Какво очаквате да намерите тук?
	В отговор Томаш посочи с палец към скулптурата, която се виждаше през прозореца.
	— Забравихте ли, че _Kryptos_ ни помогна да разтълкуваме посланието на баща ви, оставено в големия пентаграм?
	— Именно защото не съм забравил, съм много учуден, че ни доведохте тук. Нека ви припомня, че препратката от големия пентаграм към _Kryptos_ ни посочи Берлин, тоест баща ми ни казва, че „Квантово око“ е в Берлин. — Той се поколеба дали нещо не му убягва. — Или пък не?
	Историкът пресече кабинета, а тримата американци го последваха.
	— Разбира се, че е в Берлин.
	— Какво означава това? — попита Фъч. — Нима ще ходим в Берлин?
	Без да го удостои с отговор, Томаш спря пред голямата планисфера от времето на Студената война, която Франк Белами бе окачил на стената, и скръсти ръце на гърдите си.
	— Не забелязахте ли нещо необичайно в тази карта?
	Американците разгледаха контурите на света върху планисферата от 1950 или 1960 г., чиито граници на някои страни като Виетнам, Йемен и Германия вече не бяха актуални.
	— Кое е странното?
	Историкът протегна ръка и посочи червените точки, които обозначаваха градовете.
	— Обърнахте ли внимание, че тук са отбелязани световните столици? Ето, имаме Вашингтон, Лондон, Париж, Берлин, Москва, Пекин, Токио…
	— И какво?
	Историкът се обърна и впери поглед в мъжете от ЦРУ като учител, който се взира в непослушните си ученици.
	— Нима не си давате сметка, че тези градове са големи столици?
	— Разбира се — обади се Питър. — Само че все още не разбирам какво общо има това…
	— Тази карта е създадена по време на Студената война. Само че тогава един от тези градове не е бил столица на особено важна страна, нали?
	Погледите на всички в кабинета попаднаха върху една и съща червена точка в сърцето на Европа.
	— _Fuck!_ — възкликна Хари Фъч, който най-сетне бе разбрал какво има предвид португалецът. — Как може да ни убегне подобно нещо! Столицата на Западна Германия по онова време беше Бон!
	— Това бе първото нещо, което ме учуди, когато видях тази карта. Значението на тази подробност стана очевидно, когато _Kryptos_ ни разкри, че посланието, закодирано в големия пентаграм, гласи именно Берлин. Тоест Франк Бел ами е искал да ми каже, че решението на загадката е в тази карта, на мястото, посочено от географските координати, които също присъстват в изображенията на пентаграма. С други думи, собственият му кабинет.
	Подобно на Хауърд Картър в момента на разкриването на загадката на Тутанкамон, историкът тържествено вдигна ръка и натисна върху червената точка, която обозначаваше Берлин. Чу се глухо изщракване и планисферата изчезна от стената, разкривайки сейф, за чието съществуване никой не подозираше.
	— Какво, по дяволите! — изруга Фъч, смаян от откритието. — Какво е това? Старецът е скрил сейф зад картата! Скривалището не фигурира в нито един план на сградата!
	— Не забравяйте, че Франк Белами беше единственият основател на ЦРУ все още на служба — припомни Томаш. — Когато Агенцията преместила седалището си, той вероятно е поръчал тайно този сейф, за да държи в него най-важните си и секретни проекти.
	Петимата мъже наобиколиха сейфа, шефът на Националната служба за тайни операции и заместник-директорът на „Наука и технологии“ особено внимателно огледаха механизма за достъп. Нямаше клавиатура за въвеждане на цифри или букви; в средата на съоръжението имаше само издълбана в повърхността звезда. Това откритие не ги въодушеви особено.
	— Няма да е лесно — заключи Халдерман. — Ще трябва да повикам инженерите да го демонтират. Трябва внимателно да огледаме дали вътре няма механизъм за саморазрушаване в случай на непозволен опит за достъп до съдържанието му.
	— Колко време е необходимо за всичко това?
	Халдерман си пое дълбоко дъх.
	— Между една и шест седмици.
	Томаш отново погледна часовника на стената.
	Петдесет и пет минути.
	— Имаме по-малко от един час.
	— Не, невъзможно! — отвърна американецът. Съжалявам за приятелката ви, но не можем да отворим този сейф със сила. Рискът от унищожаване на съдържанието е прекалено голям.
	— Нима намеквате, че ще я оставите да умре само защото не можете да отворите сейфа за по-малко от един час?
	— Разбира се, че не — съгласи се Фъч, — но мога да изискам от вас допълнително усилие…
	Всъщност историкът наистина криеше коз. Извади от джоба си старинния предмет, който директорът на „Наука и технологии“ му бе изпратил от Женева, и внимателно разгледа изображението, гравирано от едната страна, по-точно двете звезди, изобразени върху големия пентаграм.
	— Мисля, че изразът, използван от Белами, за да посочи мен като _Ключа_, има няколко значения — каза той. От една страна, съм ключът към загадката около странната му смърт, но освен това е искал да каже, че ми е изпратил ключа за разрешаване на проблема.
	— За този предмет ли говорите?
	Томаш прокара пръсти по повърхността на алхимичния артефакт.
	— Изображенията върху големия пентаграм се появяват за пръв път в _Ключа на Соломон_ — ръководство по магия, чието авторство е приписвано на великия цар, построил Йерусалимския храм. Фигурите на големия пентаграм включват звезда със седем лъча, или хептаграм, а в нея е вписана друга звезда с шест лъча с позлатени краища, позната като печата на Соломон.
	Томаш докосна втората звезда, натисна леко и завъртя кръга по посока на часовниковата стрелка, така че шестолъчната звезда се раздвижи и позлатените й контури станаха релефни. Американците стояха, вперели слисани погледи в амулета.
	— Проклет да съм!
	Томаш обърна големия пентаграм към мъжете от ЦРУ и им показа изпъкващата на повърхността му шестолъчна звезда.
	— Според легендата печатът на Соломон бил всъщност пръстенът на Андалеб и давал на владетеля сила срещу седемдесет и два демона. Да видим какви демони ще освободи звездният пръстен от този сейф.
	Историкът допря големия пентаграм до повърхността на сейфа и всички видяха как релефната шестолъчна звезда се вмести идеално в гравираната в средата звезда с шест лъча. С драматично движение Томаш завъртя амулета и звездата на сейфа също се завъртя, издавайки серия от изщраквания на заключващия механизъм.
	— _Ключът на Соломон_ е последният таен ключ на Франк Белами — заяви Томаш, завъртайки амулета за последен път, което предизвика финалното изщракване. — Сезам, отвори се!
	Вратата на сейфа бе отключена.
	Като изгладнял просяк пред богата трапеза Фъч избута мъжете и алчно пъхна ръце в металната кутия в стената. След като опипа тъмното пространство, той нетърпеливо измъкна най-големия предмет, който намери. На светлината стана ясно, че е досие. Разгледа го и разшири очи, прочитайки заглавието върху корицата от бял картон.
	_Quantic eye._
	— „Квантово око“! — почти извика от радост той. — Най-после! „Квантово око“ е тук!
	Грабна купчината листове, прихванати с халки, занесе ги на бюрото на Франк Белами и веднага започна да ги разглежда. Бяха най-малко двеста страници, което означаваше дълго четене. Томаш хвърли поглед към часовника, разтревожен за времето, с което разполагаше, за да спаси Мария Флор.
	Петдесет и една минути.
	Изнервен и нетърпелив, португалецът се обърна към Сам Дън.
	— Слушайте, вече направих каквото поискахте — каза той. — Сега изпълнете вашата част от уговорката и се обадете да освободят приятелката ми.
	Мъжът от ЦРУ погледна към шефа си.
	— Е? — попита той. — Това ли е?
	Шефът на Националната служба за тайни операции се намръщи и ядосано размаха ръце.
	— Не разбирам нищо от тези глупости! — извика той. — Само уравнения и уравнения! Неразбираеми цифри! — Бутна досието в другия на масата, сякаш го захвърляше. — За да съм сигурен, че това е, което търсим, трябва да покажа тази купчина на хората си.
	Дън примирено махна с ръка.
	— Много съжалявам, но докато не сме сигурни, не мога да сторя нищо.
	— Името на досието показва, че става въпрос за „Квантово око“, нали така? — нетърпеливо попита португалецът. — Какво ви тревожи?
	— Мистър Фъч не е потвърдил. Освен това вие още не сте изяснили обстоятелствата около смъртта на Франк Белами. Това влиза в споразумението ни, както сигурно си спомняте.
	Томаш отчаяно цъкна с език и се отправи към бюрото. Надникна в страниците, които четеше Фъч, и неспособен да скрие нетърпението си, което го изяждаше отвътре, взе документа.
	— Дайте да погледна.
	Шефът на Националната служба за тайни операции изненадващо не възрази. Остави досието, стана и се отправи към вратата с мобилен телефон в ръка. Трябваше да се обади.
	В това време Томаш седна до прозореца и разлисти документа. Макар историк по образование, практиката го бе превърнала и в изследовател на историята на науката и той смяташе, че притежава достатъчно знания в тази сфера, за да разбере математическите формули и уравнения, които друг би бил неспособен да проумее. Освен това фактът, че познаваше добре понятията от квантовата физика, включително странното уравнение на Шрьодингер и мистериозното {img:symbol.png} на вълновата функция, бе доказателство за това.
	Той четеше бързо и предимно по диагонал, но все пак внимаваше на важните места и така след по-малко от двадесет минути португалецът приключи главата, в която бяха резюмирани най-важните точки от научния текст.
	След като затвори досието, той погледна часовника, за да види оставащото време на Мария Флор.
	Тридесет и пет минути.
	— Е, мистър Нороня? — заговори Сам Дън. — Имате ли отговори?
	Томаш все още осмисляше прочетеното, но съзнаваше, че времето го притиска, и затова се изправи и се приближи до американците. Фъч бе излязъл да говори по телефона, в кабинета бяха останали Дън и Халдерман.
	— Франк Белами е разрешил най-голямата загадка на Вселената — заяви той. — Сбъднал е мечтата на всички физици.
	— Коя мечта?
	Историкът остави досието върху бюрото и си пое дълбоко дъх, все още разтърсен от текста, който покойният шеф на дирекция „Наука и технологии“ в ЦРУ бе оставил като завет за идните поколения.
	— Теорията на всичко.


>	LXXVI

	Едва се бе навел, за да вдигне Мария Флор и да я сложи върху масата, когато звънът на телефона го сепна. Майор Фуентес се изправи и извади апарата от джоба си, за да отговори на обаждането.
	— Имам новини — обяви Хари Фъч веднага щом се свърза.
	Открихме проекта, който търсим, и в момента копелето се опитва да разбере съдържанието му.
	— Много добре, сър. Какво трябва да правя в такъв случай?
	— Следвай установения план, но с една разлика. Тъпакът Дън се споразумя с португалеца за прекратяване на операцията. Уговорката е, че ако копелето успее да разреши проблема ни до три часа сутринта, аз ще ти се обадя, за да отменя убийството на мацката. Само че дори нашето професорче да не се справи с всичко в срок, ще трябва да ти наредим да освободиш момичето, за да не ни погнат от ФБР и Конгреса. Добре познавам Дън, този тип е мекушав страхливец, който обича да прави всичко по учебник.
	Развоят на събитията смути агента и по лицето му се изписа объркване.
	— Извинете, сър, но аз вече отвлякох жената и тя видя лицето ми. Освен това ликвидирах и онзи техен приятел в Джорджтаунския университет. Тя не може да си тръгне жива, защото ще ме издаде. Всъщност ще издаде и двама ни.
	— Знам. Въпреки това ще ти се обадя малко преди три часа, за да ти наредя да я пуснеш.
	— Но, сър…
	— Обаче няма да има заповед.
	Майор Фуентес повдигна вежди и отново се обърка. Нищо от това нямаше смисъл.
	— Моля? Но… но вие току-що казахте, че ще…
	— Няма да ти дам нова заповед, защото няма да имам тази възможност — добави Фъч, без да му позволи да довърши. — Батерията на телефона ти ще се изтощи след… да речем… две минути. Това ще направи невъзможна връзката с теб до края на срока, разбираш ли?
	— Искате да изключа телефона си?
	— Искам да станеш неоткриваем, да. И в три сутринта, тъй като аз няма да съм променил заповедта си, защото телефонът ти е бил изключен, срокът изтича и ти убиваш мацката, като така елиминираш единствения свидетел на нелегална операция на ЦРУ на американска територия. Никаква следа не трябва да ни свързва със случая, затова мацката наистина трябва да изчезне. Тя е неудобен свидетел. След като я елиминираш, искам да се махнеш, за предпочитане на мисия в Либия, схващаш ли идеята ми? Само аз знам за участието ти в тази операция, затова Дън и Белами — младши не могат да ти сторят нищо. Нито пък на мен. Няма да има никакви свидетели, само трупът на една чужденка, убита при странен ритуал — тъжен страничен ефект от важна операция, която ще направи Америка много по-сигурна.
	— Няма да имаме неприятности.
	От другата страна на линията се разнесе смях.
	— Харесвам те, защото си професионалист и разбираш нещата. Сбогом.
	Шефът на Националната служба за тайни операции затвори и майор Фуентес побърза да изпълни заповедите, които току-що бе получил. Обади се в Лангли, за да му запазят билет за първия полет за Триполи. Информираха го, че самолет на военновъздушните сили ще отпътува за Либия в осем сутринта от въздушна база „Андрюс“. След това извади батерията от мобилния си апарат.
	Съдбата на Мария Флор бе решена.


>	LXXVII

	Нищо не можеше да спре времето. Стрелките на часовника отмерваха безмилостно изтичащите минути. На Томаш дори му се струваше, че те се движеха все по-бързо, и това опъваше нервите му до скъсване.
	Тридесет и четири минути.
	Имаше по-малко от половин час да обясни загадката убедително и разбираемо, за да изпълни условията на мъжете от ЦРУ и да спаси Мария Флор. Трудна задача, но не и невъзможна.
	Той се взря в четиримата американци пред себе си. Хари Фъч се бе върнал в кабинета преди минута и го наблюдаваше със скръстени ръце и предизвикателно изражение.
	— Чували ли сте за усилията на физиците да изведат теорията на всичко? — попита историкът, за да разбере какви научни познания имат събеседниците му. — Запознати ли сте с проблема за съгласуването на класическата и квантовата физика?
	Двамата мъже от Националната служба за тайни операции и заместник-директорът на „Наука и технологии“ се усмихнаха.
	— Имам бегла представа — отвърна Дън.
	— По тези въпроси беше специалист Франк — обясни Халдерман. — Моята област е инженерство.
	— Чувал съм за това — отговори Фъч. — Мисля, че в „Стар Трек“.
	Томаш разбра, че само Питър Белами познаваше материята. Нямаше да е лесно да разкаже всичко за няколко минути, помисли си той, но времето го притискаше.
	— Тъй като нямаме много време, ще ви съобщя няколко твърдения, без да ги демонстрирам — предупреди той. — Те са важни, за да се схване смисълът на проекта „Квантово око“. Ако вече сте чували за тях, това ще освежи паметта ви. По-късно, ако имате въпроси, може да говорите с учените, за да потвърдят информацията, става ли?
	— Да започваме.
	Португалецът прочисти гърлото си.
	— Класическата физика, която включва откритията на Нютон и теориите на относителността на Айнщайн, се занимава с реалния и детерминистичен свят на макрокосмоса. Например, познавайки законите на класическата физика и позицията и скоростта на Луната, можем да определим къде ще се намира нашият естествен спътник след хиляда години и къде е бил преди две хиляди години. Ако имаме информация за позицията и скоростта на небесните тела, можем да преценим цялата им история — тяхното минало и бъдеще. Астероидът не се движи вляво или вдясно, защото така му е хрумнало, а защото така трябва. Задължен е от законите на класическата физика. Накратко, поведението на всички обекти в макрокосмоса е детерминистично.
	— Очевидно е — каза Фъч, показвайки пистолета в кобура. — Балистиката е детерминистична. Ако знаем скоростта, с която тръгва куршумът, и пресметнем ефекта на гравитационната сила и вятъра в момента на изстрела, можем да предвидим с абсолютна точност къде ще попадне. Всъщност това правят снайперистите почти инстинктивно.
	— Точно така — потвърди Томаш. — Само че учените открили, че микросветът, изучаван от квантовата физика, към който се причисляват атомите, се държи по напълно различен начин. Електроните например могат да скачат от едно състояние в друго и от висока орбитала към по-ниска, без нищо да ги задължава да преминават през междинни състояния или орбитали. Дори по-лошо — те се намират на много места едновременно и когато се преместват от точка А до точка Б, преминават по всички възможни маршрути едновременно. Има и нещо още по-невероятно, признавано от някои физици, които се основават на изчисления и проведени опити — един наблюдател днес може да повлияе на поведението на един електрон или фотон вчера, което означава, че съществуват не само няколко възможни варианта на бъдещето, но и на миналото. А още по-странното е, че материята не съществува такава, какво я познаваме, докато не бъде наблюдавана. Иначе тя има само потенциално съществуване под формата на вълна, описана от така наречената вълнова функция, символизирана от _пси_ в уравнението на Шрьодингер. А върхът на всичко е, че реалността не просто зависи от наблюдението, но в последна сметка е обусловена от самото съзнание. Учените открили, че нашето съзнателно решение да наблюдаваме микрокосмоса, променя неговата действителност. Ако например аз реша да наблюдавам един електрон или фотон по определен начин, който ще нарека „непряко наблюдение“, реалността ще представлява вълна, която се носи в пространството. Но ако реша да ги наблюдавам по друг начин, наречен „пряко наблюдение“, функцията на вълната ще бъде нарушена и електронът и фотонът ще се превърнат в частици в една-единствена точка на Вселената.
	— Тоест — намеси се Питър и се опита да обобщи — един електрон може да бъде вълна и частица едновременно.
	— Не. Когато е вълна, електронът е само вълна. Когато се превърне в частица, той е само частица. Формата, която електронът ще придобие, зависи от вида наблюдение, който ние съзнателно избираме да проведем. Разбирате ли огромните последствия от това откритие? Това означава, че съзнателното решение да наблюдаваме частиците по един или друг начин, променя вътрешната природа на реалността.
	— Простете, но това ми звучи като от филма „Стар Трек“ — разсмя се невярващо Фъч. — Чиста научна фантастика.
	— На пръв поглед. Обаче всичко това е демонстрирано хиляди пъти в редица опити, а именно чрез експеримента с двата процепа и неговите варианти. С други думи, колкото и странно да изглежда, истинската природа на реалността е точно такава. Вселената не съществува по начина, по който я познаваме, докато не е наблюдавана, а актът на наблюдение, който се дължи на съзнанието, частично създава реалността. Колкото до резултатите от експериментите, сред днешната научна общност не съществуват големи съмнения. Разделението сред учените идва от преценяването на тези сведения, тъй като много от тях поради философски съображения отказват да приемат, че наблюдението създава частично реалността.
	— И с право!
	— Вижте, сега не е времето да провеждам демонстрацията, за която споменах, дори само защото по-късно може да проверите това с ваши доверени физици — настоя Томаш. — Важното е да разберете, че също като вас Айнщайн първо решил, че квантовата физика притежава някои абсурдни аспекти, които показват нейната непоследователност, но по-късно, когато се сблъскал с резултатите от експериментите, той трябвало да отстъпи. И все пак продължил да вярва, че му остава да открие още нещо, което да даде детерминистично обяснение на странното поведение на микрокосмоса, тъй като не приемал, че актът на наблюдение създава частично реалността и че нейната природа е вероятностна. Той наистина разполагал със силен аргумент — Вселената не може да бъде регулирана от различни закони на макро и микрониво. Реалността или е вероятностна, или детерминистична; или съществува, независимо от наблюдението, или е частично създавана от него. Не може да се проявява по един начин в макрокосмоса и по друг — в микрокосмоса.
	— Това е очевидно — призна Дън, който без усилие следеше мисълта на историка. — Щом един атом може да се намира на много места едновременно, а тялото на всеки от нас се състои от атоми, които се държат по този начин, как да си обясним факта, че не можем да бъдем навсякъде по едно и също време? Как да си обясним, че се подчиняваме на различни физични закони от тези, които направляват атомите, от които сме съставени? В това няма логика!
	— Именно това обърквало много учени — потвърди Томаш. — За да се разреши този парадокс, било необходимо да се изведе теория, която да съгласува квантовите странности, които доказано съществуват в микровселената, с нормалния свят, който виждаме около нас в макроска`лата.
	Следейки разговора с нарастващо нетърпение, Фъч неспокойно се размърда.
	— Всичко това е много хубаво наистина — прекъсна ги той, неспособен да се сдържи повече, — но какво общо има този безумен разговор с „Квантово око“?
	— Всичко.
	— Как така всичко? Аз и Уолт присъствахме на срещата в Белия дом, на която президентът нареди на Агенцията и по-специално на стареца да разработи макроскопски квантов компютър, способен за минути да разбие и най-сложния код, използван от терористите. „Квантово око“ е проектът, създаден от Белами за разработката на този компютър. Никога не съм чувал да се говори за теория на всичко или нещо подобно…
	Томаш разбра, че шефът на Националната служба за тайни операции бе умен мъж, но му липсваха научни познания. Не проумяваше значението на проекта на директора на „Наука и технологии“.
	Вижте, вече съществуват квантови компютри — обясни португалският учен. — Проблемът е, че могат да обработват най-много десет кюбита, или квантови бита. За да бъдат полезни и ефективни обаче, трябва да се справяте изчисляването на поне няколкостотин кюбита.
	— Я, стига! — възкликна Фъч. — Тогава ще разработят по-големи квантови компютри!
	Историкът се запита как е възможно човек с толкова оскъдни научни познания като Фъч да се издигне до заеманата от него позиция в ЦРУ.
	— Един нормален компютър обработва битове, чиито отговори са нула или единица — каза той с най-спокойния тон, на който бе способен. — Квантовият компютър обработва кюбити, чиито отговори са нула и единица. Разбирате ли? — Гласът му се промени, сякаш искаше да вметне нещо. — Всъщност кюбитите работят едновременно със стойности от нула, едно, две, три, четири… — Възвърна нормалния тон на гласа си. — По същия начин, както на квантово ниво един електрон минава през процеп А и процеп Б, бидейки на две места едновременно, квантовият компютър обработва информация, съответстваща на нула и единица, „да“ и „не“, ляво и дясно — всичко едновременно. Освен това, както казах, той е способен да изчислява едновременно повече от две състояния в суперпозиция. Както сигурно предполагате, това го прави много по-ефективен. Проблемът е, че когато се увеличи размерът на един квантов компютър, неговата вълнова функция колапсира, което му пречи да работи на квантово ниво, разбирате ли? Увеличавайки размера на квантовия компютър, той престава да принадлежи на микрокосмоса и се превръща в макроскопски, като така става неспособен да работи съгласно квантовите правила на микрокосмоса, с изключение на свръх проводимостта.
	Сам Дън схвана посоката, в която Томаш насочваше разговора.
	— Ето защо Франк Белами се е нуждаел от теорията на всичко! — обобщи той, поразен от измерението на това предизвикателство. — Само като се открие връзката между микро и макрокосмоса, може да се създаде макроскопски квантов компютър!
	— Бинго! — извика португалецът, доволен, че някой го е разбрал. — Едва след извеждането на теорията на всичко ще можем да разработим квантов компютър, който освен свръхпроводимостта, ще запази квантовите си ефекти в макровселената, а именно суперпозицията и сплетените състояния. Затова, ако е искал да изпълни заповедта, дадена му от президента на Съединените щати, Белами първо е трябвало да разреши научната загадка, която дори Айнщайн не е успял.
	По лицето на сина на покойния директор на „Наука и технологии“ се четеше изумление.
	— Какво намеквате? Че баща ми е успял да изведе теорията на всичко?
	Историкът кимна.
	— Да.
	— Боже! И как го е направил?
	— С помощта на информационната теория на Клод Шанън. — Томаш потърка брадичката си, обмисляйки най-добрия начин да изложи мисълта си. — Цялата Вселена се подчинява на законите на информацията. Информацията определя поведението на атомите, живота и самата Вселена. Всяка елементарна частица, атом, молекула, клетка, живо същество, планета, звезда и галактика съдържат информация. Тя присъства във всяко взаимодействие, което се случва във Вселената; природата изразява себе си чрез езика на информацията.
	— С две думи — отбеляза Питър, — всичко е информация.
	— Всички атоми са еднакви. Един водороден атом в моето тяло е абсолютно еднакъв с всеки водороден атом в състава на Слънцето или в този на някоя далечна галактика, а разликата между тях е в информацията, която организира и структурира връзките между атомите — каза португалецът, като се ощипа по ръката. — Вие и аз може да си разменим въглеродни атоми. Например моите ще отидат във вашето тяло, а вашите — в моето, и въпреки това аз ще продължа да бъда себе си, а вие ще си бъдете вие. Онова, което ни прави такива, каквито сме, в крайна сметка е информацията вътре в нас. Също като някой от вашите отбори по баскетбол например…
	— „Чикаго Булс“.
	— Да. Онова, което прави „Чикаго Булс“, не са петима определени играчи, а съвкупността от цялата информация. Ако заменим обикновените петима играчи с други петима, ние ще продължаваме да гледаме „Чикаго Булс“. — Той махна с ръка. — Така е и във Вселената. Един-единствен атом няма значение, а информацията, която структурира и свързва атомите помежду им. Ако се замислим, ще видим, че всъщност самият живот е акт на запазване и разпространение на информация. Всички ние ще умрем, но информацията, която се съдържа в нас, оцелява след смъртта ни. Голяма част от информацията в нашите гени е на милиарди години и ще продължи да съществува не само след нашата смърт, но и след изчезването на човешкия вид. Нашият мозък и гените са като хардуера за компютъра. Ето защо информацията не с нещо абстрактно, а съществува реално и физически. Тя се съдържа в гените, в думите, в магнитните полета или във въртенето на атомите. Информацията е навсякъде.
	Фъч отново нетърпеливо се размърда.
	— Добре, разбрах — каза той. — Вселената се състои от информация. И какво от това?
	— Айнщайн предусетил тази идея, когато извел теориите на относителността, които не са нищо повече от теории на информацията или ако предпочитате, транспортиране на информация. Разликата е, че теориите на относителността тръгват от презумпцията, че реалността съществува, независимо от наблюдателя, а квантовата механика залага на това, че наблюдателят и реалността зависят онтологично един от друг. Айнщайн не приемал две основни характеристики на поведението на материята на микрониво, макар днес да знаем, че те наистина съществуват. Едната е онтологично индетерминистичната природа на квантовия свят. Той казвал, че Господ не играе на зарове. Другото, което отхвърлял, е твърдението, че реалността не съществува без акт на наблюдение. Айнщайн се опитал да докаже, че има нещо, което още не е открито, и то обяснява всички тези странности по логичен и детерминистичен начин.
	— Чувал съм — каза Питър, че някои учени предполагат съществуването на граница между микро и макрокосмоса, на която се случва нещо, което превръща тези квантови странности в реалността, която познаваме.
	— Вярно е. Но множеството проведени експерименти не засекли бариера, при която физическите закони се променят. Въпросът бил следният: защо ние не можем да бъдем във Вашингтон и Париж по едно и също време, а атомът може? Тази мистерия все още не е разгадана.
	— А баща ми успял ли е? — попита синът на Франк Белами. — Наистина ли е намерил начин да обясни защо не съществува суперпозиция при макроматерията?
	С блеснали от въодушевление очи и с ясното съзнание, че отговорът ще промени начина, по който хората възприемат Вселената, португалският учен се усмихна.
	— Отговорът на този въпрос ще ви изуми.


>	LXXVIII

	Изплашената Мария Флор все още лежеше на пода със завързани ръце и крака, когато майор Фуентес прибра изключения мобилен телефон, вдигна я и я постави върху мраморната маса в центъра на странната зала. Завърза я за плота на масата като жертвено агне и отстъпи две крачки, за да я погледне.
	— Отлично! — поздрави се той. — Вече си готова за най-важния момент!
	Португалката не бе чула какво бе казал Хари Фъч по телефона, но думите и студеният поглед на похитителя не оставяха съмнения относно намеренията му. Тя искаше да размени няколко думи с американеца и да го разубеди, но превръзката на устата й й позволи да издаде само няколко жални стона.
	— Ммм… Ммм…
	Макар да се опитваше да запази спокойствие и да прикрие страха си, не можеше да спре треперенето на ръцете и да пренебрегне изтръпналите си крака. Освен това фактът, че бе завързана за масата и заобиколена от египетски статуи, я караше да се чувства така, сякаш играе жертвената роля върху олтара на древен езически ритуал.
	Доволен от сътворения мизансцен, майор Фуентес й обърна гръб и отиде да вземе работното си куфарче. Отвори го, порови известно време и извади кама. Изправи се и се приближи до Мария Флор.
	— Искаш ли да се сбогуваш с живота съгласно обичая на моите прадеди, ацтеките? — попита той с безмилостна усмивка. Приближи острието до тялото й и докосна корема й. Ще те отворя оттук и ще извадя _tona_, както те са наричали сърцето, посвещавайки жертвоприношението ти на Уицилопочтли — бога на слънцето.
	— Ммм! Ммм!
	Въпреки студа, по лицето на заложницата избиха капчици пот, ужасените й очи шареха между заплашителния танц на камата и леденото налудничаво изражение на убиеца от ЦРУ. Няма съмнение, помисли си тя. Бе оставена на милостта на психопат.
	Докато си играеше с камата, майор Фуентес погледна часовника си и се усмихна.
	— Още малко.
	Двадесет и пет минути.


>	LXXIX

	Объркани, американците до такава степен бяха потънали в думите на Томаш, че каквото и да се случеше в този момент, трудно би ги разсеяло. Четиримата изглеждаха запленени от загадката, която Томаш им разкриваше.
	— Как? — поиска да узнае Питър. — Как се обяснява фактът, че един атом може да бъде на две места едновременно, а ние, които сме изградени от атоми, не можем? Как да си обясним защо микрокосмосът се ръководи от едни закони, а макрокосмосът — от други? Как?
	Томаш отпусна ръка върху досието със заглавие „Квантово око“.
	— Баща ви е открил, че отговорът на тези въпроси се крие в теорията на информацията — каза той. — Фактът, че наблюдението създава частично реалността, карайки една вълна, която съдържа в себе си множество възможности, да се превърне в частица с една-единствена реалност, означава, че в основата на проблема стои предаването на информация. Един електрон с неизвестно съществуване, тоест за него няма информация, е електрон, който не съществува като частица. Сякаш тази частица е виртуална и се превръща в реална само когато съберем информация за съществуването й.
	— Това означава ли, че квантовата информация е свързана със законите, които регулират поведението на материята и енергията?
	— Точно така. Сега обърнете внимание на следния въпрос: кое е онова нещо във Вселената, което събира информация за даден електрон и я разпространява, като нарушава по този начин вълната, съдържаща в себе си всички паралелни възможности, и превръща електрона в частица, за да се осъществи само една от тях?
	Тримата американци се спогледаха, защото не знаеха отговора на въпроса, но не искаха да си признаят.
	— Ами… — поколеба се Питър. — Човешките същества?
	Устните на Томаш се извиха в усмивка и в очите му проблесна искра. Решението на голямата загадка за природата на реалността беше едновременно толкова сложно и толкова просто.
	— Самата Вселена.
	— Моля?
	— Вселената постоянно се самонаблюдава! — заяви въодушевено той. — Ето това е открил Франк Белами. Тя непрекъснато извършва измервания на самата себе си, докато събира информация за своите компоненти — от гигантските звезди до миниатюрните електрони. — Той посочи към двора, който се виждаше през прозореца. — Когато поглеждаме навън и виждаме дърветата и камъните, мозъкът ни обработва информация, която е събрана от Вселената. Слънцето е излъчило фотон, който се отразява в металната повърхност на _Kryptos_, като така измерва скулптурата. Взаимодействието на фотона с металните молекули или с клетките на листото на дърво е начинът, но който Вселената наблюдава материята и разпространява тази информация в околната среда. Като измерва молекулите или клетките, фотонът ги наблюдава и ги превръща в частици. Онова, което нарушава молекулната вълнова функция, в която молекулата е натрупала всички възможни виртуалности, е взаимодействието на квантовата молекула с околната среда. В този случай взаимодействието на околната среда се случва чрез контакта на молекулата със светлината.
	— Добре, но ако няма слънце? Как се обяснява фактът, че през нощта светът продължава да съществува?
	— Вселената гъмжи от фотони и по-голямата част от тях идват не от Слънцето, а от звездите и дори от Големия взрив, създал самата Вселена. Тези частици светлина непрекъснато се разпространяват навсякъде и събират във всеки един момент информация за материята и енергията.
	Питър не се предаваше.
	— Добре, но ако успеем да изолираме _Kryptos_ изцяло от всички частици, излъчвани от Вселената? Ако я поставим във вакуумна кутия, направена по такъв начин, че да не позволи на фотоните, неутрините, електроните и всички онези хиляди частици в пространството да се докосват до молекулите на _Kryptos_ и така направим невъзможно получаването на информация за нея? Ако изолираме напълно скулптурата, ще съществува ли в реалността?
	— Ако това се случи, _Kryptos_ ще попадне в квантова суперпозиция, ще се превърне във вълна, в която се събират всички потенциални възможности. Само че дори изолирана във вакуумна кутия и защитена от досег с космическите частици, накрая скулптурата пак ще се превърне в частица.
	— Защо? — попита синът на Франк Белами. — Ако _Kryptos_ е изолирана от останалата част от Вселената, как Вселената ще може да я наблюдава?
	Историкът посочи документа, който бяха извадили от сейфа.
	Според проекта „Квантово око“, разработен от баща ви, Вселената се самонаблюдава дори и поставена в най-дълбокия вакуум.
	— Как?
	— Това се случва с помощта на феномен, предвиден в принципа на неопределеността на Хайзенберг — отвърна Томаш. — Нарича се квантова, или вакуумна, флуктуация.
	Фъч, Халдерман и Дън повдигнаха вежди.
	— Какво, по дяволите, е това?
	— Знаете ли, дори при най-дълбокия вакуум Вселената винаги създава и унищожава частици. Те възникват спонтанно и за кратко време събират информация относно случващото се в определен сектор на междузвездното пространство, и веднага след това отново изчезват в нищото.* Вакуумната флуктуация представлява частици, които се носят произволно между съществуващото и несъществуващото, като това е експериментално демонстрирано чрез феномен, наречен ефект на Казимир**.
	— В такъв случай не е възможно даден предмет да бъде напълно изолиран от наблюдението на Вселената…
	[* Виртуални частици — частици, съществуващи за кратко, които след това анихилират. Те не могат да бъдат регистрирани, тъй като в момента, в който бъдат уловени, се превръщат в реални, но можем да усетим тяхното въздействие. — Б.пр.]
	[** Сила на привличане, действаща на много близки разстояния. — Б.пр.]
	Възможно е, но за кратко. Забележете, че колкото по-малък е този предмет, толкова по-малко вероятно е да бъде засечен от космическите или от виртуалните частици, възникнали във вакуумна флуктуация. Една от най-големите мистерии в квантовата физика е именно откритието, че микроскопичните атоми, съставящи моето тяло, могат да се намират на две места едновременно, но самото тяло не може. Как да си обясним това, след като съм направен от атоми? Отговорът, даден от Франк Белами, е смущаващо прост.
	— Какъв е?
	— В проекта „Квантово око“ той установява, че разликата между реалностите в микро и макроска`лата съществува, тъй като частиците, които Вселената излъчва, за да наблюдава какво се случва в нея, намират трудно микрочастиците и лесно достигат до обекти с по-големи размери. Затова микрокосмосът се състои от вълни, в които са събрани всички възможни виртуалности, а класическият макрокосмос представлява една-единствена реалност. Чрез постоянното самонаблюдение Вселената превръща вълната на електрона, чиято функция е изчислена в уравнението на Шрьодингер и му позволява да бъде на няколко места едновременно и да преминава по множество пътища, в частица, която съществува само в една точка. Микро и макрокосмосът всъщност са регулирани от едни и същи закони. Онова, което ги кара да изглеждат различни, е по-трудното събиране на информация от страна на Вселената в микроска`лата, тъй като елементарните частици като кварките и електроните са изключително малки и известно време безпроблемно остават изолирани. Ето това е основната разлика между квантовия свят и макросвета.
	Четиримата мъже от ЦРУ и особено Питър слушаха Томаш със зяпнали усти. Дори и без познания по квантова физика, те бяха проумели измеренията на това откритие.
	— Боже! — възкликна синът на Франк Белами. — Нима е възможно? Баща ми наистина е разрешил най-голямата научна загадка!
	— Всъщност той е разкрил не една, а няколко загадки. — Историкът докосна с пръст челото си. — Това откритие ни помага да разберем по-добре феномена на съзнанието. Изхождайки от класическата физика, ние гледаме на света като на механистично място, на което за всички събития има една или няколко причини, които пък имат следствия, а те се превръщат в причини за по-нататъшни следствия подобно на гигантско и безкрайно детерминистично домино. В този ред на мисли нашият мозък представлява биохимична машина за обработване на информация, в която отново всички взети решения, дори когато изглеждат като плод на свободната воля, всъщност имат механистични причини и следствия. Само че квантовата физика ни разкрива, че на по-дълбоко ниво Вселената не е детерминистична, а има произволен характер. Частиците в квантова флуктуация се появяват и изчезват без причина.
	— Грешите — обади се Халдерман, който мълчаливо следеше научните обяснения, но като инженер, имаше ясна позиция по този въпрос. — Нищо не се случва без причина. Фактът, че не знаем какво поражда появата на частиците в квантова флуктуация, не означава, че няма причина. Тя съществува, но ние не я познаваме.
	— Това твърдят и много учени, които не са добре запознати с проблема. Но редицата експерименти и принципът на неопределеността доказват, че всъщност няма нищо, което да провокира квантовата флуктуация. Знам, че е трудно за възприемане. Спомнете си, че винаги, когато математиката и експериментите противоречат на здравия разум, както се случило например, когато Коперник открил, че не Слънцето се върти около Земята, а обратното, здравият разум губи. Знам, че няма логика във Вселената да се случват неща без определена причина, но това показват математиката и експериментите. Частиците в квантовата флуктуация се появяват, без нищо да ги задължава да бъдат на това място по това време. Това е дълбоката същност на реалността.
	— Такова твърдение е… сюрреалистично.
	— Затова хората, които наистина разбират квантовата физика, са изумени. Важното всъщност е да разберем влиянието на откритието на Франк Белами върху схващането за съзнанието. Според класическата физика мозъкът е сложна машина за механистично обработване на информация и в този контекст свободната воля би била просто илюзия, щом традиционната наука твърди, че всички поведения трябва да имат причина, дори и тя да е непозната. Квантовата физика обаче ни кара да преосмислим функционирането на мозъка. Все повече физици започват да подкрепят тезата, че щом мозъкът е създаден от атоми, вероятно в съзнанието ни също се случват квантови процеси.
	— Какво означава това?
	— Че сме изправени пред истинска революция. Забележете, квантовата суперпозиция предполага, че всички реалности са възможни и никоя от тях не е задължителна, нали така? Когато има акт на наблюдение, суперпозицията на даден електрон се нарушава и той се осъществява като частица в една от няколко възможности. По същия начин мозъкът постоянно се намира пред множество идеи и хипотези, като всички те съществуват паралелно, сякаш са в суперпозиция, и в момента на вземането на решение избира само една от тях. Ако наистина в мозъка се случват квантови процеси, възможностите, които съзнанието избира, не са непременно детерминистични, нито резултат от причинно-следствен механистичен процес, а представляват ефективни избори. Всъщност съзнанието избира между няколко различни възможности по същия начин, както един електрон в известен смисъл го прави в момента, когато е наблюдаван и суперпозицията му се нарушава. Квантовите ефекти в мозъка все още се изучават, но могат да обяснят определени характеристики на съзнанието, които невробиологията, която се ръководи от законите на класическата физика, не признава. Много невробиолози смятат, че мозъкът не е нищо повече от биохимичен компютър, поради което съзнанието е илюзия. Откритията в квантовата физика обаче ни показват, че ако наистина в мозъка протичат квантови процеси, то в крайна сметка съзнанието не е илюзия, породена от биохимичните функции.
	— Не разбирам — каза Питър. — Как е възможно в мозъка да протичат квантови процеси?
	Томаш разлисти досието и потърси определен абзац от текста.
	— Баща ви се е занимал с този въпрос и е посочил като хипотеза място в мозъка, където може да се случват квантови скокове. Синапсите. Това са малки пространства между нервните окончания в мозъка, където се обработва информацията и възникват решенията и мислите. На това място импулсът на един неврон стимулира следващия. И ако възможността за предаване или не на един импулс се разгледа като вълнова функция, пътят за наличието на вероятностни квантови процеси е отворен.
	— Добре, но как протичат те? Какъв е механизмът?
	— Като квантовите скокове на тунелиране, при които един електрон изчезва от едно място и се появява на друго. Разбира се, тези квантови скокове са възможни само в пространство, съответстващо на седем атома, макар в редки случаи да могат да прескачат и на дължина от максимум сто и осемдесет атома. Всъщност, съвпадение или не, площта, съответстваща на сто и осемдесет атома, с равна точно на дължината на синаптичното пространство. Тъй като електроните са в непрекъснато движение, те могат да направят седем милиарда опита за пресичане на синаптичната мембрана за една милисекунда — времето, за което един електрически синапс предава импулс, а това дава около 50% шанс за квантово тунелиране при дължини с такива размери. При внимателно проучване на структурата на синапса става ясно, че конструкцията му — също интересно съвпадение — е идеална за извършване на тунелен преход през синаптичния процеп. Когато един импулс достига синапса, процепът придобива електрически заряд и това мощно електрическо поле позволява квантовото тунелиране. В такъв случай може да се предполага, че вълновата функция се нарушава в синапсите, когато се произвежда мисъл, и именно в този феномен се проявява съзнанието.
	Събеседниците на Томаш най-сетне разбраха последствията от тези открития.
	— _Holy shit!_ — въздъхна Питър, все още асимилирайки току-що чутото. — Човешкият мозък не е просто механистична билярдна маса, в която едно събитие провокира друго, и поведението ни не е резултат от сложна поредица рефлекси на Павлов. Това означава, че свободната воля наистина съществува.
	Томаш взе химикалката и нарисува един символ на листа, който Дън му бе дал.
	{img:symbol.png}
	— _Пси_ е най-могъщият символ, създаван някога заяви той. — Включен е в уравнението на Шрьодингер, за да обозначи вълновата функция, в която са събрани всички възможности на реалността. Но предвид откритията, този символ означава други две неща, които изглеждат различни, но всъщност са едно и също. — Вдигна пръст. — Едно от тях е съзнанието. Благодарение на проекта „Квантово око“ е логично да приемем, че съзнанието в известна степен може да бъде представено като вълнова функция, в която всички хипотези съществуват паралелно. Също като атома, който виртуално е много неща едновременно, но се превръща в едно, когато е наблюдаван, съзнанието се занимава с множество възможности, които изведнъж се осъществяват в една идея или конкретно решение, сякаш мозъкът е компютър, а съзнанието — вълна. Тъй като то се проявява изключително в детерминистичния макрокосмос, трябва да приемем, че мозъкът наистина е механистичен биохимичен компютър, а съзнанието, което възниква от съществуващата в индетерминистичния квантов микрокосмос супер позиция, позволява правенето на ефективни избори. — Вдигна два пръста. — И второто нещо, което _пси_ символизира, е още по-важно.
	— Какво може да е по-важно от съзнанието?
	Португалският учен направи широк жест с ръка.
	— Вселената.
	Американците се спогледаха.
	— Какво?
	Томаш знаеше, че тази част е трудна за възприемане. Само че бе изключително важна за проумяването на научното постижение, което представляваше проектът на Франк Белами, затова трябваше да я обясни.
	— Както знаете, „Квантово око“ е замислено като проект за създаването на макроскопски квантов компютър. А какво е квантовият компютър, ако не универсална машина за обработване на данни? Разликата е, че един макроскопски квантов компютър може да използва особеностите на вълновата функция и да обработва хиляди битове едновременно, като по този начин да симулира всяка система, която се подчинява на физическите закони. Всъщност времето, за което този компютър извършва симулацията, съвпада с времето на развитие на симулираната система, а необходимата памет за нея е пропорционална на броя подсистеми на симулираната система. Разбирате ли какво означава това?
	— Като онзи разказ на Хорхе Луис Борхес — отбеляза Питър, спомняйки си за прочетените през юношеството си книги. — Най-точната карта е онази с мащаб 1:1, тоест истинският мащаб на реалността. Най-добрата карта на един десет километров път е десет километровата карта, която прецизно показва всичко, което се вижда по пътя, с истинските му размери, включително прахоляка и камъните.
	— Точно така. Квантовите компютри са толкова мощни, че всеки, който види резултатите от техните изчисления, не може да различи симулацията и симулираната система. Всички операции, извършени от този компютър, биха дали същите резултати като тези от реалната система.
	— Но какво общо има Вселената?
	— Не е ли очевидно? Вселената сама по себе си е една свръхвълнова функция и може да бъде описана като физическа система, в която всяка елементарна частица, атом, молекула и всички компоненти в нея взаимодействат с останалите неща, като по този начин обработват информацията. Както знаете, обработването на информация представлява изчисление. Накратко, Вселената изчислява. И след като се занимава с квантова информация, която обработва съгласно поведението на вълновата функция, това изчисление е квантово. Вселената борави с квантови битове. Разбирате ли до какво води това?
	Синът на покойния директор на „Наука и технологии“ се поколеба, съмнявайки се в логичното заключение.
	— Нима намеквате, че Вселената е… че тя е…
	Вселената е макроскопски квантов компютър.
	Американците останаха абсолютно изумени.
	— Моля?
	— Това е открил Франк Белами. Вселената е физическа система, която генерира все по-сложна информация, която може да бъде симулирана от универсален квантов компютър със същия размер. Това означава, че тя не е по-различна от един квантов компютър. Вие, американците, често казвате, че ако видим на улицата животно, което прилича на патка, върви като патка и кряка като патка, то е, защото наистина е патка. По същия начин, щом Вселената обработва кюбити и извършва операции като квантов компютър със същите размери, то това означава, че Вселената е квантов компютър.
	Тези думи оставиха мъжете от ЦРУ безмълвни за няколко минути, докато асимилираха казаното. Все пак заради непреодолимото си желание да се докопа да „Квантово око“ Фъч заговори пръв.
	— Ами макроскопският квантов компютър, по който е работил Франк? — попита той, сочейки към досието от сейфа. — Къде са плановете за разработването му?
	— Франк Белами не е създал макроскопски квантов компютър — поясни Томаш с ясното съзнание, че отговорът няма да се понрави на събеседника му. — Той е открил най-големия от всички такива компютри. Самата Вселена.
	Шефът на Националната служба за тайни операции разтърси глава в опит да подреди мислите си.
	— Не разбирам…
	— Франк Белами е разбрал, че Вселената е макроскопски квантов компютър. „Квантово око“ е проект, в който той го доказва.
	Фъч пребледня и бръчките му сякаш станаха по-дълбоки, докато си даваше сметка, че проектът, на който бе възлагал толкова надежди, няма да спаси мястото му.
	— Ами моят… моят макроскопски квантов компютър? — почти изкрещя той. — Къде е?
	Португалецът махна с ръка във въздуха, показвайки пространството наоколо.
	— Навсякъде.
	Обезумял, Фъч скочи на крака.
	— _Fuck! Fuck!_ — извика той, неспособен да сдържи гнева си.
	— Проклетият Белами ме изигра! Той се подигра с мен! Дано да гори в ада негодникът!
	Ръководителят на агентите в ЦРУ започна да обвинява и обижда своя покоен колега заради начина, по който бе разработил „Квантово око“, и така го бе лишил от изключително важен инструмент за дейността на неговата дирекция.
	Томаш нервно погледна към часовника на стената. Стрелките показваха два и четиридесет сутринта.
	Двадесет минути.
	На Мария Флор не й оставаше много време. Трябваше да приключи всичко това навреме, за да попречи на похитителя да я убие.
	— Вижте, вече изпълних моята част от уговорката — каза той.
	— Обясних ви какво представлява „Квантово око“, нали така? Не съм виновен, че проектът не отговаря на желанията ви. Сега се обадете на онзи човек и…
	— Дума да не става! — отряза го Фъч, все още под влияние на шока. — Казахте, че ще разкриете убийството на стареца. Изпълнете обещанието си!
	— Не виждате ли колко е часът? — попита Томаш и посочи часовника на стената. — Имаме само двадесет минути да я спасим.
	— Напълно достатъчно.
	Историкът погледна към останалите трима мъже от ЦРУ, сякаш ги молеше за помощ, но Питър, Халдерман и Дън не се отзоваха.
	— Той е прав — съгласи се Дън. — Споразумяхме се да ни разясните проекта и да разкриете убийството.
	— Но тя ще умре…
	— Имаме двадесет минути, ще стигнат. — Той махна с ръка към Фъч. — Достатъчно е едно негово телефонно обаждане и всичко ще се разреши, не се тревожете.
	Съкрушен, Томаш си пое дълбоко дъх; искаше му се да измъкне Мария Флор, но нищо не можеше да направи. Той наистина бе обещал да разкрие мистерията около смъртта на Франк Белами, а и имаше време да се свържат с похитителя и да отменят заповедта.
	— Добре — примирено каза той. — Както видяхте. Франк Белами е разтълкувал най-голямата научна загадка на нашето време и е демонстрирал, че вълновата функция от уравнението на Шрьодингер не просто описва потенциала, преди той да се превърне в реалност, а и отразява същността на съзнанието и самата Вселена. Случило се така, че докато той работел по това изключително важно откритие, медицинските изследвания на Даниъл Деър показали, че страда от рак на панкреаса и му остават само шест месеца живот. Белами се паникьосал.
	— Защо? — попита Питър. — Кой е Даниъл Деър?
	Португалецът се взря в него, сигурен, че отговорът ще го разтърси.
	— Убиецът на баща ви.


>	LXXX

	Без да губи време, майор Фуентес отвори куфарчето си и извади къса черна тръба. Агентът от ЦРУ напъха показалеца си в нея и огледа мръсотията по кожата си. Взе парцал и избърса тръбичката от край до край, търкайки я внимателно. След като се увери, че е чиста, я монтира на своя полуавтоматичен „Зиг Про“. Заглушителят бе поставен.
	Погледна часовника си.
	Деветнадесет минути.
	Часът наближаваше, макар може би прекалено бавно за неговия вкус. Вдигна поглед и се взря в женската фигура, която бе завързал върху мраморната маса в центъра на залата. Защо да чака до три сутринта? Щом тя е обречена, щом решението за убийството й вече е взето, за да подсигурят операцията, за какво е този театър да чака часа, в който изтича срокът? Що за цирк? В крайна сметка вече бе извадил батерията от мобилния телефон и нямаше как да се свържат с него.
	Взе пълнителя и извади куршумите един по един. По върховете им искреше златисто сияние — истинско произведение на изкуството. Лъсна ги внимателно до блясък. Сетне ги прибра и пъхна пълнителя в любимия си пистолет. Беше готов.
	Изправи се вдървено, сякаш бе изпаднал в транс, но всъщност се чувстваше завладян от символиката на мястото, което бе избрал, за да пожертва заложницата си. Бавно прекоси залага и се приближи до жертвената маса.
	Ужасените очи на Мария Флор се втренчиха в нейния палач и погледът й попадна върху оръжието в ръката му.
	— Ммм! Мммммм!
	Фуентес отново погледна часовника си.
	Седемнадесет минути.
	Защо да чака до три сутринта, запита се отново той. Защо да отлага насладата от екзекуцията, щом според заповедта смъртта на жертвеното агне бе неизбежна? Наистина нямаше никакъв смисъл. Щом трябваше да я убие, защо да не го направи сега?
	— Часът настъпи, хубавице — промълви той с дрезгав глас. В очите на психопата блестеше налудничавата искра от сладостния момент на убийството. — Не се тревожи, няма да боли.
	Вдигна полуавтоматичния „Зиг Про“ и опря дулото в дясното слепоочие на жертвата си. Осъзнавайки, че това са последните й мигове живот, португалката разтърси глава в отчаяно усилие да се отърве от дулото, но без успех.
	— Ммм! Ммм!
	Жалният стон прекъсна в момента, в който убиецът натисна спусъка.


>	LXXXI

	Лицето на Томаш се сгърчи от болка. Без да знае защо, сърцето му внезапно прескочи и той трепна. Помисли си за Мария Флор и в същия миг го обзе странна тъга и страшно предчувствие за нещо ужасно. Все пак той се опита да се овладее дори и само защото разкриването на самоличността на убиеца на Франк Белами бе разбунило страстите в кабинета на шефа на дирекция „Наука и технологии“ в Лангли. Трябваше да разясни онова, което току-що бе казал.
	Макар и с усилие, все пак успя да се концентрира. Името на убиеца на Франк Белами остави Сам Дън безразличен. Беше ясно, че никога не бе чувал за него. Същото не можеше да се каже за Питър, който се бе изчервил, а лицата на Фъч и Халдерман бяха пребледнели. Реакцията им не остана незабелязана от историка, който вече се бе съвзел от внезапния и необясним шок, който бе изпитал преди секунди.
	— Пит, виждам, че името не ви е непознато…
	Синът на Франк Белами кимна.
	— Това не е ли човекът, който…
	— Точно той — отвърна историкът, без да го остави да довърши, за да не развали ефекта, който целеше за пред Фъч и Халдерман. Веднага се обърна към тях.
	— Вие също сте чували това име, нали, господа? Признайте си. Вече сте попадали на Даниъл Деър, прав ли съм?
	Като професионалисти, обучени да прикриват емоциите си, шефът на Националната служба за тайни операции и заместник-директорът на „Наука и технологии“ бързо възвърнаха самообладанието си. Халдерман не отговори, а Фъч реши да заобиколи въпроса.
	— Кажете как стигнахте до извода, че този тип е убил стареца?
	Томаш се взираше в лицата на Фъч и Халдерман в продължение на една дълга секунда. Въпреки фалшивите маски, зад които се криеха, той разбра причината за смущението им. Засега ще ги остави на мира, реши той. Но не задълго.
	— Франк Белами е намерил решението на една от най-големите научни загадки, въпреки че му липсвало последното доказателство — изтъкна той. — Полето на Хигс. То е невидимо за човешките възприятия и взаимодействайки с частиците, им придава маса. С други думи, полето на Хигс дава съдържание на материята. Това е важно, тъй като много учени защитават тезата, че съзнанието създава частично реалността. И след като полето на Хигс създава материята, си казал Франк Белами, значи, то може да е част от квантовото сплитане на Вселената.
	— Какво означава това?
	Томаш прокара пръсти през косата си, давайки си сметка, че тези открития отварят врата към неочаквани възможности, толкова невероятни, че трудно могат да се възприемат.
	— Че Вселената е съзнателна.
	В кабинета настъпи тишина. Американците се нуждаеха от няколко секунди, за да осмислят последните думи.
	— Моля?
	— Нима още не сте разбрали, че в крайна сметка това е истинското велико откритие на Франк Белами? Редицата квантови експерименти и особено експериментът с двата процепа предполагат, че реалността с частично създадена от акта на наблюдение. Тя се осъществява по един или друг начин в зависимост от това как сме избрали да я наблюдаваме. Това решение е взето от нас, от нашето съзнание, което означава, че именно съзнанието създава частично реалността.
	— Това предполага експериментът с двата процепа — съгласи се Питър, все още объркан от онова, което чуваше. — Но как стигаме до тази необикновена идея, че Вселената е съзнателна?
	Защото, както баща ви е заключил, Вселената постоянно се самонаблюдава. Прави го чрез вакуумните флуктуации и чрез полето на Хигс. Именно това самонаблюдение на Вселената нарушава вълновата функция и създава реалността такава, каквато я познаваме. Но тъй като, за да се наруши вълновата функция, в крайна сметка е необходимо наблюдението да бъде извършено съзнателно, очевидният извод е, че Вселената е съзнателна.
	— Актът на наблюдение, който създава реалността, не трябва да бъде непременно съзнателен — възрази синът на Франк Белами. — Например, когато един гайгеров брояч измерва атомната материя, той нарушава вълната, в която се намират всички паралелни виртуалности, и създава частици. Нима ще ми кажете, че гайгеровият брояч има съзнание?
	— Грешите, Пит. Когато се прави измерване с гайгеров брояч, вълната не е нарушена и следователно създава реалност. Всъщност се установява квантова връзка с вълната, с която взаимодейства, и те стават квантово сплетени. Уредът не задължава вълната да се превърне в частица. Той приема сплетено състояние с тази вълна и също се превръща във вълна. Както предположил физикът Джон фон Нойман малко след петата Солвеевска конференция, това сплетено състояние се нарушава и вълната се превръща в частица само ако съзнателно се наблюдава гайгеровия брояч. Макар да е имало много учени, например Айнщайн, а и сега ги има, които поради философски причини отказвали и отказват да приемат това, истината е, че според експериментите без наблюдение реалността не съществува.
	— Хм… Разбирам.
	— Затова баща ви заключил, че Вселената е съзнателна. Според него последното доказателство е полето на Хигс, което, придавайки маса на частиците, ги наблюдава и играе ролята на един вид съзнание на Вселената. ЦЕРН проектира Големия адронен ускорител именно за да докаже съществуването на полето на Хигс, провеждайки експерименти за засичането на Хигс бозона. Когато открили така наречената „божия частица“, както е познат този бозон, съществуването на полето на Хигс било доказано. Баща ви приел това като доказателство за тезата си, че Вселената представлява гигантска вълнова функция, в която се събират всички паралелни възможности, докато съзнателният акт на наблюдение превърне една от тях в реалност и елиминира останалите.
	Показалецът на Питър се плъзна върху загадъчното {img:symbol.png}, което Томаш бе нарисувал върху листа.
	— С други думи, Вселената и съзнанието са едно и също нещо — установи той. — И двете са виртуални вълнови функции, и двете са _пси_.
	— Това е последното тълкувание на посланието, намерено в ръцете на баща ви — съгласи се историкът. — И забележете, също като Вселената мозъкът е квантов компютър. Неговата вълнова функция е въображението, където всички възможности съществуват паралелно. Колапсът на вълновата функция е взетото решение, в което се реализира една-единствена от тях. Последствията от това откритие са смайващи. Тъй като мозъкът представлява квантов компютър, обработването на информация в него създава съзнанието. Щом е така, същият процес във Вселената също създава съзнание. Следователно Вселената е съзнателна.
	— Невероятно!
	— Случва се така, че докато Франк Белами работил по проекта си, възникнал сериозен проблем. След медицински изследвания в Бостън на Даниъл Деър била поставена диагноза рак на панкреаса.
	Като чу отново това име. Сам Дън се намръщи.
	— Кой, по дяволите, е този?
	Бе настъпил моментът Томаш да поизмъчи малко Хари Фъч и Уолт Халдерман. Той ги изгледа предизвикателно.
	— Може би шефът ви ще може да ни каже…
	Директорът на Националната служба за тайни операции разпалено поклати глава.
	— Аз? В никакъв случай! Не знам кой е!
	— И аз не знам — на свой ред каза Халдерман. — Никога не съм познавал човек с това име.
	Португалецът ги изгледа скептично, давайки им да разберат, че не могат да го заблудят така лесно.
	— Хайде сега. Не ми казвайте, че никога не сте срещали името Даниъл Деър…
	Фъч прехапа устни, съзнавайки, че е разкрит и че ще е по-добре да си признае.
	— Всъщност не го познавам — настоя той, — но признавам, че съм срещал името му.
	— Бихте ли ми казали къде?
	Преди да отговори, шефът на агентите на ЦРУ се спогледа примирено с Халдерман и скришом погледна към сина на Франк Белами, сякаш се страхуваше от реакцията му.
	— В кабинета в дома на стареца.
	— Били сте там?
	— Да. Аз, Уолт и хората ми.
	Лицето на Питър пламна.
	— А, значи, все пак вие сте ходили в апартамента! Точно вие сте тършували веднага след смъртта на баща ми! Лешояди!
	— Разберете, че на всяка цена трябваше да открием „Квантово око“ — защити се Фъч. — Атентатът в Триполи ни свари неподготвени. В Белия дом бяха бесни, президентът крещеше, че ще изгуби изборите заради нас, и заплашваше да уволни всички ни. Ние се паникьосахме и претърсихме кабинета на баща ви щателно, но никъде нищо не открихме. По пътя на логиката решихме, че го държи в апартамента си, затова трябваше да проверим.
	— Успокойте се — каза Томаш на Питър. Отново се обърна към Фъч и Халдерман. — Значи, сте претърсили кабинета в дома на Франк Белами?
	— Да, така е. Там се натъкнах на епикризата с рак на панкреаса на този Даниъл Деър. Но кълна се, нямам никаква представа кой е този човек. Прегледахме досиетата в Агенцията, но не открихме никого с това име. Проверихме и регистрите на Службата за социално осигуряване и открихме двама души, но единият е бездомник в Ню Йорк, а другият — земеделец в Луизиана. Никой от тях не страдаше от рак на панкреаса, така че ударихме на камък. Истинска загадка. Никой не знае кой е мъжът от епикризата.
	— Все някой го познава — каза португалецът. — Например аз.
	Четиримата американци се втренчиха в него.
	— Знаете кой е Даниъл Деър?
	— Със сигурност сте видели книгите в библиотеката на Франк Белами — отбеляза Томаш, обръщайки се отново към Фъч и Халдерман. — Спомняте ли си?
	— Разбира се — потвърди заместник-директорът на „Наука и технологии“. — На тема физика.
	— Само физика ли?
	— И научна фантастика.
	— Какъв тип научна фантастика? Нещо друго, освен романи?
	Халдерман смръщи вежди, докато се опитваше да си спомни.
	— Имаше и комикси. Май забелязах стари броеве на „Флаш Гордън“, „Орела“, „Нечиста наука“…
	— Някога чели ли сте „Орела“?
	— Като дете живях в Англия. Знаете ли, че „Орелът“ е английско списание? Имаше чудесни истории…
	— Кой беше любимият ви герой от него?
	— Дан Деър, разбира се. И… и…
	Мъжът от ЦРУ замълча.
	— Може ли да повторите?
	— Дан Деър. — Халдерман впери поглед в Томаш. — По дяволите! Даниъл Деър! Какво съвпадение, а?
	— Нима смятате, че е съвпадение?
	— Какво искате да кажете? — попита Халдерман. — Да не намеквате, че Дан Деър от комиксите е имал рак на панкреаса и е убил Франк Белами? Нелепо е!
	— Случайно да се сещате за името на най-добрия художник на поредицата за Дан Деър?
	Мъжът от ЦРУ присви очи, отново опитвайки да си спомни.
	— Не беше ли Франк Белами?
	Томаш се усмихна.
	— Сега разбрахте ли?
	Американецът погледна объркано към колегите си от разузнавателната агенция.
	— Не точно.
	— Стигнах до някои много прости заключения — започна португалецът. — Щом като млад се е интересувал от наука, нашият Франк Белами е четял много научна фантастика. Сред предпочитаните четива очевидно е било и списанието „Орелът“, което навярно е поръчвал от Англия. Докато четял за приключенията на главния герой — астронавта Дан Деър, той със сигурност е забелязал името на неговия създател. Поредицата „Дан Деър“ е създадена от Франк Харкорт, но най-прочутият художник на комиксите бил талантливият Франк Белами. Най-добрият сред създателите на английската поредица за Дан Деър имат същото име като младия американски читател. Оттогава нашият Франк Белами започнал да използва името Дан Деър винаги, когато искал да остане анонимен, както се случило и при изследванията в Бостън.
	— Даниел Деър е нашият Франк Белами?
	— Точно така.
	— Но… но защо се е изследван анонимно?
	— От опита си в ЦРУ знаел, че информацията е сила, и затова споделял колкото може по-малко за личния си живот. Вероятно не е искал никой да знае, че умира. Ако се разбереше, че страда от нелечим рак на панкреаса, как би постъпила Агенцията?
	— Щеше да го освободи от длъжност, разбира се — отбеляза Фъч, почти засрамен от факта, че му бе убягнала толкова съществена информация. — Тази позиция е прекалено важна, за да се заема от смъртно болен човек.
	— Мисля, че той е искал да избегне именно това. Франк Белами е бил стожер от старата гвардия и е знаел, че трябва да остане на поста до смъртта си. Скрил е здравословното си състояние и е решил да се сбогува с живота по свой начин. Знаейки, че ЦЕРН подготвя нови експерименти за изследване на Хигс бозона, Франк Белами отишъл в Женева, за да присъства на събитието. Той смятал, че откриването на тази частица и на полето на Хигс доказвало неговата теория за съзнателна Вселена. Според Белами теорията за унифицирането на квантовата и макровселената, която той извел, свързвайки вълновата функция от уравнението на Шрьодингер със съзнанието и Вселената, била демонстрирана чрез този експеримент. За него това бил повод за огромна гордост. Като ръководител на дирекция „Наука и технологии“ на ЦРУ, той заминал за Женева и вероятно идеята да сложи край на живота си, му хрумнала, докато се провеждали новите експерименти в Големия адронен ускорител. Само че не можел да умре, без да сподели с някого теорията си. Само че учените, които били негови доверени хора, били в Съединените щати.
	— Можел, е да се свърже с тях — отбеляза Фъч. — Има телефони, имейли…
	— Да, но ако им обяснял всичко, рискувал да предупредят американското посолство в Швейцария и да провалят плана му.
	— Прав сте.
	Не можел да допусне подобно нещо. И така, аз случайно се намирах в Женева в командировка, за да купя древен ръкопис, и също така случайно бях отседнал в същия хотел, в който беше и Белами. Тогава той ме е видял и ме е познал от мисиите, в които ме бе принудил да участвам преди години. Белами знаеше на какво съм способен, дори ме наричаше _fucking genius_ и…
	— Не само вас — отбеляза Питър Белами с носталгична усмивка. — Баща ми наричаше така всеки, когото смяташе за интелигентен…
	— Е, добре — примири се историкът. — Така или иначе той сигурно е преценил, че съм идеалният човек за плана, който подготвял. Открил в коя стая съм и пъхнал бележка под вратата, представяйки се за антикварен търговец, с молба на следващия ден да го намеря в ЦЕРН, защото искал да ми покаже изключително важен исторически артефакт. Какъвто съм глупав, веднага повярвах.
	— Но защо ви е повикал в ЦЕРН?
	— За да ме компрометира, разбира се. Очевидно е искал да гарантира присъствието ми в комплекса по времето на своята смърт.
	— Ето това не разбирам — настоя Фъч. — Защо ще иска да ви компрометира? И откъде е знаел, че ще го убият?
	— Като служител в ЦРУ, Франк Белами имаше откачени хрумвалия, както добре знаете, и обичаше игричките. Познаваше ме добре, тъй като бяхме работили заедно, и затова вярваше в умението ми да импровизирам, за да се измъкна от преследвачите си. Знаел е, че за да избегна обвинението в убийство, ще трябва да открия този сейф. Останалото е просто. Изпратил ми е големия пентаграм по пощата, за да успея да открия всички необходими следи, и на следващия ден отишъл да ме чака в ЦЕРН. Тогава подготвил и последното си послание — нарисувал голяма буква _пси_ и посочил името ми като Ключа. Така си гарантирал, че сериозно ще ме натопи. Сетне се отправил към детектора _ATLAS_ за финалното представление.
	В този момент Питър Белами вече трудно сдържаше мъката си. Очите му се насълзиха и брадичката му се разтрепери, но той се опита да се овладее.
	— Бедният ми баща! — каза той, подсмърчайки. — Не е позволил на рака да го убие!
	— Той бе господар на съдбата си. Избрал е да умре в ускорителя, където бил възпроизведен Големия взрив, и в един от детекторите, засякъл Хигс бозона. Намерил начин да проникне в детектора _ATLAS_, пробил тръбите с хелий на охладителната система и… останалото го знаете. Смъртта му настъпила почти мигновено.
	В кабинета настана мъчителна тишина.
	— По дяволите! — промърмори Хари Фъч. — Старецът се е самоубил!
	Загадката за смъртта на Франк Белами беше разкрита, но проблемът на Мария Флор оставаше нерешен. Томаш тъжно вдигна поглед към часовника на стената.
	Тринадесет минути.
	— Вижте, аз изпълних своята част от уговорката каза той. — Сега е ваш ред. Моля ви, обадете се на онзи човек и му кажете да освободи приятелката ми.
	Сам Дън се обърна към Хари Фъч, за да го подтикне да сложи край на играта.
	— Добре, добре — изсумтя шефът на Националната служба за тайни операции и извади мобилния си телефон от джоба. — Ще се обадя. — Намери номера в списъка с контакти и натисна зеления бутон. Свърза се и след секунда придоби объркано изражение.
	— Какво става — попита Томаш, който едва си поемаше дъх от напрежение. — Обадете се, по дяволите!
	— Телефонът му е изключен — оправда се Фъч. — Батерията се е изтощила или няма обхват. — Орязването на бюджета на Агенцията ни принуди да раздадем евтини телефони на служителите си и…
	Томаш изтръгна телефона от ръцете му и отново натисна бутона за набиране. Чу изщракване, след което проговори женски глас:
	— Номерът, който набрахте, е недостъпен. Моля, оставете съобщение след сигнала.
	— По дяволите! — изкрещя той, побеснял, и впери отчаян поглед в четиримата американци. — Ами сега? Какво ще правим?
	Мъжете от ЦРУ изглеждаха объркани, особено Питър Белами и Сам Дън, които ясно осъзнаваха сериозността на проблема. Халдерман нямаше особено впечатлен вид, а Фъч изглеждаше спокоен. Шефът на агентите разпери ръце в знак на безсилие и примирено се взря в португалския учен.
	— Опасявам се, че приятелката ви е загубена.


>	LXXXII

	Агентът продължаваше да държи оръжието насочено към нея. Невъзможно бе да се опише с думи чувството, което изпита Мария Флор, когато преди секунди майор Фуентес бе долепил своя полуавтоматичен „Зиг Про“ до дясното й слепоочие и бе натиснал спусъка. Шокът от онзи ужасяващ миг все още не бе отминал. Завързана за жертвената маса в средата на залата, със запушена уста и съдба — в ръцете на непознати мъже по неразбираеми за нея причини, заложницата силно трепереше; ръцете и брадичката й се тресяха неудържимо.
	— Е, хубавице — усмихна се агентът от ЦРУ със садистично изражение. — Умираш от страх, нали?
	— Мммм!
	Португалката се опитваше да не отвръща на погледа му, не искаше да му доставя това удоволствие, но нямаше как да го избегне. Беше прекалено ужасена и я интересуваше само той да не допре отново оръжието до главата й — не че можеше да му попречи. Страшната истина бе, че не можеше да стори нищо, за да спре психопата, в чиито ръце бе попаднала, и усещаше, че няма да се измъкне жива.
	Майор Фуентес отново се приближи до нея и избърса потта от лицето й.
	— Добре, успокой се — прошепна той, очевидно искаше да я уплаши още повече. — Това бе само проба, вид подготовка за онова, което ще се случи точно в три часа сутринта. — Той извади пълнителя и й го показа. — Виждаш ли? Няма патрони. — Отново размаха пистолета пред очите й. — Когато натиснах спусъка, оръжието не беше заредено. Затова няма страшно, успокой се. Само проба.
	След това той взе пълнителя и като се увери, че тя гледа, сложи демонстративно патроните един по един и го пъхна в пистолета с изщракване, като така даваше да се разбере, че следващия път, когато натисне спусъка, всичко ще е както трябва. Отиде до куфарчето си и извади сгънато черно платно, което веднага разгъна. Оказа се чаршаф, който постла на гладкия каменен под до мраморната маса, върху която заложницата лежеше.
	— Никой не може да отрече, че съм чистник — отбеляза той. — Чаршафът ще попие кръвта и вътрешностите ти, за да не изцапаме залата, а после ще те увия в него. — Съдбата ти, хубавице, е в устата на рибите в река Потомак.
	Майор Фуентес се разсмя и погледна часовника си. Стрелките показваха два и четиридесет и девет сутринта.
	Оставаха единадесет минути.


>	LXXXIII

	Централата на мобилния оператор се включи с механичен глас, когато отново опитаха да се свържат с похитителя.
	Единадесет минути.
	Стрелките на стенния часовник препускаха в луда надпревара към третия час след полунощ и Томаш чувстваше, че и последната надежда го напуска. Очевидно Хари Фъч не можеше да се свърже по друг начин с мъжа, а на колегите му от ЦРУ нищо не им хрумваше.
	— Имаме само телефонния му номер — отбеляза отчаяно Питър. — Дори не знаем къде я е отвел.
	Завладян от внезапна решителност да не се предава без борба, Томаш седна зад бюрото и включи компютъра.
	— Не е вярно — поправи го той. — Той ми каза, че ще бъде в Дома на храма на Соломон в три сутринта. Спомням си, че спомена числото тринадесет над основата на пентаграма и гробницата на Мавзол.
	— Но какво, по дяволите, означава това? Доколкото знам, Храмът на Соломон е в Йерусалим и всъщност вече дори не съществува. Нима е отвел приятелката ви в Израел? Пълна безсмислица! И какво означава тази глупост за тринадесет над основата на пентаграма? Тринадесет какво? Какъв пентаграм? Ами гробницата на Мусул? Кой е този?
	Екранът светна, историкът веднага отвори една търсачка и въведе параметри за карта на Вашингтон.
	— Гробницата на Мавзол е едно от седемте чудеса на древния свят, намира се в Халикарнас, Турция.
	— Турция ли? Боже! Каква бъркотия!
	Картата на американската столица изпълни екрана.
	— Пит, разполагате ли с хеликоптер тук в Лангли?
	Синът на Франк Белами погледна към Сам Дън, сякаш настояваше мъжът от Националната служба за тайни операции да отговори. В крайна сметка той се занимаваше с операционна дейност.
	— Разбира се — отвърна Дън. — Защо?
	Подгответе го за излитане. Ще тръгнем след няколко минути.
	Без да задава въпроси и съзнавайки, че времето изтича и трябва да се довери на преценката на португалеца, завеждащият нощното дежурство на оперативния отдел в ЦРУ извади мобилния си телефон и излезе, за да се обади на хората си. Останалите американци в кабинета се спогледаха въпросително.
	— За какво ви е хеликоптер?
	С един клик на мишката Томаш увеличи картата на административния център на Вашингтон.
	— Виждате ли Белия дом? — попита той, като взе един маркер, за да посочи мястото, където се намираше официалната резиденция на президента на Съединените щати. — Ако поставим една линия върху Кънектикът авеню, ще свържем Белия дом и „Дюпон Съркъл“, където е живял Франк Белами. След това чертаем друга върху Масачузетс авеню, свързвайки „Дюпон Съркъл“, „Скот Съркъл“ и Върнън Скуеър; трета — върху Кей стрийт между Върнън скуеър и „Уошингтън Съркъл“, и още една върху Род Айлънд авеню между „Уошингтън Съркъл“ и „Логан Съркъл“. Последната линия поставяме върху Върмонт авеню между Логан скуеър и Белия дом. Свързвайки улиците по този начин, получаваме това. Погледнете.
	Мъжете от ЦРУ се наведоха над екрана и се взряха в начертаната с маркер фигура върху картата на американската столица.
	{img:map.png}
	— Петолъчна звезда.
	— Да, но това не е обикновена звезда. Както сами виждате, тя представлява пентаграм с два лъча, сочещи нагоре, и един — надолу, като основата й лежи точно върху Белия дом. Това е обърнат пентаграм, познат още като главата на козела Бафомет — символа на Сатаната.
	— Моля?
	— Правителственият център на Вашингтон бил проектиран от Пиер Шарл л’Анфан през XVIII век като център на властта. Какъв по-подходящ символ на властта от този на дявола?
	— Нима намеквате, че властта в Америка е… демонична?
	— Не, в никакъв случай. Но е факт, че властта покварява, независимо в коя страна, и затова обърнатият пентаграм най-добре символизира жаждата за власт. — Томаш посочи обърнатия надолу звезден лъч. — Забележете, че главата на козела Бафомет лежи върху Белия дом. Това не е случайно.
	— Какво искате да кажете? Смятате, че приятелката ви е отведена в Белия дом?
	— Не, разбира се. Както ви казах, похитителят ме информира, че ще ми предаде Мария Флор в залата в Дома на храма на Соломон, тринадесет над основата на пентаграма, в самата гробница на Мавзол. Затова този храм не е Белият дом, а очевидно е използван като ориентир. — Той отново взе маркера.
	— Така, ако начертаем линия върху Шестнадесета улица, която свързва вертикално Белия дом, по протежение на тринадесетте пресечки, ще минем през „Скот Съркъл“ и ще стигнем до… тук.
	— Томаш посочи точката на картата. — Мястото, където Ар стрийт и Ес стрийт се пресичат с Шестнадесета улица. — Развълнуван, той вдигна поглед към американците. — Моля ви, кажете ми дали на това място има някаква особена сграда.
	Фъч и Халдерман поклатиха глави; или не знаеха, или не искаха да съдействат. Питър се взря в указаното кръстовище, докато се опитваше си спомни какви сгради има в района.
	— Върховният съвет! — възкликна изведнъж. — Там е Върховният съвет!
	— Какво е това?
	В този миг в кабинета се появи Сам Дън с разтревожено изражение и им направи знак да го последват.
	— Бързо! Бързо! — извика той. — Хеликоптерът е готов за излитане. Къде отиваме?
	Без да обръщат внимание на равнодушните Фъч и Халдерман, Томаш и Питър се втурнаха. Португалецът хвърли последен поглед към часовника на стената, чиито стрелки показваха два и петдесет и три.
	Седем минути.
	Вече тичаха по коридорите на Лангли към пистата, където ги чакаше хеликоптерът с въртящи се перки, когато синът на Франк Белами най-сетне разкри посоката на пътуването.
	— Седалището на американските масони.


>	LXXXIV

	Изключително рядко му се удаваше възможност да подготвя екзекуция съгласно жертвените ритуали на предците си, но този път беше още по-необикновено. За разлика от обичайните мисии в Афганистан или Ирак, когато трябваше да се внедри сред вражеските лагери, да открие обекта, да го убие бързо и светкавично да се измъкне от обсега на операцията, днес майор Фуентес разполагаше с достатъчно време, за да се погрижи за церемониалните подробности.
	Искаше му се да използва камата, разбира се, но знаеше, че началниците му не биха го одобрили на това място и при подобни обстоятелства. В крайна сметка се намираше в седалището на тридесет и третата степен на Шотландския ритуал на масонството — центъра на могъщите американски масони, намиращ се на тринадесет пресечки по права линия от Белия дом. Това означаваше, че трябва да внимава. В такива случаи за предпочитане бе чистата смърт, което го принуждаваше да използва пистолет, но това не значеше, че трябва да пренебрегне някои от ритуалите, прилагани в ситуации като тази от неговите прочути предци от Доколумбова Америка*.
	[* Понятие, обозначаващо земите, обитавани от местни цивилизации преди т.нар. „откриване на Америка“ от Христофор Колумб. — Б.пр.]
	Майор Фуентес се приближи до жертвата, погледна нагоре и разпери ръце, държейки камата, сякаш поднасяше дар. Затвори очи в знак на преклонение и произнесе древното ритуално заклинание на аптеките.
	— Къде се намира сърцето? — прошепна той на науатъл — езика на ацтеките — с преобразено от транса лице; тялото му сякаш прегръщаше небето, а сянката му, във формата на кръст, бе паднала върху Мария Флор. — Предай сърцето си с тласък, не го отместваш, а рушиш сърцето на Земята.
	Завързаната за масата португалка не разбираше странните думи, които похитителят произнасяше в монотонна молитва, но осъзнаваше, че мъжът бе започнал някакъв ритуал. Освен това камата в ръцете му бе доказателство, че тази церемония ще свърши зле, и тя не откъсваше поглед от нея. Не че това щеше да й помогне, тъжно осъзна Мария Флор, но поне щеше да види всичко до последния миг.
	Когато приключи с ритуала, майор Фуентес се върна до куфарчето си и прибра камата. С разтуптяно сърце, усещайки, че краят безмилостно се приближава, Мария Флор го проследи с ужасен поглед. Видя как взе страшния си полуавтоматичен „Зиг Про“ и за последен път провери патроните. Тя си пожела времето да спре и този миг да трае вечно, но това не се случи. Убиецът от ЦРУ се приближи и погледна часовника си.
	Два и петдесет и девет.
	Една минута.


>	LXXXV

	Блестящата плетеница от светли точки и линии пронизваше американската столица под воала на нощното небе и изчезваше в хоризонта. През широките прозорци на „Сикорски“ Томаш наблюдаваше осветените големите сгради — центрове на властта на американската държава като Капитолия, Белия дом или монументи като Линкълн Мемориал и Обелиска.
	Скоро тази част на столицата остана назад и хеликоптерът се отправи на север, към градската среда.
	Точно пред тях, като мишена, която постепенно се уголемяваше в предния прозорец на кабината, се виждаше единствената осветена сграда в тази част на американската столица — странна постройка във формата на куб, висока и масивна, а четирите външни стени бяха прорязани от редици гръцки колони.
	— Ето там! — посочи Питър. — Това е седалището на Върховния съвет — органа начело на американското масонство.
	Пилотът дръпна ръчката и машината започна да се спуска към монументалната сграда.
	— Ето защо похитителят спомена Дома на храма на Соломон — обясни Томаш. Опитваше се да се успокои. Хеликоптерът напредваше бързо, но не толкова, колкото му се искаше, и така можеше да се разсее. — Масоните обичат препратките към цар Соломон и е нормално да дават на сградите си имена, свързани с него. — Обърна се към Питър. — Баща ви масон ли беше?
	— Баща ми ли? Ами… искам да кажа…
	— Разбира се — прекъсна го историкът, отгатвайки отговора в колебанието и в очите на сина на Франк Белами. — Всъщност изборът да живее на „Дюпон Съркъл“, не е съвсем случаен.
	Питър мълчаливо продължаваше да се взира в сградата, която наближаваха.
	— Домът на храма, а? Само че не разбирам защо спомена и гробницата на… как беше името?
	— Мавзол. — Томаш посочи сградата. — Сградата на масонското седалище е построена през XX век по модел на архитектурата на гробницата на Мавзол — едно от седемте чудеса на древния свят. Гробницата имала толкова впечатляващ вид, че от Мавзол произлиза думата „мавзолей“. — Той скръцна със зъби, мислейки за Мария Флор. — Вероятно именно поради тази причина човекът на Фъч е избрал това място, за да… за да я доведе.
	Пилотът обърна хеликоптера, за да направи маневра и да приближи сградата.
	— Тридесет секунди — съобщи той, хвърляйки поглед назад. — Няма да успея да кацна. Отворете вратичката и пуснете въжето. Ще се снижа възможно най-ниско, може би десет метра. Скачате по мой сигнал, ясно? Успех!
	Единствен Сам Дън бе минал тренировъчната школа за агенти, а последният му пост, преди да го повишат в завеждащ нощната смяна в Лангли, бе началник на представителството на ЦРУ в Могадишу. Мъжът от Националната служба за тайни операции отвори вратичката на „Сикорски“, оставяйки студения въздух да нахлуе в кабината, и след като се увери, че въжето е достатъчно здраво, го хвърли долу. След това се обърна към останалите, които го наблюдаваха разтревожено, и им връчи по чифт ръкавици.
	— Знам, че никога не сте го правили и сигурно сте уплашени, но само по този начин можем да се спуснем по-бързо — обясни той. — Сложете си ръкавиците, за да предпазите ръцете си от протриване. — Както виждате, въжето е дебело и грапаво и има участъци, за които можем да се хванем, докато се спускаме. Хванете го здраво с ръце и крака и се плъзгайте надолу. Ако усетите, че се движите прекалено бързо, се притиснете към въжето, за да намалите скоростта, разбрахте ли?
	— Не е ли опасно?
	Разбира се, но нямаме друг избор, нали? — Той погледна надолу. — Аз тръгвам пръв, за да видите как се прави. Като сляза пет метра, сте вие. Въпроси?
	Имаше много, но никой не се осмели да ги зададе. Също както бе невъзможно да се научиш да караш колело само с няколкосекунден теоретичен урок, Томаш и Питър не вярваха, че ще успеят да се спуснат по въжето без предварителни тренировки, но и двамата гордо замълчаха. Освен това Дън имаше право — нямаха друг избор.
	С отворената вратичка на хеликоптера шумът от мотора ги оглушаваше, а силният и режещ вятър развяваше косите на тримата. Машината се снижи още и те видяха кръглите облаци прах, които се стелеха долу на улицата; в този миг чуха гласа на пилота, който изкрещя от кабината:
	— Go!*
	[* Тръгвайте! (англ.). — Б.пр.]
	В следващия момент Сам Дън се залови за въжето и започна да се плъзга надолу, докато изчезна от погледа им. Томаш и Питър смутено се спогледаха, сякаш се питаха един друг кой ще е следващият. Историкът тръгна пръв. Погледна надолу и осъзна, че земята му изглеждаше безкрайно далеч, и му се струваше по-трудно, отколкото си бе представял, но нямаше време за колебания.
	Хвана въжето, обви крака около него и със смелостта на обречените се спусна надолу. Усети, че пада, и почти се паникьоса, но си спомни съвета на Дън и здраво сграбчи въжето, забавяйки спускането. Добре че носеше ръкавици, помисли си той, иначе ръцете му вече щяха да са изранени. Спускането трая няколко секунди и през това време сякаш всичко наоколо се въртеше объркано. Светлините на улицата бясно се тресяха, но изведнъж усети твърда почва под краката си и спускането приключи. Беше се приземил.
	— Махнете се оттам! — нареди Дън и го издърпа далеч от въжето. — Направете място за Пит.
	Томаш се отдалечи с несигурна крачка и скоро забеляза друга олюляваща се фигура зад себе си; Питър Белами също бе слязъл. Огледа се и разбра, че се намират на кръстовище. Отстрани, като мълчалив колос, се издигаше класическата сграда на Дома на храма на Соломон.
	Хвърли поглед назад и видя, че хеликоптерът се отдалечава, а шумът от въртенето на роторите отслабваше. Останалите изглеждаха готови.
	— Хайде!
	Изтичаха по улицата и се озоваха на стълбището на сградата с египетски сфинксове от двете страни. Когато стигнаха до вратата, украсена с бронзово чукало във формата на лъвска глава, откриха, че е заключена. Бързо обиколиха сградата и попаднаха на затворена врата с разбита ключалка. Очевидно похитителят бе влязъл в масонското седалище оттук. Томаш тъкмо щеше да я бутне, но Дън го спря.
	— Почакайте — каза мъжът от оперативната дирекция на ЦРУ. — Онзи може да е поставил капан.
	Той опипа слепешком пространството зад отвора на вратата и широко отвори очи, когато ръката му напипа нещо. Мълчаливо извади клещи от чантичката си и ги пъхна през отвора.
	Чу се изщракване.
	— Готово ли е?
	Американецът облекчено въздъхна.
	— Копелето наистина е поставило капан. Ако бяхме бутнали вратата, без да прережем жицата, гранатата щеше да се взриви. Но вече я обезвредих и пътят е чист.
	Отвориха страничната врата и влязоха в Дома на храма на Соломон. Изглежда, това бе служебен вход, тъй като се озоваха в тесен коридор. Дън извади своя „Хеклер и Кох“ от сакото и мина напред, а Томаш и Питър го последваха. Коридорът ги отведе до стълбище, по което се изкачиха и стигнаха до фоайе със стени, озарени от жълтата светлина на алабастрови лампи върху тънки бронзови колони, гравирани с египетски фигурки.
	Имаше голямо главно стълбище, водещо към горните етажи и надолу към сутерена.
	— Какво ще правим сега? — прошепна Дън. — Да тръгнем към залата на храма?
	Португалецът постави пръст върху устните си, давайки им знак да мълчат. Заслушаха се в очакване да чуят нещо, което да им подскаже някаква следа, посока, цел.
	— Ммм! Ммм!
	Звукът бе приглушен и им се стори далечен, но все пак бе следата, която търсеха.
	— Долу.
	Дън посочи с ръка към краката си и свали обувките, чиито твърди подметки отекваха по мраморния под и можеха да издадат присъствието им.
	Другите двама последваха примера му и всички останаха по чорапи. Прекосиха тихо горното фоайе и внимателно заслизаха по стълбите към сутерена. На всяко стъпало спираха, за да се ослушат, и продължаваха със следващото. Минаха покрай статуя на Албърт Пайк — основателя на масонството в Америка, и като свиха към следващата площадка, се натъкнаха на голямото централно фоайе.
	Мястото им се стори странно. Огледаха внимателно пространството и забелязаха мраморна маса в центъра на залата. До нея имаше просната черна хавлия, а върху масата лежеше човек. По извивките на тялото разбраха, че е жена.
	Беше Мария Флор.


>	LXXXVI

	Ужасната гледка шокира Томаш.
	Да види тялото на Мария Флор завързано за масата като жертвено животно, бе повече, отколкото би могъл да понесе. Главата й бе обърната към стълбището, където се криеха неканените гости. Краката й бяха изпънати в противоположната посока — към вратата, и тя изглеждаше спокойна. Фактът, че лежеше неподвижно, повдигаше тревожни съмнения относно състоянието й. Дали бе мъртва? Въпросът тормозеше Томаш почти до такава степен, че за малко да повърне. Искаше да я повика и да се опита да я събуди от тази ужасяваща скованост, но се въздържа. Все още не бе дошло време да разкриват присъствието си.
	Единият крак на португалката помръдна.
	— Тя е жива! — прошепна Томаш, развълнуван от забелязаното движение. — Видяхте ли? Жива е!
	— Шшт! — нареди Дън, който внимателно оглеждаше залата с окото на професионалист. — Щом жената е тук, онзи тип трябва да е наблизо.
	Завързаната за масата португалка навярно бе чула шепота, отекващ в мраморните стени на залата, защото обърна глава към тях и ги видя на площадката на стълбището.
	— Ммм! Ммм!
	Като чу гласа й и видя, че Мария Флор се движи, португалецът първо почувства радост и облекчение. Беше жива и можеха да я спасят. Какво повече от това? Все пак отчаянието, което ненадейно срещна в погледа й, веднага го изпълни с тревога и страх.
	— Мисля, че иска да ни каже нещо…
	— Разбира се — усмихна се Питър зад Томаш. — Иска да я освободим.
	С категоричен жест Сам Дън им направи знак да млъкнат. След като няколко пъти огледа внимателно залата, той отново заслиза по стълбите, държейки с две ръце пистолета си готов за стрелба. Останалите го следваха. Томаш нямаше търпение да стигне до приятелката си, а Питър изглеждаше най-спокоен.
	— Ммм! Ммм!
	Завързана за масата, Мария Флор продължаваше да издава гърлени звуци. Новодошлите решиха да не й обръщат внимание; трябваше да останат концентрирани и да открият заплахата, която усещаха да се носи в пространството. Слязоха бавно по стъпалата и стигнаха до долната част на стълбището, където от двете страни имаше две мрачни приклекнали египетски статуи с гравирани йероглифи в основата. Мъжът от оперативната дирекция на ЦРУ насочи своя „Хеклер и Кох“ във всички посоки, търсейки мишена, но не откри никого.
	Предвид пустата зала, но ясното усещане, че някъде там се крие невидима опасност, Дън реши да импровизира.
	— Вдигнете малко шум — прошепна той на мъжете зад себе си и посочи към редица блестящи дорийски колони. — Ще застана зад една от колоните и ако онзи тип се подмами по вашия малък театър, ще го заловя.
	Томаш кимна и американецът се плъзна, прилепен до стената, и се скри зад една колона. Когато се почувства готов, той направи знак на другарите си, които бяха останали на стълбището.
	— Чуваш ли ме? — попита Томаш на португалски. — Кажи ми дали похитителят е в тази зала.
	Тя закима енергично. Това разтревожи историка. Огледа се във всички посоки, но не забеляза нищо подозрително. Където и да се спотайваше този мъж, те не го виждаха.
	— Знае ли, че сме тук?
	Мария Флор отново кимна.
	— Къде е?
	— Ммм! Ммм!
	Глупав въпрос, упрекна се наум Томаш, защото тя не можеше да отговори със запушена уста.
	— Внимавайте, Сам — каза той на английски, за да предупреди Дън. — Тя каза, че мъжът, който я е отвлякъл, е тук в залата.
	Настъпи тишина. Сякаш всички бяха притаили дъх и чакаха някой да направи погрешна стъпка. Без оръжие Томаш се чувстваше безпомощен. Погледна към Питър и разбра, че той също не бе въоръжен. Колко глупаво! Разчитаха само на пистолета на мъжа от Националната служба за тайни операции, който се бе скрил между колоните в дясната част на залата. Ако изгубеше оръжието си, щяха да бъдат оставени на милостта на убиеца.
	— Слушайте ме внимателно — изръмжа Дън, очевидно обръщайки се към агента, отвлякъл Мария Флор. — Идвам от Лангли и нося заповед от Хари Фъч. Операцията се отменя. Разбирате ли? Отменя се. Фъч се опита да се свърже с вас, за да ви даде новата заповед, но телефонът ви беше изключен. Ако сега го включите, ще видите, че имате няколко пропуснати повиквания от неговия номер. Давам ви две минути да проверите, след което ще напуснем скривалището си и ще освободим жената. Съгласен ли сте?
	Изчакаха няколко секунди, но не чуха отговор. Всъщност мъжът не отговори, защото така щеше да издаде местоположението си. Все пак Дън смяташе, че бе подходил достатъчно разумно и неговият противник бе повярвал, че казва истината. В крайна сметка стигаше да се увери, че телефонът му не може да получава обаждания.
	— Много добре — отново проговори Дън високо, — двете минути започват да текат сега.
	В централното фоайе отново се възцари пълна тишина. Томаш нервничеше, искаше да отиде при Мария Флор и да я освободи, но знаеше, че трябва да изчака подходящия момент. Докато внимателно я наблюдаваше, той забеляза, че тя настойчиво кимаше с глава към лявата част на залата точно срещу мястото, където се бе скрил Дън. Централното фоайе имаше симетрична форма и на мястото, към което португалката сочеше, клатейки безспирно глава, също имаше дорийски колони. Движенията й можеха да означават само едно.
	— Онзи тип е там — прошепна историкът сякаш на себе си, разчитайки знаците на Мария Флор, — зад колоните…
	Той внимателно ги разгледа. Бяха изработени от идеално полиран зелен уиндзорски гранит и крепяха една носеща греда, а срещу всяка от тях имаше дървен стол, обърнат към центъра на залата, с гравирани египетски крила по облегалката. Освен тези неща Томаш не забеляза нищо особено. Нямаше и следа от нечие присъствие. Мария Флор обаче продължаваше усилено да кима в същата посока, сякаш искаше да му покаже колоните, и Томаш се почувства длъжен да предупреди Сам Дън. Повика го с едно „пссст“ и посочи с пръст към колоните. Мъжът от оперативната дирекция кимна в знак, че е разбрал, и насочи вниманието си натам.
	Секундарната стрелка на часовниците завърши втората си пълна обиколка и отбеляза края на срока.
	— Двете минути изтекоха — заяви Дън на висок глас. — Надявам се, че вече сте проверили, че телефонът ви всъщност е изключен. Ако сте го включили, вероятно сте видели пропуснатите повиквания от Хари Фъч. Повтарям, че операцията е отменена по заповед на шефа на Националната служба за тайни операции. Разбрахте ли? — Той замълча, чакайки отговор, но нищо не се случи. — Сега ще освободим заложницата.
	Бе по-лесно да се изрече, отколкото да се направи. Мълчанието на агента на Фъч не предвещаваше нищо добро. Може би не биваше да се показват, докато противникът не потвърди, че ще изпълни заповедта и ще прекрати операцията. Томаш и Дън колебливо се спогледаха, чудейки се как да постъпят. Португалецът разбираше, че Дън в никакъв случай не трябва да бъде застрелян, тъй като бе единственият въоръжен. Отговорност се падаше на самия него.
	Направи знак на Дън, че ще излезе от скривалището. Мъжът от оперативната дирекция се поколеба дали идеята е добра, но накрая кимна и зае позиция за стрелба.
	— Ще освободя заложницата — заяви Томаш на висок глас. — Не съм въоръжен и не представлявам заплаха. Не стреляйте.
	Сърцето силно биеше в гърдите му. Разумът му казваше, че онова, което се кани да направи, е лудост, краката му омекнаха от страх, но въпреки това историкът напусна стълбището и се появи в главното фоайе с вдигнати ръце, за да покаже, че не носи оръжие.
	— Ммм! Ммммм!
	Приглушените стонове на Мария Флор не спираха и с широко отворени от ужас очи тя продължаваше да кима с глава, сочейки наляво, сякаш не бе съгласна с решението на Томаш и го предупреждаваше, че го грози опасност. Реакцията й го накара да се поколебае. Приятелката му знаеше нещо, за което той нямаше представа. Иначе защо е целият този шум? Искаше му се да отстъпи и едва не го направи, но вече бе твърде късно. След като бе заявил, че ще излезе да я освободи, му се струваше нелепо да се върне назад с подвита опашка. Една част от съзнанието му му казваше, че това всъщност е най-малкият му проблем, че е по-добре да отстъпи, но да остане жив, отколкото да се прави на смел и да свърши в някоя дупка на американско гробище. Но друга част, завладяна от гордостта и решителността на всяка цена да спаси Мария Флор, му нашепваше да продължи да върви въпреки огромния риск.
	Усещаше мерника на оръжието в ръката на професионален убиец върху себе си, но колкото и да оглеждаше дорийските колони от лявата страна, не съзря никакво движение. Най-голямата опасност е онази, която не можеш да видиш. Напредваше бавно, без резки движения и все така с вдигнати нагоре ръце. Надяваше се по този начин да покаже, че не представлява заплаха. С периферното си зрение зад колона от дясната редица виждаше Дън със своя „Хеклер и Кох“ в търсене на мишената и това го накара да се почувства в известна безопасност.
	Най-сетне стигна до жертвената маса и се взря в Мария Флор, която бе завързана и със запушена уста; очите й бяха широко отворени, сякаш всеки момент щяха да изскочат. Тя настойчиво въртеше глава наляво, към намачкания черен чаршаф и редицата гранитни колони.
	— Ммм! Ммм!
	В мига, в който Томаш хвана залепващата лента на устата й, за да я дръпне, черният чаршаф се вдигна като призрак и изпод него се показа пистолет, чуха се две изщраквания от последователни изстрели със заглушител и звук от падането на тела на пода. Португалецът се обърна и с ужас видя проснатия на мраморния под Сам Дън с обърнати очи и празен поглед, отправен към отвъдното.
	В челото му зееше дупка от куршум.


>	LXXXVII

	Два светкавични изстрела, произведени от професионалист. Първият повали Сам Дън, вторият улучи Питър Белами под лявото око и също причини мигновена смърт. Всичко се случи толкова ненадейно и бързо, че Томаш не успя да реагира. Обърканият му поглед се местеше между проснатия на пода Дън, с пистолет между полуразтворените пръсти, и тялото на Питър на стълбището — главата му висеше надолу, а краката му стояха опънати върху горните стъпала.
	— Поздравления, господин Нороня — каза майор Фуентес, отмятайки черния чаршаф, под който се бе скрил. — Успяхте да стигнете до мен за много кратко време. Не съм предполагал.
	Смаяният историк гледаше на последните събития с изумление, сякаш всичко това бе просто лош сън; нещо толкова невероятно, че можеше да бъде само плод на нечия фантазия. Не, каза си той почти веднага, всичко това наистина се бе случило и неговият живот и този на Мария Флор скоро щяха да приключат, и то изключително нелепо.
	— Вие… вие давате ли си сметка какво направихте току-що? — заекна той. Убихте двама свои колеги, двама служители на агенцията, за която работите.
	Майор Фуентес сви рамене.
	— Аз съм войник и изпълнявам заповеди.
	— Но кой ви нареди подобно нещо? Не чухте ли какво каза колегата ви? Хари Фъч отмени операцията. Самият директор на Националната служба за тайни операции в ЦРУ ви нареди. Нима не му се подчинявате?
	— Точно защото му се подчинявам, трябваше да ликвидирам тези идиоти — отвърна той. — Както впрочем гребва да убия и вас. А аз съм човек, който изпълнява дадените му заповеди, както навярно вече знаете.
	— Операцията е отменена — повтори Томаш. — Разбирате ли какво ви казвам? Хари Фъч няколко пъти се опита да ви се обади, но телефонът ви беше изключен. Операцията е отменена, не беше нужно да правите… всичко това.
	Убиецът от ЦРУ поклати глава, сякаш аргументите на Томаш не го интересуваха.
	— Допуснахте огромна грешка, като дойдохте тук — заговори той с леден тон. Махна с ръка към двете тела, проснати на пода. — Те също. Добре знам, че операцията е приключена, Фъч ме информира своевременно. Но освен това ми нареди да разчистя, разбирате ли? По време на тази тайна мисия бяха допуснати известни… да ги наречем неизправности. Например смъртта на приятеля ви в Джорджтаунския университет.
	— Жорже? Убили сте Жорже?
	— Направих каквото трябваше, и сега разчиствам. Свидетелите трябва да бъдат елиминирани, за да няма следи, които водят към мен или към Фъч. — Кимна към Мария Флор. — Заповедта за прекратяване на операцията дойде, когато вече бях спипал вашата любима. За лош късмет, тя неочаквано се превърна в свидетел на моето участие в мисията. Ето защо трябва да я убия. Нея и всички други, които ме видят. — Посочи телата на Дън и Питър. — Като тях. — Посочи към Томаш. — И като вас.
	— Това е безумие. Само усложнявате положението си.
	— Така ли мислите? И когато и двамата умрете, кои ще ме издаде?
	Историкът прехвърли наум всички хора, с които убиецът се бе срещал — Жорже, Дън, Питър, Мария Флор и самият той. Тези, които не бяха мъртви, скоро щяха да са.
	— Хари Фъч — отвърна той. — Той знае, че сте замесен.
	Майор Фуентес весело се разсмя.
	— Шефът ми не би ме издал. Аз съм най-добрият му агент и всичко, което съм сторил, е било по негова заповед. Може да го изключите от списъка си. Кажете, кой друг знае, че съм замесен?
	— Все има някой, който…
	— Ако не бяхте дошли, нима щяхте да разберете, че майор Мануел Фуентес участва в операцията?
	Отличен въпрос, каза си Томаш. Като размисли, осъзна, че Хари Фъч не бе произнесъл името на агента си пред никого. Знаеше се само, че някакъв агент е отвлякъл Мария Флор. Нищо повече. Нямаше следа към неговата самоличност. Сякаш агентът бе призрак.
	— Вижте, ние дойдохме с хеликоптер, за да пристигнем по-бързо — каза португалецът, като смени посоката на разговора в опит да пропука непоклатимата убеденост на своя враг. — Всеки момент трябва да пристигне подкрепление. Ако бях на ваше място…
	— Знам — отвърна майор Фуентес и вдигна своя полуавтоматичен „Зиг Про“, насочвайки го към събеседника си. — Затова ще трябва да ви убия и двамата, преди да е станало прекалено късно.
	При вида на дулото на пистолета, насочено към главата му, Томаш отстъпи две крачи назад.
	— Слушайте, нека да поговорим…
	— _Adios*!_
	[* Сбогом (исп.). — Б.пр.]
	Мъжът от ЦРУ натисна спусъка, но нищо не се случи, освен изщракването на механизма. Опита отново, но оръжието отново не произведе изстрел.
	— Какво…
	Майор Фуентес се взря в пистолета си, за да разбере какво става, и повдигна вежди, когато осъзна проблема.
	— Мамка му! — изруга той. — Заяде! Скапаният пистолет заяде!
	Какъв късмет! Томаш разбра, че му се предоставя неочакван шанс, и трябваше да се възползва. Обърна се и хукна към редицата колони от другата страна на централното фоайе, към безжизненото тяло на Сам Дън.
	И неговия „Хеклер и Кох“.
	Стигна до пистолета и се наведе да го вземе, но в този миг дъхът му спря. Просна се на пода и усети болка в хълбока, която изгори бедрата му. Беше улучен, не знаеше с какво и нямаше време да пита. Само пистолетът имаше значение. Както бе легнал на пода, протегна лявата си ръка, за да го вземе, но един крак се стовари върху китката му и той не успя да достигне оръжието. Вдигна поглед и отчаян, видя майор Фуентес над себе си. Агентът беше бърз, бе хукнал след него, бе го повалил, когато се готвеше да вземе пистолета, и сега тъпчеше ръката му, за да му попречи.
	— Много сте печен и реагирате бързо — каза майор Фуентес. — Само че, за съжаление, това няма да ви спаси. Нито вас, нито гаджето ви. Този „Хеклер и Кох“ е единственото оръжие на Агенцията, което имаме, и тъжно ми е да го кажа, но сега е мой.
	Той се наведе и протегна ръка, за да вземе оръжието на Дън. Всичко е загубено, помисли си Томаш. Имаше шанс и го пропиля. Не знаеше как се случи — той реагира бързо и се затича към пистолета, но неговият противник беше още по-бърз. Беше опитен професионалист. Всичко бе загубено.
	Или пък не.
	Когато майор Фуентес се наведе, за да вземе пистолета, португалецът, на ръба на отчаянието си, извади от джоба си големия пентаграм, който Франк Белами му бе изпратил, и го запрати по лицето на убиеца от ЦРУ като камък, уцелвайки го право и силно в носа. Рукна кръв, противникът на Томаш изрева от болка, олюля се, отстъпи назад и освободи ръката на португалеца.
	Историкът скочи, грабна пистолета, изправи се и го насочи към майор Фуентес, като държеше приклада с две ръце. Американецът се съвзе от удара по лицето и заплашително тръгна към историка. Томаш натисна спусъка и стреля. Един изстрел. След това още един, още и още, и още.
	Стреля цели пет пъти и трясъкът от изстрелите на „Хеклер и Кох“ едва не го оглуши, оставяйки в ушите му непоносимо жужене. Не знаеше защо, но спря чак след петия изстрел. А може би знаеше. Първият изстрел беше за него самия — за да спре врага, да се спаси; вторият бе заради Жорже, третият — заради Питър, четвъртият — заради Дън. А петият изстрел, може би единственият, който му достави удоволствие, бе заради Мария Флор. По един куршум за всяка жертва, а петият заради нея, заради онова, което й беше причинил и което искаше да й причини.
	Свали димящото оръжие и се взря в тялото на мраморния под, облегнато на една от колоните. Голямо кърваво петно аленееше на гърдите на майор Фуентес — резултат от трите изстрела, които го бяха улучили там; един от тях със сигурност в сърцето. Главата му обаче изглеждаше още по-зле беше станала на пихтия, особено тилът. Два куршума го бяха улучили в лицето, бяха минали през задната част на черепа, разпръсквайки кръв и парченца кости и мозък по пода.
	— Ммм! Ммм!
	Томаш погледна към мраморната маса в центъра на залата. Мария Флор се взираше в него, а по лицето й се четеше облекчение, молба и благодарност. Омагьосан от погледа й, Томаш изпусна пистолета и се отправи към нея бавно, като сомнамбул. Приближи се до масата и се поколеба; не знаеше как да постъпи — да махне лентата от устата й или първо да я развърже?
	Най-много му липсваше гласът й. Зае се със залепващата лента. Махна я с бързо движение, за да й спести част от болката, и извади кърпата от устата й.
	— Добре ли си? — бяха първите й думи. — Да не си ранен? Улучиха ли те?
	— Разбира се, че не, мила моя — отвърна той и погали топлото й лице. — Ами ти? Как си?
	Кафявите очи на Мария Флор се навлажниха, сълзите й се плъзнаха по лицето, мокрейки зачервената й кожа и къдриците й, а той се развълнува от реакцията й и я прегърна; в началото леко, сякаш тази жена бе деликатно бижу и се страхуваше да не го счупи, след това я притисна силно, за да усети ударите на сърцето й и живота във вените й. Сграбчи я здраво, за да бъде само негова, сграбчи я така, сякаш се страхуваше да не я изгуби, и никога повече нямаше да я пусне.


>	Епилог

	Алените покриви на къщите и зеленият пейзаж на португалската провинция летяха бързо през прозореца на влака. След като хвърли меланхоличен поглед към горичката, която отминаваха, Томаш за пореден път насочи вниманието си към пета страница на вчерашния „Вашингтон Поуст“, който си бе купил от летище „Дълес“ преди полета за Европа.
	Заглавието на новината, която го интересуваше, гласеше: „Екип на ЦРУ сред жертвите в Триполи“. В статията се съобщаваше, че сред руините на срутеното крило на американското посолство в Либия, разрушено преди няколко дни от атентат на радикални ислямисти, са открити телата на завеждащия на един от отделите в оперативната дирекция на американската разузнавателна агенция Самюел Дън, на стратегическия анализатор Питър Белами и на майор Мануел Бенитес Фуентес, един от най-заслужилите агенти на ЦРУ. Статията цитираше думите на признателност на директора на разузнавателната агенция за тримата мъже, които бяха жертвали живота си „за сигурността на Америка“. Пишеше още за почестите, които тримата получават за „заслуги към нацията“. Друга статия в края на същата страница съобщаваше за самоубийството на директора на Националната служба за тайни операции в ЦРУ Хенри Андерсън Фъч, който се бил удавил в Потомак; според достоверни източници, напоследък мъжът изглеждал „потиснат“. В края на същата статия се споменаваше, че актът на самоубийство „шокирал“ неговия стар приятел и заместник-директор на дирекция „Наука и технологии“ Уолтър Халдерман, който заради случилото се помолил за предсрочно пенсиониране.
	Историкът би се разсмял, ако всичко случило се през последните дни не бе причинило смъртта на няколко души, включително и на приятеля му Жорже. Не, каза си той. Всъщност не беше смешно. Разлисти вестника и отново прочете друга къса статия на десета страница на „Вашингтон Поуст“, където се публикуваха местните новини. Съобщаваше се за затварянето на Ар стрийт и Ес стрийт в района на Шестнадесета улица заради учебна операция при пожар в една от сградите наоколо. Живеещите наблизо разказваха за хеликоптери, линейки и полицейски коли и недоволстваха заради провеждането на толкова грандиозно обучение между три и четири часа сутринта — време, което на никого не се струваше подходящо. От пожарната се оправдаваха, че са сметнали за по-разумно да проведат упражненията в този час, „за да не пречат на дневния трафик“, като все пак се измъкваха с „ще го имаме предвид при следващи случаи“.
	Една ръка бутна вестника надолу.
	— Е, миличък? Готов ли си?
	Томаш вдигна поглед и видя Мария Флор, която му се усмихваше.
	— Скоро пристигаме, скъпи. Не виждаш ли?
	Историкът погледна през прозореца и видя индустриалната зона на Коимбра да профучава покрай тях, усети, че влакът намалява скоростта. Смътно си спомни, че бе чул високоговорителите във вагона да обявяват пристигането им, и видя няколко души да събират нещата си, подготвяйки се за слизане.
	— Права си — каза той и сгъна вестника, след което се изправи, за да свали куфарите и на двамата. — Забавлявах се с начина, по който тези хора омаловажават случилото се. Не е за вярване. Дори са приписали самоубийство на Фъч, ти да видиш!
	— Остави това, вече е минало.
	Две минути по-късно влакът спря на гарата в Коимбра, където Томаш и Мария Флор слязоха с багажа си. Слънцето грееше, въздухът бе чист и цветовете искряха така, както само в Португалия. Това бе достатъчно, за да ги развесели.
	— Е, моя _bimbo_ — пошегува се той. — Ще хванем ли такси?
	— Не ме наричай така.
	— Истинска _bimbo_! — засмя се той. — Подслушваш чуждите разговори през ключалката, ето как се създават недоразумения…
	— Толкова ти бях ядосана, нямаш представа! Ако можех… ако можех, бих те пречукала още тогава! Бях бясна!
	— Тц-тц-тц. Аз просто заблуждавах Пит, когато ни хвана да тършуваме из дома на баща му, за да не ти стори нищо и да те остави на мира, а ти как ми се отплащаш… Неблагодарница! Абсолютна неблагодарница!
	Споменаването на сина на Франк Белами натъжи Мария Флор.
	— Бедният Пит… — промърмори тя. — Дойде да ме спаси, а… не успя да спаси себе си.
	Пред гарата хванаха такси, дадоха адреса на „Лугар ду Репоузо“ и се умълчаха на задната седалка, прегърнати и потънали в мисли за онези, които бяха срещнали през последните дни и които бяха загинали по такъв нелеп начин. Искрено страдаха за Жорже, Питър и Дън. Ако бяха умрели за благородна кауза, биха се примирили, но… това? Струваше им се, че нищо от случилото се нямаше смисъл.
	— Осем евро.
	Гласът на шофьора ги извади от унеса им. Бяха паркирали на площадчето и мъжът чакаше да му платят. Дадоха му пари, излязоха от колата, Томаш понесе двата куфара, минаха през портата и влязоха в старческия дом. Служителките чакаха на входа, за да посрещнат директорката, а първата грижа на Томаш бе да види майка си.
	— Тя е горе — каза една от тях. — Дона Граса обича да ходи на терасата, за да се припича на слънце.
	След като остави куфарите в коридора, новодошлият изкачи стълбището и се отправи към голямата тераса, където се бяха събрали няколко гости на дома. Видя майка си изтегната на шезлонг, със затворени очи и лице, обърнато към слънцето, наслаждавайки се на топлината. Наведе се и я целуна по бузата.
	— Здравей, майко — поздрави той. — Наред ли е всичко?
	Дона Граса сепнато отвори очи и се взря в новодошлия.
	— Кой сте вие?
	— Аз съм, майко. Томаш.
	Тя поклати глава.
	— Моят Томаш е на училище — заяви тя. — Дона Детиня, не знам дали я познавате, учителката на четвърти клас, казва, че е отличник по математика! Знае цялата таблица за умножение наизуст! — Тя въздъхна. — Метнал се е на баща си. Но май се интересува и от история, знаете ли. Това дете просто ме изумява! Ще стане голям човек, казвам ви. Някой много важен! И всички ще говорят за мен като за майката на Томаш Нороня. — Дона Граса отново затвори очи, доволна само при мисълта за това. Облегна главата си на шезлонга и отново се обърна към слънцето. — Моят Томаш ще стигне далеч, да. Почакайте и ще видите…
	Майка му се бе влошила, осъзна тъжно той. Или никой не бе обръщал внимание на лекарствата й, което не би го учудило, тъй като Мария Флор я нямаше да следи дозите, или тя имаше лош ден. Томаш знаеше, че такива дни ще има все по-често и никое лекарство не можеше да помогне.
	Седна на пода до нея и я погали по косата. След това погледна към горичката, която се простираше зад сградата, и усети слънчевите лъчи по лицето си. Тази тераса наистина беше приятно място. Отпусна се и мислите му се отнесоха към събитията от последните дни — от пратката, пристигнала в „Гулбенкян“, през преследването в Коимбра и Лисабон и пътуването до Америка, до срещата с Питър, откриването на „Квантово око“ в сейфа на кабинета на покойния ръководител на дирекция „Наука и технологии“ в ЦРУ…
	Съсредоточи се в тази част от случилото се. Тогава негов приоритет беше да спаси Мария Флор и всичко друго оставаше на втори план. Но сега, като преосмисли всичко, осъзна, че е трябвало да обърне повече внимание на документа, който Франк Белами му бе оставил. „Квантово око“ наистина представляваше забележителен научен труд, несъмнено достоен за Нобелова награда. В продължения на десетилетия науката се опитваше да пренебрегва философските последствия от така смущаващото откритие, че съзнанието създава частично реалността. Белами обаче бе успял да нареди парченцата от пъзела и да обедини квантовата физика, относителността и класическата физика, за да затвори цикъла на реалното, доказвайки, че Вселената създава живота, който пък създава съзнанието, а то от своя страна създава Вселената.
	— _Аз се родих в съзнанието_ — прошепна той запаметените наизуст стихове от книгата „Херметика“ от XIII век — хилядолетния текст на Хермес Трисмегист. След това се сети за друг цитат от основателя на загадъчната херметична мъдрост — началото на _Смарагдовата таблица — всички неща са станали от едно нещо, тъй и всички неща са били родени от това единствено нещо_.
	Това наистина бе необикновено откритие. Още по-изненадващ бе изводът, че Вселената създава реалността чрез постоянно самонаблюдение. Реалността не съществува, преди да бъде наблюдавана. Странно хрумване, помисли си Томаш. Актът на наблюдение нарушаваше квантовата суперпозиция, описана със загадъчното {img:symbol.png}, което обозначава вълновата функция в уравнението на Шрьодингер, като по този начин я принуждава да създаде реалността такава, каквато я познаваме. Щом експериментът с двата процепа доказваше, че съзнанието определя начина на формиране на реалността, теорията, че Вселената се самонаблюдава, води до смущаващо и необикновено следствие: Вселената е съзнателна.
	Изведена по този начин и описана с тези думи, подобна идея звучеше невероятно, но бе очевидна. Вселената е {img:symbol.png} и всички неща съществуват виртуално в единство, защото _произтичат от него_, реалността се ражда, защото _всички неща са били родени от това единствено нещо_, а реалността се случва, защото Вселената е съзнателна и се самонаблюдава.
	Вселената е съзнателна.
	Томаш се запита какви са последствията от това за него самия, за живота му и за близките му? Тогава му хрумна една идея — странна, дръзка и провокативна. Дори оскърбителна. Щом Вселената е съзнателна, тогава кой е той, Томаш? Коя е майка му? Коя е Мария Флор? Ако Вселената създава всички тях посредством съзнанието, какво му казваше това относно произхода и смисъла на неговото съществуване? Да, кой е той?
	Един персонаж.
	Отговорът го зашемети със силата на звучна плесница. Той, Томаш, беше персонаж. Просто един персонаж. Тази жестока и коварна идея се загнезди в ума му. Опита се да я прогони, да убеди себе си, че това е невъзможно — развинтеното му въображение бе излязло извън контрол — но всеки път, когато се връщаше към познанията си по точни науки за дълбоката същност на реалността и мислеше за стряскащото откритие, че Вселената е съзнателна, тази мисъл отново се натрапваше. Той, Томаш, беше персонаж. Майка му, Мария Флор, Франк Белами, синът му Пит, дори Проклетия Фъч и психопатът майор незнам-кой-си, който едва не го уби — всички те бяха персонажи, не бяха нищо друго, освен творения на Вселената, която ги бе създала, манипулираше, нареждаше им какво да правят и да говорят, определяше онова, което им се случваше всеки час, всеки ден, на всяка страница. На всяка страница.
	Щом Вселената е съзнателна, тя е писател, а Томаш е въображаем герой. Да, това несъмнено беше ужасяваща идея, но пък логична, и той някак си усещаше, че е истина. Някой го бе създал, някой го бе накарал да изживее всички онези невъобразими приключения, някой дори печелеше от това. Той, Томаш, бе просто художествен образ на съзнателната Веселена, която му бе вдъхнала живот. Колко невероятно предположение, помисли си той. Наистина невероятно и дръзко, но и правдиво…
	Вселената е съзнанието на писателя в момента на литературното сътворение. Щом писателят е създал събитията, които бе преживял през последните дни, със сигурност е трябвало да реши къде започва историята. Навярно е избрал Швейцария, но къде в Швейцария? Цюрих? Женева? Берн? Или в някое забутано в Алпите селце? За автора Швейцария представлява вълнова функция, в която всички възможности съществуват заедно в суперпозиция, но с различни вероятности — по-големи, когато се отнася за Цюрих и Женева, и по-малки, когато става дума за затънтени селца. В някакъв момент обаче авторът се е замислил за мястото, откъдето да започне историята. Въпросът, който си е задал, е акт на съзнателно наблюдение и в момента на вземане на решение виртуалните възможности, които покривали цяла Швейцария във вълна от вероятности в суперпозиция, колапсирали и се превърнали в частица в една-единствена точка. Град Женева, ЦЕРН. Историята започнала като виртуална, обхващайки цяла Швейцария, и станала реална, когато авторът решил да сътвори началото точно в ЦЕРН, Женева. По този начин Вселената създава реалността. Тръгва от една вълна, включваща всички възможности в суперпозиция, и в момента на решението се превръща в частица в една-единствена позиция. Вселената е писател.
	Впрочем иронията се състои в това, че самият автор също е нечие творение. Може би той не го знае или пък вече го е разбрал. Всъщност няма значение. Факт е, че щом Вселената е съзнателна и ако съзнанието буквално създава реалността, то тогава авторът на приключенията на Томаш Нороня е също литературен образ — продукт на съзнателното въображение на Вселената, която го е сътворила.
	Както и неговите читатели.
	Всеки човек, който чете произведенията на този писател, също е измислен герой, дори да не го осъзнава. Вселената, която включва в себе си писателя и всички читатели, си ги представя и им дава живот, защото е съзнателна и представлява съзнанието, което създава реалността. Хермес Трисмегист е бил прав.
	_Ние се раждаме в съзнанието._
	— Томаш, искаш ли чай?
	Нежният и мелодичен глас на Мария Флор откъсна Томаш Нороня от странните му мисли със същата решителна лекота, с която вятърът разпръсва мъглата. Той разтърси глава, за да прогони странните и смущаващи мисли. Стана и се отправи към нея. Любимата му го посрещна с усмивка и димящ чайник.
	— Ти си съкровище — каза той.
	И я целуна страстно по устните.


>	Финални бележки

	Макар да изглежда като художествена измислица, идеята, че актът на наблюдение създава частично реалността, всъщност е плод на науката от XX век и е била широко дискутирана от Алберт Айнщайн, Нилс Пор, Ервин Шрьодингер, Вернер Хайзенберг и всички велики учени на петия Солвеевски конгрес през 1927 г., както и при следващи разговори и срещи. Този въпрос е спорен, тъй като учените не били единодушни относно тълкуването на откритията за странния квантов свят.
	Ролята на наблюдението в създаването на реалността била пренесена в центъра на дебата и някои изтъкнати учени като Джон Уилър и Джон фон Нойман забелязали, че наблюдението е синоним на съзнанието. Макар подкрепян от други велики физици, този извод бил изключително спорен. Нобеловият лауреат Юджийн Уигнър например пише: „Върховната реалност е съдържанието на съзнанието“ и „Не е възможно да се формулират законите на квантовата теория по напълно последователен и логичен начин, без да се вземе предвид съзнанието“, а един от създателите на инфлационната теория* — Андрей Линде — заявява: „Не мога да си представя стройна теория на всичко, която да игнорира съзнанието“. Същото изявление след това е подкрепено и от сър Роджър Пенроуз: „Съзнанието е част от Вселената и всяка физична теория, която не му отделя нужното място, фундаментално не е пълна“.
	[* Хаотичната теория на инфлацията, според която в своя ранен стадий на развитие Вселената се намирала в неустойчиво вакуумно състояние и се разширявала изключително бързо. Това разширяване наричаме космическа инфлация. — Б.пр.]
	И все пак тези идеи не се радват на единомислие. Много физици смятат за неудобни смайващите последствия от посочените открития и поради философски причини изначално отричат ролята на съзнанието. Затова те често маскират породените от експеримента е двата процепа и цялата квантова механика проблеми под един удобен научен израз, наречен „проблем с квантовото измерване“. Така този смущаващ въпрос е сведен до безобидна фраза, която скрива истинското значение на думата _измерване_.
	Съзнателно наблюдение.
	Когато нещо се измерва, се извършва акт на наблюдение. Според експеримента с двата процепа един квантов обект — атом или молекула — е вълна или частица в зависимост от начина, по който субектът е решил да го наблюдава. С други думи, именно изборът на субекта определя природата на реалността, както установяват принципът на допълнителността на Бор и Хайзенберговото съотношение на неопределеност. Експериментът с двата процепа бил толкова смущаващ, че Алберт Айнщайн го обявил за „неясен“, когато бил провеждан само с един електрон, а друг Нобелов лауреат по физика — Ричард Файнман — заключил, че „в него се крие загадката на квантовата механика“, за която казва, че е „невъзможно, абсолютно невъзможно, да бъде обяснена по класическия начин“.
	Важна част от тази загадка произлиза от мистериозната природа на елементарните частици, преди да бъдат наблюдавани. Електронът например представлява вълна, преди ученият да измери преминаването му през процепите — момента, когато той се превръща в частица. Шрьодингер смятал, че вълната е реална, и тази негова идея била споделена от Луи дьо Бройл, но много негови съвременници, физици, не мислели така. Въпреки разумните си доводи Бор накрая заявил, че „квантовият свят не съществува“, като по този начин отрекъл съществуването на реалност без акта на наблюдение, а Хайзенберг, който последвал стъпките му, казал: „Атомите или елементарните частици не са реални; те просто формират свят на потенциални възможности“.
	Самият Айнщайн, който бил застанал от другата страна на барикадата и защитавал тезата, че реалността съществува, независимо от наблюдението, накрая признал, че описаната във вълновата функция вълна е _Gespensterfeld_, или „призрачно поле“, и следователно тя не съществува по начина, по който я познаваме.
	„Една по-конкретна версия на старото понятие за потенцията, засегнато в Аристотеловата философия“, казва на свой ред Хайзенберг по повод на вълновата функция като вълна от вероятности, изтъквайки, че „това поставя обекта някъде между идеята за едно събитие и реалното събитие — странен модел на физическа реалност, който съществува на границата на вероятността и реалността“. Сякаш самата ненаблюдавана и несъзнателна действителност е фантазия, вид виртуална или „потенциална“ реалност ако използвам Аристотеловата терминология на Хайзенберг, която става определена и реална едва в момента, в който е наблюдавана. „Паноплията на призрачните електрони описва само онова, което се случва, когато няма акт на наблюдение“, казва биографът на Шрьодингер, Джон Грибин, като изтъква, че „когато наблюдаваме, изчезват всички призраци, с изключение на един, който се въплътява в истински електрон“.
	Точно в този момент съзнанието създава частично реалността. Математическата формула, която позволява изчислението на „призрачния“ квантов процес, е загадъчната вълнова функция в уравнението на Шрьодингер. Именно в него се крие голямата загадка за същността на реалното. „Науката е неспособна да разреши последната тайна на природата — пише Макс Планк. — Това е, защото, в крайна сметка, самите ние сме част от природата и следователно — част от загадката, която се опитваме да разкрием.“
	Изправени пред смущаващите философски въпроси, породени от експериментите и математиката, която изненадващо точно предвижда поведението на елементарните частици, през последните десетилетия много учени решили да си затварят очите и да се преструват, че не се случва нищо необичайно. Квантовата теория успешно е издържала тестовете и следователно всички са съгласни, че тя много точно описва процеса на създаване на реалността, поради което повечето учени решили да се съсредоточат върху изчисленията от уравнението на Шрьодингер и да пренебрегнат необикновените философски следствия на цялата теория, които стоят зад тях. Защото те били толкова необичайни, че Файнман казва: „Спокойно мога да заявя, че никой не разбира квантовата механика“.
	След прочутия и решаващ пети Солвеевски конгрес, проведен през 1927 г., и последвалия дебат изучаването на философските последствия от квантовите открития било обезсърчено. Всеки физик, който се заемел с въпроса, рискувал кариерата си. Самият Джон Бел разкрива, че се осмелил да разработи прочутите си теореми чак когато излязъл в творчески отпуск, далеч от цензурата на колегите си. Иначе, открито признава той, нямало да се престраши да започне такъв проект.
	Дори и днес физиците имат известни резерви относно странното поведение на енергията и материята на квантово ниво и т.нар. „интерпретация от Копенхаген“, съгласно която наблюдението създава частично реалността. Малко са учените, които наистина вярват, че съществуването на реалността зависи от акта на наблюдение, затова в момента се работи върху алтернативни теории. Една от тях е теорията на квантовата декохерентност, според която колапсът на вълновата функция се дължи на взаимодействието между околната среда и квантовия свят, като по този начин го принуждава да се определи, сякаш провежда „акт на наблюдение“, а това предполага, че вълновата функция на макрообектите колапсира по-бързо от тази на микрообектите — хипотеза, която разгледахме подробно в края на този роман.
	Друга популярна теория е интерпретацията за паралелните светове на Хю Евърет, според който не съществува колапс на вълновата функция — всички възможности се превръщат в реалност, макар и в паралелни вселени. Така, когато електронът се насочва към двата процепа и се извършва акт на наблюдение, той всъщност не избира само единия, а двата заедно, само че в паралелни вселени. Електронът преминава през процеп А в една вселена, а в друга избира процеп Б. Хипотезата за паралелните светове, пренебрегвана в продължение на години, набира популярност сред редица учени, за да обясни спорните открития, свързани с антропния принцип*, които описах в романа си „Божията формула“. Тези открития доказват фината настройка на Вселената, благодарение на която възниква животът и дори съзнанието. Поддръжниците на теорията за паралелните светове вярват, че щом има безброй много вселени, съществуването на такива, които са пригодени за живот, е просто една неизбежна статистика.
	[* Терминът е въведен от астрофизика Брандън Картър през 1973 г. Антропният принцип допуска съществуването на задължително условие за възникване на живот във Вселената. — Б.пр.]
	Големият проблем е, че _Копенхагенската интерпретация_, която впрочем е много повече от обикновена интерпретация, никога не е допускала грешно предположение, колкото и невероятно да е то, какъвто е случаят със сплетените състояния на частиците, произтичащи от парадокса АПР. Ето защо никой физик не се осмелява да я отрече.
	И в това се състои иронията — учените се съмняват в описанието на реалността, установено от _Копенхагенската интерпретация_, но силно вярват в нейната механика. В интерес на истината имало моменти, когато самите създатели на _Копенхагенската интерпретация_ се съмнявали във философските последствия, породени от теорията им — толкова смущаващи били те. Затова е нормално да срещнем двусмислици или дори противоречия в техните текстове. В един момент Хайзенберг допуснал една феноменологична възможност с твърденията: „Това, което наблюдаваме, не е самата природа, а природата, разкрита от нашия метод за задаване на въпроси към нея“ и „Взаимодействието между наблюдател и обект поражда огромни и неконтролируеми промени, които видоизменят системата при акт на наблюдение“ — нещо, за което днес знаем, че е неправилно тълкуване на квантовите странности, а в следващия момент признал, че става дума за чисто онтологичен проблем с думите „атомите или елементарните частици не са реални“ и „маршрутът (на една частица) съществува само когато я наблюдаваме (частицата)“. Самият Бор също винаги много внимавал какво казва. „Схващането, че физиката има за цел да открие същността на природата, е грешно — заявил той в своето феноменологично обяснение. — Физиката се отнася към онова, което можем да кажем за природата“.
	Айнщайн обаче отишъл по-далеч в тази предпазлива игра на думи, като описал философските последствия от квантовата теория кратко и ясно, препращайки проблема право към онтологията: „Обикновено следствие от квантовата механика е фактът, че _когато познаваме движението на една частица, позицията и не притежава физическа реалност_“, пише той заедно с Борис Подолски и Натан Розен при извеждането на парадокса АПР и заключава: „Никое разумно определение на реалността не може да позволи подобно нещо“. Въпреки че понятието за частичното създаване на реалност от наблюдението вече било прикрито включено в неговия принцип на допълнителността, Бор бил принуден ясно да го признае чрез парадокса АПР. „Светлинните кванти не могат да се считат за частици, чиято траектория можем да определим“, признал той.
	Един от последователите на Бор — Джон Уилър, бил сред най-откритите квантови физици и именно той е авторът на прочутата фраза: „Нищо не е реално, преди да бъде наблюдавано“. Уилър никога не се крил зад игри на думи. „Прекрасно знаем, че фотонът не съществува, преди да бъде излъчен и след като бъде измерен“, пише той по повод на експеримента с двата процепа. Така признавал, че в един момент твърдо вярвал, че реалността не съществува без наблюдението, защото това показват експериментите, но друг път заявявал, че тази идея му се струва прекалено откачена, за да повярва. Самият Хайзенберг смаяно споделя: „Повтарях си един и същи въпрос: нима природата е толкова абсурдна, колкото изглежда от тези атомни експерименти?“. Така или иначе, колкото и невероятно да звучи, _Копенхагенската интерпретация_, чието последно философско следствие е, че наблюдението създава частично реалността, продължава да бъде най-ефикасният и силен инструмент за проумяването на квантовата вселена.
	Щом наблюдението ни препраща към съзнанието, самата идея, че съзнанието е в основата на реалността, вече си проправя път. Открити са сходства между начина, по който функционира човешкият мозък, и квантовата механика. Все повече физици се питат дали между двете няма някаква дълбока връзка. Уилър заявил, че Вселената съществува само защото е съзнателно наблюдавана — идея, която била доказана чрез провеждането на отложения експеримент с двата процепа в университетите в Мериленд и Мюнхен независимо един от друг. „Физиката осигурява наблюдателя, наблюдателят събира информация, информацията създава физиката“, пише Уилър.
	И какво? Съществува ли Луната, когато не я наблюдаваме? Въпросът бил повдигнат от Айнщайн, докато разговарял със своя биограф. „Спомням си как веднъж, докато се разхождахме, Айнщайн внезапно спря, обърна се към мен и ме попита дали вярвам, че Луната съществува само тогава, когато я погледнем“, пише Абрахам Пайс. Предвид _Копенхагенската интерпретация_ и експеримента с двата процепа, отговорът на въпроса, зададен от създателя на теориите на относителността, може да бъде единствено „не съществува“. И самият Айнщайн добре разбирал това. Луната се състои от атоми и елементарни частици, а щом „атомите и елементарните частици не са реални“ (Хайзенберг), „един фотон не съществува, преди да бъде излъчен и след като бъде измерен“ (Уилър), а вълновото поле на материята е „призрачно поле“ (Айнщайн), следователно всичко това важи и за големите тела като Луната например.
	Освен това отложеният експеримент с двата процепа накланя везните в същата посока, както се случва и с теоремите на Бел и експериментите на Аспе. Джон Бел установил, че мигновеното взаимодействие между две частици, независимо от разстоянието между тях, доказано от Аспе, налага отричането на понятието за локална реалност, като „реалност“ означава съществуването на един свят, независимо от наблюдението, а „локална“ — причинно-следствените връзки, които се подчиняват на закона за скоростта на светлината. Бел отбелязал, че поне едно от тези понятия не е вярно. Ако искаме да вярваме, че светът съществува, независимо от акта на наблюдение, трябва да се откажем от ограниченията на скоростта на светлината; ако не можем да отречем тези ограничения, трябва да приемем, че светът съществува само ако бъде наблюдаван. Една от двете тези, а вероятно и двете, със сигурност е грешна. Поради философски съображения Бел предпочел това да бъде втората, но _Копенхагенската интерпретация_ категорично установява като грешно първото твърдение — че реалността съществува, независимо от наблюдението. С други думи, също като електрона Луната не съществува, когато не я наблюдаваме. Струва ми се, че единственият начин това смущаващо твърдение да бъде заобиколено и да се постанови, че светът съществува, независимо дали ние го наблюдаваме, е като приемем хипотезата, предложена в този роман: Вселената е съзнателна и постоянно се самонаблюдава, и именно това наблюдение създава Луната и реалността такива, каквито ги познаваме.
	А как да съгласуваме всичко това с човешкото съзнание?
	Много физици начело с Бор и Шрьодингер смятат, че животът и човешкият мозък проявяват поведения, които са неприемливи за класическата теория. „Очевидно съществува само една възможност и тя е обединението на всички умовете в общо съзнание.“ Физикът Хенри Стап дори предположил, че квантовата механика участва във формирането на съзнанието. „Един от елементите на мозъчната динамика, в която атомните процеси изпълняват ключова роля, е отделянето на невротрансмитери при синаптично свързване — пише Стап, отбелязвайки, че вероятността това да се случи с 50%. — _Всяка една възможност е представена във вълновата функция от квантовата механика_“. Тази идея била развита от Пенроуз, за да докаже, че съзнанието е зависимо от флуктуациите в пространство — времето, свързани с квантовата гравитация. Сър Роджър Пенроуз отбелязва още, че съзнанието се състои от квантови състояния в суперпозиция и че възможните квантови ефекти се произвеждат в синапсите — явление, към което неврофизиологът Джон Екълс също привлича вниманието. Тази област все още е непозната и спорна, но започва да се изследва.
	Романът всъщност разказва за реалността, Вселената и съзнанието. С тази книга смущаващите физични открития от 1900 година насам за дълбоката същност на реалността излизат извън сравнително тесните граници на науката и хората, които се интересуват от въпроса и разпалено го обсъждат, и стигат до широката публика. Това, разбира се, е и художествена литература, но в крайна сметка, както отбелязахме тук, нима самата действителност не е също един вид художествена измислица?
	За създаването на тази книга се консултирах с редица трудове, които смятам за уместно да спомена, защото освен художествената измислица, сътворена в ума ми в суперпозиция, всъщност не съм си съчинил нищо. За да опиша феномена на съзнанието, ми помогнаха книгите: _Mind, Language and Society — Philosophy in the Real World_ от Джон Сърл; _O Sentimento de Si — O Corpo, a Emocao e a Neurobiologia da Consctencia_ от Антонио Дамазио; _Consciousness Explained_ от Даниъл К. Денет; _A Alma Esta no Cerebro — Uma Radiografia da Maquina de Pensar_ от Едуардо Понсет; _Consciousness_ от Сюзън Блекмор; _Mind, Matter and Quantum Mechanics_ от Хенри П. Стап; _Shadows of the Mind — A Search for the Missing Science of Consciousness_ от сър Роджър Пенроуз и _Eyewitness Testimony_ от Елизабет Лофтус, и статиите: _Evolution of consciousness_ от Джон Екълс; _Can conscious experience affect brain activity?, Unconscious cerebral initiative and the role of conscious will in voluntary action_ и _Do we have free will?_ от Бенджамин Либет; _Time of conscious intention to act in relation to onset of cerebral activity (readiness potential) — The unconscious initiation of a freely voluntary act_ от Бенджамин Либет, Къртис Глийзън, Елууд Райт и Денис Пърл; _Biological foundations of accuracy and inaccuracy in memory_ от Лари Скуайър и _Perceiving the world_ от Дейвид Креч и Ричард Кръчфийлд.
	Започнах проучванията си по квантова физика от класическите трудове на създателите на квантовата теория като _Ideas and Opinions_ от Алберт Айнщайн; _The Evolution of Physics — From Early Concepts to Relativity and Quanta_ от Алберт Айнщайн и Леополд Инфелд; _Physique atomique et connaissance humaine_ от Нилс Бор; _My View of the World_ и _Mind and Matter_ от Ервин Шрьодингер; _Determinismo ou Indeterminismo_ и _Where Is Science Going?_ от Макс Планк; _The Physical Principles of the Quantum Theory, Physics and Beyond, Physics and Philosophy — The Revolution in Modern Science_ и _La Nature dans la physique contemporaine_ от Вернер Хайзенберг; _Wholeness and the Implicate Order_ от Дейвид Бом и _Speakable and Unspeakable in Quantum Mechanics_ от Джон Бел. Разгледах и биографии като _Subtil E o Senhor — Vida e Pens amen to de Albert Einstein_ от Абрахам Пайс; _Einstein — Life_ от Денис Браян; _Beyond Uncertainty — Heisenberg, Quantum Physics, and the Bomb_ от Дейвид Касиди и _Erwin Schrodinger and the Quantum Revolution_ от Джон Грибин.
	Много полезни ми бяха и класическите статии _Physics and reality и Reply to criticisms_ от Алберт Айнщайн; _Can quantum — mechanical description of physical reality be considered complete?_ от Алберт Айнщайн, Борис Подолски и Натан Розен; _Discussions with Einstein on epistemological problems in atomic physics, The quantum postulate and the recent development of atomic theory, The structure of the atom и Can quantum-mechanical description of physical reality be considered complete?_ от Нилс Бор; _The fundamental idea of wave mechanics_ и _The present situation in quantum mechanics_ от Ервин Шрьодингер; _The development of quantum mechanics_ от Вернер Хайзенберг; _The statistical interpretation of quantum mechanics_ от Макс Борн; _Remarks on the mind-body problem_ от Юджийн Уитнър; _Einstein and the quantum theory_ от Абрахам Пайс; _Information, physics, quantum: the search for links, Law without law и Assessment of Everett’s „Relative State“ formulation of quantum theory_ от Джон Уилър; _Quantum theory, the Church-Turing principle and the universal quantum computer_ от Дейвид Дойч; _The wave function: it or bit?_ и _Quantum discreteness is an illusion_ от Дитер Зех; _Is the moon there when nobody looks? Reality and the quantum theory_ от Дейвид Мермин; _On the Einstein Podolsky Rosen Paradox, On the problem of hidden variables in quantum mechanics_ и _On the impossible pilot wave_ от Джон Бел; _John Bell and the second quantum revolution_ от Ален Аспе; _Experimental test of Bell’s inequalities using time-varying analyzers_ и _Experimental realization of Einstein-Podolsky-Rosen-Bohm_ Gedankenexperiment: a new violation of Bell’s inequalities_ от Ален Аспе, Жан Далибар и Джерард Роджър; _Experiment and the foundation of quantum physics_ от Антон Цайлингер; _A quantum renaissance_ от Антон Цайлингер и Маркус Аспелмайер; _Happy centenary, photon от Антон Цайлингер, Грегор Вайс, Томас Дженивейн и Маркус Аспелмайер; _The theory of the universal wave function_ и _„Relative State“ formulation of quantum mechanics_ от Хю Евърет III; _The state of the universe_ и _Theories of everything and Hawking’s wave function of the universe_ от Джеймс Хартъл; _Quantum theory of gravity. I. The canonical theory_ от Брайс Девит; _Interference fringes with feeble light_ от Дж. И. Тейлър; _Quantum eraser: a proposed photon correlation experiment concerning observation and „delayed choice“ in quantum mechanics_ от Марлан Скъли и Кай Дрюл и _Observation of a „quantum eraser“: a revival of coherence in a two-photon interference experiment_ от Пол Квят, Ефраим Щайнберг и Реймънд Чиао.
	Други научни източници, които ползвах, са _Великият дизайн_ от Стивън Хокннг и Ленард Млодинов; _The Feynman Lectures on Physics — Volume III: Quantum Mechanics, Странната теория за светлината и материята и The Character of Physical Law_ от Ричард Файнман; _Елегантната Вселена. Суперструни, скрити измерения и търсенето на окончателната теория, The Hidden Reality — Parallel Universes and the Deep Laws of the Cosmos_ и _Тъканта на Космоса_ от Брайън Грийи; _Quantum — Einstein, Bohr and the Great Debate about the Nature of Reality_ от Манджит Кумар; _The Quantum Story — A History in 40 Moments_ от Джим Багот; _Quantum Theory at the Crossroads: Reconsidering the 1927 Solvay Conference_ от Гуидо Бачагалупи и Антони Валентини; _Decoding the Universe_ от Чарлз Сейф; _Programming the Universe — A Quantum Computer Scientist Takes on the Cosmos_ от Сет Лойд; _Паралелни светове_ от Мичио Каку; _Decoding Reality — The Universe as Quantum Information_ от Влатко Ведрал; _Higgs Force — Cosmic Symmetry Shattered_ от Никълъс Мий; _Частицата бог. Ако Вселената е отговорът, какъв е въпросът?_ от Леон Ледерман; _The Quantum Frontier — The Large Hadron Collider_ от Дон Линкълн; _Present at the Creation — Discovering the Higgs Boson_ от Амир Д. Аксел; _Higgs Discovery — The Power of Empty Space_ от Лиза Рандъл; _The God Effect — Quantum Entanglement, Science s Strangest Phenomenon_ от Брайън Клег; _The Big Questions — Physics_ от Майкъл Брукс; _50 Quantum Physics Ideas_ от Джоан Бейкър; _Quantum Enigma_ от Брус Розенблум и Фред Кутнер; _The Cosmic Code — Quantum Physics as the Language of Nature_ от Хайнц Пагелс; _Theories of the Universe_ от Гари Моринг; _Les voies de la lumiere — Physique et metaphysique du clair-obscur_ от Трин Ксуан Туан; _In Search of Schrodinger’s Cat — Quantum Physics and Reality и Schrodinger’s Kittens and the Search for Reality — Solving the Quantum Mysteries_ от Джон Грибин; _The Physics of Consciousness_ от Евън Харис Уокър; _Biocentrism_ от Робърт Ланза; Cronicas dos Atomos e das Galaxias_ от Хърбърт Рийвс; _The Self Aware Universe_ от Амит Госвами, Маги Госвами и Ричард Рийд; _The Goldilocks Enigma — Why Is the Universe Just Right for Life?_ и God & The New Physics_ от Пол Дейвис; _The Matter Myth — Dramatic Discoveries That Challenge Our Understanding of Physical Reality_ от Пол Дейвис и Джон Грибин и _Information and the Nature of Reality — From Physics to Metaphysics_ от Пол Дейвис и Нилс Хенрик Грегерсен (издатели).
	По въпросите за смъртта и преживяването, близко до смъртта, което впрочем се среща много по-често, отколкото си мислим, се консултирах със _Spook — Science Tackles the Afterlife_ от Мери Роуч и _What Happens When We Die — A Groundbreaking Study into the Nature of Life and Death_ от Сам Парния.
	Бих искал да изкажа благодарности на няколко души, като започна с канадския учен Хърбърт Рийвс, който по време на интересен разговор в дома му в Париж привлече вниманието ми към значението на теоремите на Бел и така ми даде идеята да напиша този роман. Искрени благодарности и за моите научни редактори, включително Педро Ферейра — професор по физика във Висшия институт по инженерство в Лисабон и в Център за теоретична и изчислителна физика в Лисабонския университет, и Карлуш Коша Лейте — професор по когнитивни и компютърни науки в Лузофонския университет. Може би е ясно, но все пак държа да го кажа — никой от научните редактори не носи и най-малка отговорност за предположенията и догадките в моите романи, нито за евентуални грешки, оцелели след тяхното сито, като случаен резултат от присъщото ми упорство.
	Благодаря още на Пауло Орнелаш Флор от португалската полиция, на двамата учени от ЦЕРН, чиито имена не трябва да издавам, съгласно регламента на институцията, за която работят; на моите издатели по света — на Гилерме Валенте и целия екип на издателство „Градива“ в Лисабон, на издателите и техните екипи в Париж, Барселона, Рим, Амстердам, Москва, Пловдив, Будапеща, Букурещ, Прага, Хелзинки, Осло, Атина, Истанбул, Ню Йорк, Банкок, Рио де Жанейро и още много градове, страни и езици. Благодаря и на теб, драги читателю, че ме придружи в това пътуване. И последните благодарствени думи, разбира се, са за Флорбела — винаги моят първи съветник.
	Преди да затвориш книгата, имам една последна загадка за теб. Между страниците на този роман е скрит отговорът, даден от древните мъдреци за вселената около нас. Обяснение, в което днес вярват мнозина. Разгадай загадката по първите букви на всяка глава — от пролога до епилога, за да открехнеш вратата към голямата тайна на съществуването.
C>
	Каквото е човешкото тяло, такова е и космическото тяло.
	Каквото е човешкото съзнание, такова е и космическото съзнание.
	Какъвто е микрокосмосът, такъв е и макрокосмосът.
	Какъвто е атомът, такава е и Вселената.
@	Упанишади
C$
