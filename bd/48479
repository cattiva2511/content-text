D>
	На Кристин
D$


E>
P>
	Надеждата е малка птица,
	гнездо в душата свила,
	тя пее песничка без думи
	и пърха лекокрила.
@	Емили Дикинсън*
	[* Емили Дикинсън, „Дори мечтата стига“. Превод Леда Милева. — Б.пр.]
P$
E$


>	Четвъртък

>>	1

	Веднага видях рака. Беше там, точно пред очите ми. Осъзнах, че както обикновено в подобна ситуация поемам дълбоко въздух: изправена съм пред началото на края.
	Ракът имаше формата на глухарче. Понякога въпросният вид тумори приличат на евтина коледна украса — звезда с назъбени крайчета от магазин за стоки с намаление. Въпреки това този повече напомняше скромно цветенце, обрулено, оголено до семенцата и все пак със злокачествен заострен скелет. Като това, което радиолозите наричат „шиповидна структура“.
	Шиповидна. Когато чух тази дума за пръв път, трябваше да проверя значението й. Открих, че терминът произлиза от зоологията: тънка рогова структура, по-конкретно такава, която образува скелета на примитивни морски безгръбначни като сюнгер. (Никога не бях осъзнавала, че гъбите имат скелет.) Оказа се, че се използва и в астрономията: краткотрайни вертикални изригвания на горещ газ в слънчевата корона.
	Последната дефиниция ме тормозеше в продължение на седмици. Порази ме с ужасяващата си точност. Тумор с шиповидна структура, като този, който наблюдавах в момента, може да се е зародил години, дори десетилетия по-рано. Ала едва след като обяви присъствието си, заприличва на изригващ пламък, който осветява всичко по пътя си и изисква пълно внимание. Ако пламъкът не е бил забелязан или потушен в достатъчно ранен етап, ще реши, че не е просто реактивна струя, а по-скоро умален вариант на супернова, която с финалната си изява на пиротехническа мощ ще унищожи своята собствена вселена.
	Определено структурата, която наблюдавах в момента, беше на път да избухне — а това щеше да сложи край на живота на човека, в чийто бял дроб се беше враснала така смъртоносно.
	Беше поредният ужас в каталога с ужаси, които изпълваха ежедневието ми от девет до пет.
	А този ден се очертаваше доста отчайващ. Само час преди туморът с шиповидна структура да се появи на екрана пред мен, трябваше да направя компютърна томография на деветгодишно момиченце на име Джесика Уорд. Според картона й тя беше страдала от серия парализиращи главоболия. Личният й лекар я беше изпратил при нас, за да изключи възможността за „неврологичен проблем“ — това е кодът на лекарите за „мозъчен тумор“. Таткото на Джесика се казваше Чък, беше кротък, уплашен мъж в средата на трийсетте, с тъжен поглед и жълтеникави зъби, които подсказваха, че е пушач. Осведоми ме, че работи като заварчик в корабостроителницата в Бат.
	— Майката на Джеси ни напусна преди две години — каза ми той, щом дъщеря му влезе в съблекалнята, за да сложи болничната нощница.
	— Починала ли е? — попитах.
	— Де да беше. Тази кучка — извинете ме за израза — избяга с един тип, с когото работеше в аптеката „Райт Ейд“ в Брънзуик. Живеят в каравана в Дестин. Намира се на остров Флорида Панхандъл. Знаете ли как един приятел нарича онази част от света там долу? Ривиерата на селяците. Главоболията на Джеси започнаха, след като майка й духна. А тя така и не дойде повече да види Джеси. Що за майка е това?
	— Очевидно има късмет с баща като вас — отвърнах в опит да разсея невероятния стрес, в който се намираше този човек, засилен от старанията му да прикрие обзелата го паника.
	— Тя е всичко, което имам на този свят, госпожо.
	— Името ми е Лора — казах.
	— Ако се окаже, че страда от нещо… ами… сериозно… Все пак лекарите не пращат малки момиченца на подобни прегледи просто така.
	— Сигурна съм, че лекарят ви просто иска да изключи някои вероятности — уверих го, като се опитвах да не влагам емоции.
	— Обучават ви да говорите така, нали? — попита той и забелязах появата на гнева, който често изместваше парализиращия страх.
	— Прав сте. Учат ни да се опитваме да окуражаваме, без да говорим много. Аз съм само лаборант радиолог, а не диагностик.
	— Ето, започнахте със сложните термини.
	— Задачата ми е да управлявам техниката, да правя снимките. Радиологът диагностик е лекарят, който ще прегледа скенера и ще види дали показва нещо тревожно.
	— И кога ще мога да разговарям с него?
	Всъщност отговорът беше никога, защото радиолозите диагностици имаха задкулисно присъствие, те анализираха скенерите, рентгеновите снимки, ядрено-магнитните резонанси, ултразвуковите изследвания. Практически не се срещаха с пациентите.
	— Доктор Харилд ще разговаря направо с личния лекар на Джесика. Сигурна съм, че много бързо ще бъдете информиран, ако има…
	— И да говорите като робот ли ви обучават?
	Веднага щом си позволи този коментар, човекът изглеждаше видимо разкаян.
	— Хей, не трябваше да говоря така, нали?
	— Не се тревожете — отговорих аз и запазих неутрален тон.
	— Обидих ви.
	— Никак дори. Знам колко стресиращо и притеснително е за вас.
	— Отново започнахте да четете сценария, който са ви поднесли.
	В този момент Джесика се появи откъм съблекалнята срамежлива, напрегната и объркана.
	— Ще боли ли? — обърна се тя към мен.
	— Ще трябва да ти се постави инжекция. През нея във вените ти ще се вкара мастило, което ще ни помогне да видим какво става в теб. Но това мастило е безвредно.
	— Ами инжекцията? — попита разтревожено тя.
	— Леко боцване по ръката и после всичко ще мине.
	— Обещавате ли? — Мъчеше се да бъде смела, но въпреки това още си беше дете, което не разбираше напълно защо е тук и каква е причината за всички тези медицински процедури.
	— Сега се дръж като истински войник, Джес — поръча баща й, — а на път към къщи ще ти купим онова Барби.
	— Тази уговорка никак не ми звучи зле — казах аз и се притесних дали не прозвуча прекалено жизнерадостно, предвид факта, че макар да работех вече шестнайсет години като лаборант радиолог, сърцето ми продължаваше да се къса, когато пациентите са деца. Винаги се боях от перспективата да забележа нещо преди всички останали. Дължеше се също и на това, че твърде често виждах ужасни новини.
	— Ще отнеме десет-петнайсет минути, не повече — казах на таткото на Джесика. — Има чакалня в края на коридора с кафе и списания.
	— Излизам навън за малко — обяви той.
	— Защото искаш да запалиш цигара — подхвърли Джесика.
	Татко й прикри виновна усмивка.
	— Дъщеря ми ме познава твърде добре.
	— Не искам татко ми да умре от рак.
	В този миг лицето на бащата посърна и забелязах как се старае да овладее чувствата си.
	— Да оставим татко ти да излезе малко на въздух — предложих и насочих Джесика към помещението със скенера, а после се върнах при баща й, който се беше разплакал.
	— Знам колко трудно трябва да ви е — казах. — Но докато няма реална причина за притеснение…
	Той само поклати глава, тръгна към вратата и бръкна в джоба на ризата си, за да извади цигари.
	Върнах се вътре, а Джесика гледаше ококорено и уплашено скенера за компютърна томография. Разбирах тревогата й. Това беше страховита медицинска апаратура, огромна и зловеща. Имаше голям обръч, свързан с два контейнера в духа на научната фантастика, пълни с тъмна течност. Пред обръча имаше тясно легло, което приличаше на носилка за трупове (макар да имаше възглавница). Виждала съм и възрастни хора да изпадат в паника при тази гледка. Ето защо не се изненадах, че Джесика изглежда стъписана.
	— Нима трябва да вляза в това? — попита тя и хвърли поглед към вратата, сякаш й се искаше да избяга през нея.
	— Не е нищо особено. Просто лягаш на леглото. Апаратът те повдига и минаваш през обръча. Обръчът снима каквото е нужно на лекаря… и това е всичко. Ще приключим много набързо.
	— И няма да боли?
	— Нека първо те сложим да легнеш — казах аз и я поведох към леглото.
	— Много искам да видя татко — поколеба се тя.
	— Ще бъдеш с татко след няколко минути.
	— Обещавате ли?
	— Обещавам.
	Тя се настани върху леглото.
	Приближих се към нея, хванала тръбичката към капсулата с тъмната течност, като прикривах в ръка интравенозната игла, която още не беше извадена от стерилната опаковка. Никога не се показва интравенозна игла на пациент. Никога.
	— Добре, Джесика, няма да те заблуждавам, че от боцването с иглата няма да те заболи. Въпреки това ще бъде само за миг и веднага ще мине. После изобщо няма да усещаш болка.
	— Обещавате ли?
	— Обещавам… въпреки че може да почувстваш леко затопляне за няколко минути.
	— Но няма да пари много, нали?
	— Уверявам те, че няма да усетиш нищо подобно.
	— Искам си татко.
	— Колкото по-скоро го направим, толкова по-скоро ще бъдеш с него. Чуй какво ще те помоля сега… да затвориш очи и да си помислиш за нещо много хубаво. Имаш ли си домашен любимец, Джесика?
	— Имам куче.
	— Затвори очи, моля те.
	Тя изпълни каквото се искаше от нея.
	— Каква порода е?
	— Кокер шпаньол. Татко ми го подари за рождения ден.
	Натърках свивката на ръката й с течен анестетик.
	— Иглата влиза ли вече?
	— Още не, но ти не ми каза името на кучето ти.
	— Тъфи.
	— И коя е най-голямата беля, която Тъфи е правил?
	— Изяде цяла купа маршмелоус.
	— Как успя да направи подобно нещо?
	— Татко ги беше оставил на кухненската маса, защото много обича да ги пече в камината за Коледа. А после Тъфи се появи изневиделица и…
	Джесика се разкикоти. В този момент мушнах иглата в ръката й. Тя проплака тихичко, но продължи да говори за кучето си, а аз сложих лепенка, за да фиксирам иглата. След това й казах, че излизам за малко от стаята, и попитах:
	— Боли ли те от иглата?
	— Не, но още я усещам.
	— Това е нормално. Сега искам да легнеш напълно неподвижно и няколко пъти да поемеш дълбоко дъх. Стой със затворени очи и си мисли за нещо наистина забавно. Като историята за Тъфи и онези маршмелоус, които изял. Ще го направиш ли, Джесика?
	Тя кимна с плътно затворени очи. Излязох от помещението със скенера възможно най-бързо и най-тихо и влязох в стаята, която наричат техническа. Тя представлява кабинка с плот и компютри, въртящ се стол и издаден напред контролен пулт. След като бях подготвила пациента, предстоеше ми най-сложната част от провеждането на изследването със скенера: да избера абсолютно точно момента. Въведох необходимите данни за стартиране на сканирането и почувствах обичайното напрежение, съпътстващо всяка от процедурите, които извършвах, макар и след всичките тези години; то се дължеше на факта, че от този момент нататък всичко е въпрос на време. Само след миг щях да натисна бутона. Той щеше да активира скоростна инжекция, която да вкара осемдесет милиграма висококонтрастен йод във вените на Джесика. След това разполагах с по-малко от петдесет секунди — по-скоро четирийсет и две секунди предвид крехкото й телосложение — за да започна сканирането. Тук синхронът беше от изключителна важност. Йодът създава контраст, който позволява на скенера да представи пълно, почти кръгово изображение на костите, меките тъкани и вътрешните органи. Ала йодът достига първо до сърцето, след това навлиза в пулмонарните артерии и аортата, преди да се разпръсне в останалата част на тялото. След като се е разпространил навсякъде, достигната е онази „фаза на Венера“ в процедурата, когато всички вени са подчертани от контрастното вещество. Стартиране на сканирането дори само няколко секунди преди настъпването на тази фаза означава, че ще изпреварите контрастното вещество и радиологът няма да получи изображението, от което има нужда, за да постави точна диагноза. Едно малко забавяне и контрастът може да стане твърде силен. Ето защо този кратък промеждутък от време продължаваше да предизвиква ужас у мен, независимо от хилядите скенери, които съм направила. Ако не успеех да улуча точно момента, щеше да се наложи пациентът да премине през цялата процедура след дванайсет часа (най-малко толкова), а радиологът диагностик никак нямаше да е доволен. Затова тези съдбоносни няколко секунди преди всеки скенер неизменно ме изпълваха с напрежение и съмнения. Дали съм подготвила всичко както трябва? Дали правилно съм преценила йодния разтвор спрямо физиката на пациента? Дали не съм пропуснала нещо?
	Боях се от грешки в работата си. Защото последствията биха били тежки. Щяха да бъдат наранени хора, които и без друго са уплашени и са изправени пред неизвестността от потенциална болест.
	Въпреки това децата… децата, болни от рак… това все още ме довеждаше до пълен потрес. Фактът, че съм майка, утежняваше нещата десетократно. Всеки път си мислех: ами ако това бяха Бен или Сали? Въпреки че и двамата вече бяха тийнейджъри, че започваха да търсят мястото си в този свят, за мен те винаги щяха да са децата ми, тоест — слабото ми място. Точно това бе любопитното при моята работа. Успявах да създам впечатление у пациентите, колегите, семейството си за професионална резервираност. Веднъж Сали каза на своя приятелка, която дойде след училище:
	— Мама по цял ден гледа тумори, но някак успява да остане лъчезарна… доста странно, нали?
	Само че напоследък започнах силно да се разстройвам. Докато в миналото успявах да се взирам във всякакви увреждания на мониторите си, без да мисля за ужаса, който щеше да връхлети човека на масата, през последните няколко месеца всичко започна да се натрупва в съзнанието ми. Миналата седмица правих мамография на местна учителка от училището на Бен и Сали, която най-после преди година се беше омъжила и с голямо вълнение ми съобщи, че забременяла на четирийсет и една годишна възраст. Щом видях бучката в лявата й гърда, веднага можех да й кажа, че е втори стадий (нещо, което доктор Харилд потвърди по-късно). Осъзнах, че след работа карам към фара Пемакуид Пойнт, тръгнах към пустия плаж, без да обръщам внимание на есенния студ, а там ридах неутешимо в продължение на десет минути и се питах защо това ме връхлита чак сега.
	Същия ден след вечеря споменах пред Дан, че съм правила мамограма на жена на моята възраст (тъй като градът е малък, винаги изключително съвестно пазех имената на пациентите в тайна).
	— Тогава видях бучката на екрана и си дадох сметка, че това е рак. Наложи ми се да хукна нанякъде после, защото напълно изгубих самообладание.
	— Кой стадий? — попита той.
	Отговорих му.
	— Все пак е втори, не е като да е четвърти стадий, нали така? — коментира Дан.
	— Но въпреки това може да се стигне до мастектомия, предвид близостта на тумора до лимфните възли.
	— Бива си те като диагностик — подхвърли той, а в тона му се смесваха похвала и ирония.
	— Проблемът е, че не за пръв път губя контрол напоследък. Миналата седмица направо бях съсипана заради онази тъжна женица, която работи като сервитьорка в бистро на шосе 1, при която излезе злокачествен тумор в черния дроб.
	— Тази вечер си настроена за откровения.
	— Какво искаш да кажеш?
	— Нищо, нищо — отговори Дан, но отново с тон, труден за тълкуване, като толкова други прояви у него в настоящия момент.
	Дан е Дан Уорън. Мой съпруг от двайсет и три години. Мъж, който беше безработен от осемнайсет дълги месеца. И човек, чиито настроения взеха да стават извънредно променливи.
	— Хей, дори най-добрите бойни пилоти от време на време изпускат нервите си.
	— Не мога да се сравнявам с боен пилот.
	— Да, но си най-добрият лаборант радиолог в екипа. Всички го знаят.
	С изключение на мен. Особено в този момент пред компютърните екрани, докато гледах Джесика, легнала на масата с плътно затворени очи, едва забележимо треперещи устни и мокро от сълзи лице. Голяма част от мен копнееше да отида при нея и да я успокоя. Ала знаех, че така само ще удължа агонията, че е по-добре това просто да мине. Ето защо включих микрофона, свързан с помещението за сканиране, и заговорих:
	— Джесика, знам, че е малко плашещо и странно. Все пак ти гарантирам, че останалата част от процедурата ще бъде безболезнена. А и всичко ще приключи само след няколко минути. Нали така?
	Тя кимна, още разплакана.
	— Сега затвори очи, мисли си за Тъфи и…
	Натиснах бутона, който активира автоматичната система на инжекцията. В този момент на екраните се появи таймер, а аз веднага се обърнах към Джесика, чиито бузи изведнъж бяха почервенели, след като контрастното вещество беше навлязло в кръвния й поток и беше повишило температурата й с два градуса. Сканиращата програма беше стартирана и леглото механично се повдигна нагоре. Джесика потрепери при първото вертикално движение. Аз стиснах микрофона.
	— Няма от какво да се боиш, Джесика. Само те моля да стоиш напълно неподвижно.
	За мое огромно облекчение тя се съобрази напълно с инструкциите ми. Леглото се изравни с нивото на обръча. Бяха изминали двайсет и осем секунди. Леглото беше започнало да се движи навътре в обръча. На трийсет и шестата секунда спря и обръчът обхващаше главичката й.
	— Добре, Джесика, справяш се чудесно. Само не мърдай.
	Четирийсет и четири секунди. Четирийсет и шест. Държах пръста си върху бутона за сканиране. Забелязах, че потреперва. Четирийсет и девет.
	Натиснах го. Сканирането започна. Не се чуваше никакъв звук. Беше безшумно, не подготвяше пациента по никакъв начин. Инстинктивно затворих очи и ги отворих веднага щом първите изображения се появиха на двата екрана пред мен и ми показаха лявото и дясното полукълбо на мозъка. Отново стиснах очи, не можех да понеса сянката, обезцветяването, възлестия туберкулум, който добре тренираното ми око щеше веднага да забележи и това щеше да ме накара да избухна в сълзи.
	Въпреки това професионализмът надделя над страха. Отворих очи. А пред мен…
	Нямаше нищо.
	Или поне така ми се видя при първото взиране.
	Нищо.
	Започнах грижливо да оглеждам скенера — погледът ми проследяваше всеки контур и всяка гънка в двете мозъчни полукълба като полицай, изследващ щателно местопрестъпление в търсене на скрито доказателство, което може да доведе до пълен обрат в картината.
	Нищо.
	Върнах се към скенера, за да проследя всичко за трети път, да проверя, че не съм пропуснала нещо, като същевременно се уверих, че контрастното вещество е в подходящите граници, а изображението отговаря на изискванията на доктор Харилд.
	Нищо.
	Въздъхнах звучно, зарових лицето си в ръце и чак сега обърнах внимание как бие сърцето ми. Облекчението, че в мозъка на Джесика не се забелязваше нищо нередно, беше огромно. Въпреки това нямаше как да не ме разтревожи фактът, че собственият ми стрес беше преминал в тъмночервения диапазон. Не беше чудно: вероятно така се случва, след като години наред си се насилвал да играеш роля, която напълно противоречи на природата ти; когато маската, носена дълго време, вече не ти е по мярка и увисва на една страна, а ти се боиш, че хората най-накрая ще забележат страха, който така старателно си крила от погледа им?
	Нищо.
	Отново поех дъх да се успокоя и си казах, че имам работа за вършене. Свалих първите данни от скенера за доктор Харилд, чийто кабинет беше само на няколко крачки от стаята за компютърна томография. Едновременно с това ги препратих и към СОАК — Системата за образно архивиране и комуникации, която е централният технологичен архив в Портланд за нашия район от щата (познат под кодово име Мейн 1). Законът изисква всички скенери и рентгенови снимки да се пазят в СОАК за сравнение в бъдеще и за да не бъдат объркани, изпратени на грешно място и на погрешен пациент. Това означава също, че ако някой радиолог или онколог има нужда от определени данни от скенер за някой пациент, за да ги сравни с нови показания, може да ги получи с двойно щракване на мишката.
	След като изпратих изображенията, заех се с втората серия от сканирани образи, за да имам резерва, да сравня нивото на контрастните вещества и за проверка, че нищо не е пропуснато. Обикновено след като първата серия от изображения е чиста, спокойно пускам втората. Въпреки това днес в главата ми прозвуча едно гласче, което ми шепнеше: признай си, че обърка всичко първия път… признай си, че изобщо не забеляза тумора.
	Грабнах микрофона.
	— Само още няколко минутки, Джесика. Справи се чудесно. Просто полежи още малко, без да мърдаш и…
	Вторият скенер изпълни екраните. Втренчих се в очакване да съзра доказателство за закърняването на професионализма си във вид на някакво образувание в гънките на малкия й мозък. Въпреки това отново…
	Нищо.
	Ето я невероятната ирония в моята работа. Добрите новини се изразяват в откриването на нищо. Това трябва да е една от малкото професии на света, в които „нищо“ носи удовлетворение, облекчение и възвръщане на самообладанието.
	Последно преглеждане на скенера.
	Нищо.
	Натискам бутона за изпращане. В същата секунда изображенията отпътуваха към кабинета на доктор Харилд и архива на данни СОАК. Отново взех микрофона и казах на Джесика, че сме готови, но трябва да полежи, без да мърда, докато леглото се спусне на земята.
	Десет минути по-късно, отново облечена и с близалка в уста, Джесика беше върната на баща си. Заведох му я в чакалнята, а той седеше прегърбен и тревожен, но веднага скочи на крака и подобно на човек, който се взира в съдебните заседатели, взели решение за присъдата му, се опита да изтълкува изражението ми. Джесика се втурна към него и обви ръце около тялото му.
	— Виж, имам четири близалки — обяви тя, показа му трите неотворени и посочи към тази в устата си.
	— Ти си ги заслужи — казах й. — Беше толкова смел и добър пациент. Бихте се гордели с нея, господине.
	— Винаги се гордея с дъщеря си — каза той, вдигна я, сложи я на пейката и я помоли да почака мъничко там. — Докато си поговоря с тази мила жена.
	Направи ми знак да изляза след него в свежата есенна сутрин и ми зададе въпроса, който знам, че винаги следва след скенер:
	— Видяхте ли нещо?
	— Сигурна съм, че диагностикът радиолог доктор Харилд ще се свърже с личния ви лекар още днес следобед — отговорих аз, с пълното съзнание, че звуча като програмиран робот.
	— Но вие все пак сте видели скенерите.
	— Вижте, аз не съм обучен радиолог и не мога да дам професионално мнение.
	— А аз не проектирам корабите, на които работя, но въпреки това мога да забележа, ако се появи някаква нередност. Дължи се на опита, добит през годините. Точно както при вас. Вие сте наясно преди всички останали дали в главата на дъщеря ми има тумор.
	— Господине, трябва да проявите разбиране: не е законно, нито етично да обсъждам резултатите от скенера.
	— Е, за всичко си има първи път. Моля ви, госпожо. Умолявам ви. Вие сте наясно какво знаете.
	— Разберете ме, моля ви, съчувствам ви.
	— Искам отговор.
	— Няма да ви го дам. Ако ви съобщя добри новини, а се окаже, че не са толкова добри…
	Това го стъписа.
	— Искате да кажете, че новините са добри?
	Често се придържам към тази стратегия, когато скенерът не показва нищо, но радиологът диагностик още не ги е проучил, за да даде заключението си. Не мога да дам мнение, тъй като нямам медицинска квалификация. Макар познанията ми в тази област да са доста широки, има строго определена йерархия и аз се съобразявам с това. Въпреки това мога по свой начин да овладея страховете, ако има клинично доказателство, че те са безпочвени.
	— Казвам ви, че не мога да обявя, че няма проблем. Това е работа на доктор Харилд.
	— Но според вас „няма проблем“.
	Погледнах го право в очите.
	— Аз не съм лекар. Ако ви кажа, че няма проблем, бих нарушила правилата. Разбирате ли ме?
	Той сведе глава усмихнат, въпреки че още се опитваше да преглътне сълзите си.
	— Разбирам… и ви благодаря. Благодаря ви много.
	— Надявам се новините от доктор Харилд да са добри.
	След пет минути почуках на вратата на доктор Харилд.
	— Влез — извика той.
	Патрик Харилд е четирийсетгодишен. Той е длъгнест като върлина и има рошава брада. Винаги се облича с бархетна риза от „Л. Л. Бийн“, памучни панталони и високи кафяви работни обувки. Когато се появи преди три години, някои от безцеремонните колеги го определиха като „шантав“, тъй като не е особено впечатляващ или самоуверен. Всъщност той се придържаше към резервираност, която мнозина погрешно тълкуваха като плахост. Предишният лекар на длъжността на доктор Харилд беше привърженик на старата школа на име Питър Потхолм. Той винаги се движеше наоколо като Господ Бог, всяваше страх сред подчинените си и мигом възприемаше неприятно поведение, ако почувстваше авторитета си накърнен. Аз неизменно се държах извънредно любезно и строго професионално с него и в същото време му позволявах да играе ролята на абсолютен монарх в малкия ни свят. Оцелях по времето на доктор Потхолм, докато трима други лаборанти радиолози напуснаха през четиринайсетгодишния му мандат (който приключи, щом възрастта му най-сетне го принуди да се пенсионира). Нямаше начин доктор Харилд да се различава повече от „Негово светейшество папа Потхолм“ (както го наричаше персоналът). Не само че без изключение е любезен и възпитан, но и се допитва до мнението на останалите. Доктор Харилд е много почтен и разумен човек, а освен това е първокласен диагностик. Леката му несръчност в общуването прикрива закалена стомана.
	— Здравей, Лора — каза доктор Харилд, щом отворих вратата на кабинета му. — Добри новини за Джесика Уорд. На мен всичко ми изглежда напълно наред.
	— Наистина добри новини.
	— Стига ти да не си забелязала нещо, което аз съм пропуснал.
	Питър Потхолм по-скоро би минал бос по жарава, отколкото да поиска медицинско мнение от нископоставен лаборант. За сметка на това доктор Харилд…
	— Не видях нищо тревожно — казах.
	— Радвам се да го чуя.
	— Дали бихте имали нещо против да поговорите с бащата на Джесика? Горкият човек…
	— Той в чакалнята ли е?
	Кимнах.
	— Етъл Смит е следващата, нали така? — попита той.
	— Точно така.
	— Предвид сянката в дроба й от миналата седмица…
	Така и не довърши изречението. Не беше и нужно — и двамата бяхме видели рентгеновите снимки на белите дробове на Етъл Смит, направени два дни по-рано. И двамата бяхме забелязали сянката, надвиснала над значителен участък от левия горен вентрикул — сянка, която накара доктор Харилд веднага да вдигне телефона и да съобщи на личния лекар на Етъл Смит, че тя се нуждае от незабавен КТ скенер.
	— Добре, ще отида да съобщя добрата новина на господин Уорд за дъщеря му.
	Петнайсет минути по-късно подготвях Етъл Смит. Тя беше приблизително на моята възраст. Разведена. Без деца. Работеше в кафетерията на местното училище. Теглото й беше доста над нормата. Освен това беше и страстен пушач, беше пушила по двайсет цигари дневно през последните двайсет и три години (всичко това го пишеше в картона й).
	Тя беше и изключително приказлива и се опитваше да прикрие притеснението си, докато правехме рентгеновите снимки, с безспирен порой от думи, които се отнасяха до подробности от личния й живот. Къщата й в Уолдоборо, която имала спешна нужда от подмяна на покрива, но тя не можела да си я позволи. Седемдесет и девет годишната й майка, която никога не й била казала и една добра дума. Сестра й в Мичиган, която се омъжила за „най-проклетия мъж отсам Мисисипи“. Това, че личният й лекар, доктор Уезли бил „истинска мечта, винаги толкова внимателен и изпълнен с утеха“, а сега й бил казал, че „просто иска да изключи някои неща с приятния си любезен тон… но няма как да ми има нещо, нали така?“.
	Рентгеновите снимки показваха друго — и ето я и нея, преоблечена в най-големия размер болнична нощница, която имахме, очите й бяха изпълнени с див ужас и не спираше да приказва, докато се настаняваше върху масата, проплака, когато поставих системата в ръката й и продължи да ми повтаря:
	— Разбира се, че не може да ми има нещо. Тази сянка, за която ми каза доктор Уезли, сигурно е някаква грешка, нали така?
	— Щом нашият радиолог диагностик разгледа скенера, който ще направим днес…
	— Но вие видяхте рентгеновите снимки. Не мислите, че е нещо лошо, нали така?
	— Не съм казвала подобно нещо, госпожо.
	— Моля ви, наричайте ме Етъл. Все пак щяхте да ми кажете, ако е нещо лошо.
	— Това не влиза в задълженията ми.
	— Защо не можете да ми кажете, че всичко е наред? Защо?
	Очите й бяха влажни, а тонът враждебен, гневен. Сложих ръка на рамото й.
	— Знам колко е плашещо това. Знам колко е мъчителна неизвестността и какво означава да ви извикат отново за скенер.
	— Как бихте могли да знаете? Как?
	Стиснах рамото й.
	— Етъл, моля ви, нека просто приключим с това и после…
	— Винаги са ми казвали, че това е глупав навик. Марв, бившият ми съпруг. Доктор Уезли. Джаки, сестра ми. Винаги са ми казвали, че флиртувам със смъртта. А сега…
	От гърлото й се разнесе шумно хлипане.
	— Искам от вас да затворите очи, Етъл, да се концентрирате върху дишането и…
	Ново хлипане.
	— Сега ще изляза и ще изпълним каквото трябва — обясних. — Просто се постарайте да дишате бавно. Скенерът ще бъде готов, преди да…
	— Не искам да умра.
	Изрече последното шепнешком. Въпреки че през годините бях чувала и други пациенти да говорят така, видът на тази тъжна, уплашена жена ме накара да прехапя долната си устна и да се боря със сълзите, отново стресната от тази нова ранимост. За щастие Етъл държеше очите си плътно затворени и не можеше да види колко съм разстроена. Забързах към техническата лаборатория. Протегнах се към микрофона и помолих пациентката да бъде напълно неподвижна. Включих скенера. Секунда преди първото изображение да се появи на екраните, затворих очи, а след това ги отворих и видях…
	Рак. С шиповидна структура. Доколкото можех да определя по формата му, вече имаше метастази в другия дроб и в лимфната система.
	Половин час по-късно доктор Харилд потвърди това, което бях видяла.
	— Четвърти стадий — промълви тихо той. И двамата знаехме какво означава това, особено при този вид тумор в белите дробове. Най-много два-три месеца. Както всяка смърт, причинена от рак, и тази щеше да бъде ужасна.
	— Къде е тя в момента? — попита доктор Харилд.
	— Настоя да се върне отново на работа — отвърнах и си припомних как ми бе обяснила, че трябва да бърза обратно след скенера заради обяда, който щяла да сервира, а „при всичките тези съкращения напоследък не искам да давам повод на шефа ми да ме уволни“.
	Този спомен отново ме разтрепери.
	— Добре ли си, Лора? — обърна се към мен доктор Харилд и внимателно ме огледа.
	Избърсах очите си на мига и побързах да върна фасадата на безпристрастност върху лицето си.
	— Всичко е наред — отвърнах и сама долових изкуствената нотка в гласа си.
	— Добре — каза той. — Поне при малкото момиченце новините са добри.
	— Поне това е така.
	— Има от всичко в един работен ден, нали?
	— Да — промълвих. — Има от всичко в един работен ден.


>>	2

	Пемакуид Пойнт. Неголям пясъчен участък — малко повече от един квадратен километър — точно пред откритата шир на Атлантическия океан. Всъщност мястото прилича повече на залив: каменист, неравен, обграден от всички страни с вили, които, макар и семпли, определено са изискани. Претенциозната показност никога не се е харесвала в тази част на Мейн, затова дори „пришълците“ (както наричаха всеки, който не е роден в този щат) знаеха, че е по-разумно да не си позволяват да демонстрират парите си, докато навсякъде другаде май е прието да се прави.
	В Мейн много неща остават скрити от хорските погледи.
	Плажът беше на мое разположение. Беше три и осемнайсет следобед. Приказен октомврийски ден. Тъмносиньо небе. Във въздуха се усещаше намек за предстоящото захлаждане. Светлината вече започваше да отслабва в този час, макар и недоловимо. Мейн. Живяла съм тук през целия си живот. Родена съм тук. Израснах тук. Получих образованието си тук. Омъжих се тук. През всичките четирийсет и една години останах закована на едно и също място. Как стана това? Как допуснах да бъда така неподвижна? И защо толкова много от познатите ми така бяха ограничили хоризонтите си?
	Мейн. Постоянно идвам на това място. Това е моето бягство. Най-вече заради факта че ми напомня за естествената красота, която ме заобикаля, и неизменно ме оставя със затаен дъх. А и това море. Преди няколко години участвах в литературен кръжок и обсъждахме романа „Моби Дик“. Една жена, пенсионерка от флота на име Кристъл Ор, изрази почудата си колко много писатели използват морето като метафора и с колко много аспекти на живота го обвързват. Чух се да казвам:
	— Може би защото когато сме край морето, животът не ни се струва толкова ограничен. Взираш се в безкрайните възможности.
	На което Кристъл отговори:
	— А най-голямата от тези възможности е да избягаш.
	В ума ми ли четеше тази жена? Не мислех ли точно за това всеки път, когато идвах тук и се изправях пред Атлантическия океан — че отвъд живота зад мен има цял свят? Докато се взирах във водата, загърбвах цялото си досегашно съществуване. Можех да се поддам на илюзията, че съм някъде другаде.
	Но ето го отчетливия звук от мобилния ми телефон, който ме връщаше в действителността и настоящето и ме уведомяваше, че някой ми е изпратил текстово съобщение. На мига зарових в чантата си за телефона, убедена, че съобщението е от сина ми Бен.
	Бен е на деветнайсет, второкурсник в Университета на Мейн във Фармингтън, където учи визуални изкуства — факт, който малко нервира съпруга ми Дан. Двамата никога не са били особено близки. Всички сме продукт на това, което ни е формирало, нали така? Дан беше отраснал в бедност в окръг Аросток с баща дървосекач на почасова работа, който пиеше твърде много и така и не бе научил правописа на думата о-т-г-о-в-о-р-н-о-с-т. Въпреки това бе обичал сина си, макар това да не го бе спирало да го поступва, когато е подпийнал. Като малък Дан изпитвал обожание и страх към баща си — винаги се е опитвал да бъде коравият мъж, който прекарва много време сред природата, както е искал баща му. Фактът, че самият Дан пие много рядко — и ме поглежда неодобрително, ако се осмеля да си сипя втора чаша вино — говори за степента на травмата, която му е нанесъл пиянският гняв на баща му. Вътре в себе си е наясно, че баща му е бил безхарактерен нищожен страхливец, който е прибягвал до грубост, за да го прикрие. Много пъти съм се опитвала да говоря с Дан за това, че той е много по-добър човек от баща си и трябва да предаде вродения си морал на сина си въпреки големите различия помежду им. Не че Дан някога си е позволявал да се държи грубо или враждебно към Бен. Той просто не проявява почти никакъв интерес към него и отказва да ми обясни защо се отнася с единствения си син като с чужд човек.
	Съвсем наскоро, след като в едно местно списание обявиха Бен за забележителен млад художник — заради един от колажите му, изложен в Портландския музей на изкуствата, който представляваше оформянето на остатъци в кош за омари в „спиращо дъха изображение на съвременните ограничения“ (поне така го беше представил критикът от „Портланд Финикс“) — Дан ме попита дали не мисля, че Бен е малко „не наред“. Опитах се да прикрия ужаса си с въпрос.
	— Какво те кара да мислиш подобно нещо, за бога?
	— Ами погледни проклетия колаж, който всички многознайковци в Портланд смятат за толкова невероятен.
	— Хората реагират на творбата му, защото е провокативна и защото е използвал нещо така изконно присъщо за Мейн, все пак кошът за омари е…
	— Изконно — повтори Дан подчертано подигравателно. — Ама и ти с твоите префърцунени думи.
	— Защо си така жлъчен?
	— Просто изразявам мнението си. Но хайде, кажи, че пак съм си развързал езика. И че тъкмо затова продължавам да стоя без работа осемнайсет месеца след…
	— Освен ако не премълчаваш нещо пред мен, не загуби работата си, защото си казал нещо неуместно, както правиш в момента.
	— Значи се държа неуместно, така ли? Не съм като безупречния ти син? Следващия Пикасо от Мейн?
	Откакто изгуби работата си, Дан беше започнал да се поддава на невероятни изблици на грубост. Въпреки че последният му коментар веднага беше последван от извинение („Ето, пак започнах, не знам как изобщо ме търпиш“), резултатът все пак беше разрушителен. Въпреки че си позволяваше подобни избухвания не повече от два пъти месечно, те бяха придружени от вглъбяването на Дан в себе си и отказа му да сподели основателния си гняв от факта, че е бил уволнен. В резултат на това нещата у дома не вървяха. Не бих казала, че някога сме имали най-страстния или романтичен брак (не че по време на брака си съм имала с какво да сравнявам), но през годините бяхме водили разумен и стабилен живот. До момента на уволнението, което като че ли изведнъж отвори мрачни процепи, неумолимо нарастващи с всеки месец, докато Дан седеше затворен у дома, изпълнен с несигурност дали ще може някога да се върне към кариерата си.
	Имах чувството, че онова, което най-силно измъчваше Дан, беше фактът, че синът му, едва деветнайсетгодишен, вече получава признание за работата си. Това, че беше избран да покаже творбите си в изложбата „Млади художници от Мейн“ в Музея на изкуствата в Портланд, че беше един от само двамата студенти, включени в нея, че критиците го наричаха иновативен, талантлив и обещаващ… Добре, ясно ми е, че тук се намесва и майчината ми гордост. А Бен е толкова разумен, внимателен, оригинален млад човек и просто се нуждае от одобрението и обичта на баща си. Но Дан е неспособен да го забележи. Вместо това от отделни негови реплики личи безпокойството му, че момчето, което винаги е приемал като различно, странно, не като сина, който е искал да има, започва да се оформя като личност — а и получава одобрението на обществото. Често успокоявам себе си, че щом Дан отново си намери хубава работа, пак ще бъдем добре. В същото време си пожелавам нещата да можеха да се оправят на мига.
	Бип.
	Ново бипкане, което ми подсказва, че поредно съобщение изисква вниманието ми. Телефонът вече беше в ръката ми и присвивах очи пред текста, а слънцето размазваше буквите. Засенчих дисплея с ръка и успях да прочета:
C>
	Там ли си? Бен.
C$
	На мига ме обзе тревога. Същата тревога, която ме завладява всеки път, когато Бен ми изпрати някое от тези съобщения. Синът ми е изпаднал в някакъв мрачен период. Ако просто погледнете фактите обективно отстрани, всичко изглежда като глупава романтична история. Преди девет месеца Бен срещна млада жена, Алисън Фел. И тя като него учи визуални изкуства във Фармингтън. Баща й е известен адвокат в Портланд. Живеят в една от онези големи къщи, сгушени на брега на нос Елизабет — най-престижното предградие на града. Разбрах, че родителите й били сериозно разочаровани, когато не била приета в цял куп първокласни колежи („Никога не съм си падала много по ученето“, каза ми тя), така че трябвало да се „примири“ с Университета на Мейн във Фармингтън (който всъщност се беше превърнал в един от доста уважаваните либерални колежи по изкуствата, въпреки че бе щатско учебно заведение). Беше относително хубавка и сериозно отдадена на бохемския живот; от онези деветнайсетгодишни момичета, които винаги се обличат само в черно, лакират дългите си нокти в черно и сплитат дългата си до лактите черна коса в сложна плитка. Често си мисля, че си беше набелязала Бен, защото е най-талантливият сред малката група млади художници във Фармингтън, а също заради характера му — „сладък и чувствителен“. За Бен фактът, че тази изключително популярна, изключително самоуверена, изключително дръзка и доста богата млада жена го желае — всъщност, предвид това, че в гимназията той нямаше приятелка и често се определяше като „аутсайдер“ — беше причината да бъде напълно обсебен от желанието на Алисън да го има. Плюс, че несъмнено го бе запознала с удоволствията на секса.
	Всичко започна през януари миналата година, въпреки че Бен не ми каза нищо чак до Великден, когато се прибра от колежа. Попита дали можем да отидем да обядваме в бистрото „Мудис“. Докато похапвахме печени сандвичи със сирене, той ме уведоми доста срамежливо и колебливо, че е срещнал някого. Трудността, с която ми сподели това — а и фактът, че бързо добави „Моля те, не казвай на татко. Не мисля, че той ще я хареса“ — изпълни сърцето ми с огромна любов и тревога. Виждах, че за него това е напълно непозната територия, но в същото време е изцяло обсебен от връзката си.
	— Какво точно изпитваш към Алисън? — попитах тогава.
	— Искам да се оженя за нея — избърбори той и силно се изчерви.
	— Разбирам — отвърнах, като се опитах да звуча възможно най-безпристрастно. — А Алисън дали иска същото?
	— Със сигурност. Тя каза, че съм любовта на живота й.
	— Е, това е трогателно. Наистина трогателно. Но… от колко време сте заедно?
	— От петдесет и четири дни.
	— Разбирам — повторих и си помислих: „Господи, той знае точния брой на дните, а може би и точния брой на часовете“.
	— Първата любов винаги е толкова… изненадваща — продължих. — Не можеш много да вярваш в нея. Въпреки че в никакъв случай не искам да те заливам със студен душ… — О, боже, защо изтърсих подобно клише? — Но, разбира се, това е прекрасно! Просто си дай малко време.
	— Обичам я, мамо… и тя ме обича.
	— Е, в такъв случай… — Исках да кажа толкова неща… и осъзнах, че има твърде много, което не мога да изрека. — Много се радвам за теб.
	Срещнахме се с Алисън веднъж. Горкият Бен беше толкова притеснен, Дан не спираше да задава подвеждащи въпроси, например колко е дълъг фронтът пред къщата на родителите й на нос Елизабет, а Алисън оглеждаше семплия ни дом и се подсмихваше. Междувременно аз през цялото време се стараех да накарам всички да се отпуснат и да се харесат взаимно, макар и да знаех, че не е възможно. Не ми харесваше освободеният маниер, с който тя докосваше Бен, галеше го по бедрото пред Дан и мен, шепнеше му нещо в ухото (може и да се мислеше за последователка на стила готика, но се държеше като подрастваща) и очевидно се възползваше от неговата нужда от обич. Добре, може и прекалено да се вживявах в ролята на майка закрилница, но в тази история най-силно ме тревожеше, че Бен е влюбен в идеята да бъде влюбен. Как бих могла да му обясня, че нерядко проектираме върху някого онова, от което има нужда сърцето ни? В резултат изобщо не виждаме другия какъвто е.
	След вечерята Дан ми каза:
	— В мига, в който реши, че е изчерпала интереса си към него, ще го захвърли като горещ картоф.
	— Може би трябва да си поговориш с него за…
	— За какво? Това хлапе никога не слуша какво му говоря. Освен това ме смята за консервативен, за прекалено много републиканец.
	— Просто поговори с него, Дан. Наистина има нужда от твоята подкрепа.
	В защита на съпруга ми мога да кажа, че при следващото посещение на Бен за уикенда двамата прекараха по-голямата част от следобеда да събират листа в градината и си приказваха. След това Бен каза, че татко му, общо взето, се интересувал какво чувства той към Алисън и колко сериозна е връзката им.
	— И изобщо не ме поучаваше.
	И ето че преди шест седмици рано сутринта ми се обадиха от колежа. Бен бил открит от охраната посред нощ под едно дърво близо до общежитието му, без да го е грижа, че от часове валяло като из ведро. Бил отведен в здравната служба на кампуса, където му казали, че има лоша настинка (слава богу, че беше още септември), и го изпратили в стаята му в общежитието. После Бен отказвал да стане от леглото или да разговаря с някого. След като това продължило два дни, съквартирантът му проявил здрав разум и се обадил на секретаря на общежитието. Извикали лекар, който да посети Бен в стаята му. След като той не отговорил на въпросите на лекаря, дори не го погледнал, човекът организирал настаняването на Бен в психиатричното отделение на местната болница.
	Без бавене двамата с Дан хукнахме към Фармингтън. Щом стигнахме в психодиспансера и Бен ни видя, извърна се на другата страна, криеше глава под възглавницата, отказваше да общува и с двама ни. Направих всичко възможно да сдържам емоциите си, но Дан беше твърде разстроен и напусна отделението. Открих го отвън да пуши една от трите цигари, които си позволяваше дневно, с пълни със сълзи очи, определено съсипан от психичното състояние на сина си. Щом го прегърнах, той веднага зарови лице в рамото ми, но после набързо се измъкна от прегръдката ми, вероятно засрамен от втория случай, в който показваше чувства през всичките две десетилетия на нашия брак. Разтърка очи, вдиша дълбоко дима и заяви:
	— Искам да убия тази малка богата кучка.
	— Той ще се оправи, ще преодолее това.
	Дежурната лекарка, едра впечатляваща жена на име Клеър Алън, поговори с нас по-късно същия ден:
	— Вероятно сте наясно с факта, че приятелката на Бен го е заменила с друг само преди няколко дни. Моят съвет е сега да му осигурите малко пространство. Оставете го да се отпусне и да поговори с мен през следващите няколко дни. Нека му помогна да се почувства сигурен, а след това съм уверена, че ще иска да разговаря и с вас двамата.
	В интерес на истината доктор Алън ми се обаждаше по телефона през няколко дни да ме информира за подобрение в състоянието му, но също така ме уведоми, че споделя с мен „най-основното“, за да не наруши поверителността между лекар и пациент. Така и не ми каза какво са обсъждали по време на сеансите си. Дан нямаше търпение да чуе новините от Фармингтън и, изглежда, беше облекчен, че Бен говори и „искрено желае да се оправи“ (цитираше думите на доктор Алън). Изписаха го от болницата след седмица. Въпреки това минаха три седмици, докато се върне в училище и докато доктор Алън обяви, че можем да го видим. Във въпросния ден Дан имаше първо интервю за работа в Огъста, така че се наложи да пътувам сама. Видях се с доктор Алън в кабинета й. Тя сподели, че е доволна от напредъка на Бен и въпреки факта, че още е раним, изглежда, се е примирил с онова, което го е сполетяло, и ще продължава да я посещава два пъти седмично, „за да поговорим за доста неща“.
	— Без да разкривам твърде много от онова, което Бен сподели с мен, трябва да ви кажа, че му предстои много работа. Знам, че е избран за участие в онази голяма изложба в Портланд. Въпреки това и той като много други талантливи хора е разкъсван от съмнения, особено що се отнася до самочувствието му. Той сподели, че е много близък с вас.
	— Ще ми се да вярвам, че е така — отговорих, освен това забелязах професионалното й мълчание по отношение на баща му.
	— Той има сестра, нали?
	— Да — Сали.
	— Те са доста различни, така ли е?
	Твърде слабо казано. Ако Бен е креативен, интровертен и изпълнен с несигурност, но същевременно надарен с нестандартно мислене, Сали е пълната му противоположност. Тя е изключително популярна и много самоуверена. Дан я боготвори и тя обожава баща си, макар неговата сприхавост напоследък да се простира и до нея. Моите отношения със Сали са малко по-сложни. Мисля, че донякъде се дължи на обичайните разногласия между подрастващите момичета (тя е на седемнайсет) и майките им. Другата част от проблема, тази, която всъщност ме безпокои, е, че в безброй аспекти ние сме абсолютно различни. Сали е Мис Популярност в нейната гимназия. Тя полага упорити усилия да се впише в тази роля и наистина се вълнува дали е харесвана. До голяма степен отговаря на описанието на типичното американско момиче. Висока, с издължени крайници, пясъчноруса коса, винаги свежо лице и винаги добре измити прекрасни зъби. Видът й означава наистина много за нея до степен, че фанатично се труди над него по два часа дневно и прекарва по четирийсет минути всяка вечер, за да е сигурна, че по лицето й няма никакви недостатъци. Използва избелващи ленти за зъбите си, за да бъде усмивката й пленителна. Нищо чудно, че половината футболен отбор тича след нея, въпреки че сегашният й приятел Брад е звезда от бейзболния отбор на поста питчър. Освен това той проявява интерес към политиката и имам чувството, че вижда в Сали красиво момиче, което да стои до него. Сали също е наясно с това. След като преди няколко седмици Брад призна, че планира да учи в Дартмут, открих я разплакана в дневната ни след училище. Изпадна в рядък момент на откровение с мен.
	— Той ще бъде в университет от Бръшляновата лига в Ню Хампшър, а аз тук в Ороно в глупавия щатски университет на Мейн.
	— И аз съм учила в щатския университет на Мейн.
	— Да, но си имала възможност да отидеш където си искала.
	— Щатският в Мейн ми отпусна пълна стипендия. Родителите ми нямаха пари и…
	— Е, ако имах достатъчно висок успех да отида в Дартмут, бихме ли разполагали с достатъчно пари да…
	— Бихме намерили парите — прекъснах я с раздразнението, което изпитвах, щом отворехме тази тема, тъй като Сали от време на време се оплакваше, че сега трябва да бъдем по-пестеливи — въпреки че за щастие атакува само мен с подобни коментари, наясно е, че татко й ще бъде съкрушен, ако разбере, че любимата му дъщеря се тревожи от липсата на семеен капитал. Всъщност обикновено точно пред мен тя изразява раздразнение заради повечето проблеми в живота си, особено от факта, че не се е родила в семейството на някоя голяма клечка от Уолстрийт. За Сали винаги има място за сравнение. Таткото на Брад беше направил големи пари от отварянето на верига железарски магазини из целия щат, но въпреки това решил да изпрати амбициозния си по-малък син не в частно, а в местното училище (одобрявах това). Родителите на Брад живееха в голяма къща с изглед към океана, оборудвана с всякакви луксове (сауна, джакузи, фитнес зала, открит басейн, плазмени телевизори във всяка стая). Сега притежават имот в „един от най-ексклузивните затворени комплекси“ (точно така се изрази Сали) близо до Тампа. Беше прекарала една седмица в къщата на Брад във Флорида и бяха плавали с Брад и татко му със семейната яхта. А Брад вече си имаше собствена „страхотна“ кола: „Мини Купър“. И…
	Наистина обичам дъщеря си. Възхищавам се на оптимизма й, на нейната жизненост и поглед в бъдещето. Но в същото време често се чудя към какво се стреми.
	— Знам, че Брад ще ме зареже веднага щом лятото свърши и се отправим към колежите си. Той ме възприема като училищно забавление, нищо повече. Освен това си мечтае за някоя, достойна да бъде съпруга на бъдещ сенатор.
	— Ти това ли искаш да бъдеш? Съпруга на сенатор?
	— Разочарована ли си от мен, мамо?
	— Никога не съм била разочарована от теб, Сали.
	— Ще ми се да можех да ти повярвам.
	— Не искам от теб да бъдеш каквото ти не желаеш да си.
	— Но не ти допада идеята, че искам да се омъжа за някой като Брад.
	Съпоставено на женитба конкретно с Брад? Това ли беше великият замисъл: да се омъжи за богато момче, чието семейство му предоставя възходяща кариера?
	— Всички си имат свои планове, лични стремежи.
	— Ето, пак ме връщаш на земята.
	— Какво казах, че да те върна на земята?
	— Намираш моите цели дребнави. Защото няма да направя нищо фантастично в живота си.
	— Имаш много таланти, Сали.
	— Смяташ ме за въздухарка, за празен човек, който, за разлика от теб, не хваща книга.
	— Знаеш колко много те ценя.
	— Бен е твоят любимец.
	— Смятам и двама ви с Бен за еднакво прекрасни. Проблемът е, че, честно казано, човек няма никаква представа какво ще се случи в живота му. Нито къде ще го отведе. Дори и да си кажеш: такъв е моят живот — нещата могат да се променят за един миг.
	— Вярваш в това, защото по цял ден гледаш туморите на хората.
	Усмихнах се леко.
	— Е, това определено дава особена перспектива на нещата.
	— Не искам да робувам на рутината.
	— Тогава недей да бъдеш нечия съпруга.
	Ето. Казах го. Сали се фръцна и побърза да ми отвърне:
	— Ти си нечия съпруга.
	— Да, така е. Но…
	— Не е нужно да довършваш изречението, мамо. Освен това знам, че ако бях толкова творческа личност като Бен…
	Някои спорове с децата няма как да ги спечелиш.
	„Той има сестра, нали?“
	„Да — Сали.“
	„Те са доста различни, така ли е?“
	Бях се върнала в кабинета на доктор Алън.
	— Сали и Бен твърде много се различават — потвърдих с надеждата да прозвучи неутрално.
	— Бен сподели това с мен. Също така сподели, че се чувства по-близък с вас, отколкото с баща си.
	— И все пак той обича Бен.
	Доктор Алън ме погледна внимателно.
	— Сигурна съм, че е така, макар и по свой начин — каза. — Но нека ви попитам нещо, Лора: винаги ли изпитвате потребност да оправите нещата?
	— Има ли нещо лошо в това?
	— Може да бъде твърде обезкуражаващо, нали? Имам предвид, че щастието на останалите… то си е тяхна собствена грижа, не е ли истина? А това включва децата ви и техния живот. Не можете да вините себе си за проблемите на Бен.
	— Лесно е да се каже, но е трудно изпълнимо.
	След половин час се появих на срещата с Бен, уговорена от доктор Алън в кафето на кампуса. Беше видимо отслабнал, а и преди си беше кльощав. Лицето му още беше малко бледо. Позволи ми да го прегърна, но изобщо не ми отвърна. Трудно му беше да ме погледне през този половин час, в който разговаряхме. В началото, щом му казах, че изглежда добре, той възрази:
	— Мамо, никога не си ме лъгала за нищо, така че, моля те, не започвай сега.
	След това разпита как са нещата у дома и дали сестра му още се размотава с господин Републиканеца. (Почувствах облекчение, че не е изгубил обичайната си язвителност.) Каза ми, че започнал нова творба, която не била колаж.
	— Всъщност този път е картина. Няма телесни части, нито е намек за катастрофа, в която съм зад волана на порше.
	— Като Джеймс Дийн?
	— Начетената ми майка с техническо образование.
	— Не съм чак толкова начетена.
	— Ти четеш повече от всеки, когото познавам.
	— Това е просто хоби.
	— Трябва да се опиташ да пишеш, мамо.
	— И за какво да пиша? Не съм направила нищо чак толкова интересно или важно в живота си… освен че отгледах теб и Сали.
	— Не беше задължително да добавяш това.
	— Но е самата истина.
	Бен се протегна и докосна ръката ми.
	— Благодаря ти.
	— Виждаш ми се малко уморен — казах с пълното съзнание как ако настоя, че изглежда добре, би усетил, че не съм искрена. Бен винаги става раздразнителен, щом усети някой да го щади.
	— Най-сетне започвам да спя без приспивателни. Въпреки това още взимам таблетки. Такива, които ме карат да се чувствам щастлив.
	— Няма хапче за такова нещо — отвърнах.
	— Така е, нали? — съгласи се той и се усмихна едва-едва.
	— Въпреки това ми се струваш укрепнал.
	— Справям се.
	— Радвам се да видя, че си добре, Бен.
	— Съжалявам, ако съм ти изкарал акъла.
	— Не си ми изкарал акъла.
	— Да бе.
	— Добре, бях много притеснена. Също и баща ти.
	— Но ти дойде днес.
	— Татко ти имаше интервю за работа тази сутрин.
	— Това е добре. Напоследък няма много добри новини около него.
	— Това е малко крайно изказване, Бен. Той много те обича.
	— Но не сме приятели.
	— Това ще се промени.
	— Да бе.
	— Поне аз и ти сме приятели — добавих.
	Бен кимна.
	— Сигурна ли си, че не си ми ядосана? — попита той.
	— Никога не ти се ядосвам.
	Проведохме този разговор в колежа преди пет седмици. След като се върнах от Фармингтън същата вечер, написах на сина си имейл, в който му казвах, че съм на негово разположение по всяко време, но въпреки това не възнамерявам да го обсебвам.
C>
	Занимавай се с твоите неща и знай, че винаги можеш да ме намериш от другата страна на телефонната линия, мога да съм при теб до час и половина.
C$
	Оттогава бях започнала да получавам поне по две съобщения дневно от Бен — предимно забавно философски („Мислиш ли, че единствените истински разбити сърца са в кънтри музиката?“), но понякога и тревожни („Тежка безсънна нощ. Днес имам сеанс с доктор Алън.“). Друг път беше просто поздрав. Задължително ми се обажда по телефона поне два пъти седмично. Въпреки това още няма признаци, че иска да прекара някой уикенд у дома или пък че иска да ме види.
	Докато…
	Бийп.
	Загледана във водите на Пемакуид Пойнт, със задръстено от най-различни мисли съзнание, изрових мобилния си телефон и се озовах пред следното съобщение:
C>
	Там ли си?
C$
	А след това, още преди да съм имала възможност да отговоря:
C>
	Здравей, мамо. Искам най-после да се спася от Додж този уикенд. Мислех си да се видим, може би в Портланд. Да изгледаме един-два хубави филма в града. Може и да вечеряме някъде. Става ли?
C$
	По дяволите. По дяволите. По дяволите. Това беше буквално първият уикенд от девет години насам, който щях да прекарам извън града. Написах му:
C>
	Здрасти, Бен. Много бих искала да отидем на кино и на вечеря в събота, но този уикенд имам служебна конференция в Бостън. Мога да опитам да се измъкна…
C$
	Той отговори на мига:
C>
	Не го прави заради мен.
C$
	Аз отговорих на мига:
C>
	Това е просто работа. Ти си по-важен.
C$
	Той веднага ми писа:
C>
	А ти никога не ходиш никъде — да отложим излизането за другата седмица.
C$
	Бързият ми отговор гласеше:
C>
	Сега се чувствам виновна.
C$
	Той отвърна незабавно:
C>
	Ти винаги се чувстваш виновна за нещо, мамо. Избягай за два дни и се опитай да не се чувстваш зле от това.
C$
	Дълго се взирах в последното съобщение. Мислех си за фразата, която бедният ми баща използваше от време на време, докато правеше равносметка на ограниченията в собствения си живот: „По-лесно е да се каже, отколкото да се изпълни“.
	Направих равносметка и на моето положение, а поучението от страна на Бен ме обезпокои. Причината беше, че единственият отговор, който се появи в съзнанието ми, беше: „По-лесно е да се каже, отколкото да се изпълни“.


>>	3

	„А ти никога не ходиш никъде…“
	Оох.
	Макар да бях убедена, че Бен нямаше намерение да ме нарани с този коментар, все пак стана така. Защото това беше неприятната истина. Тръгнах обратно към колата си, пъхнах ключа в стартера, излязох от паркинга и оставих океана зад гърба си, поела по тесния криволичещ път, за който знаех, че ще ме отведе към летните вили — повечето вече празни, тъй като есента клони към мрачната сурова зима — преди да завие отново вдясно и да се спусне по лек склон помежду къщите на постоянните жители на полуострова. С изключение на някой и друг художник или практикуващ алтернативна медицина в дух ню ейдж, собствениците на повечето къщи са учители, продават застраховки, работят в местната пожарна служба или пък са пенсионирани служители на военноморските сили или на корабостроителницата в Бат и се опитват да преживеят с пенсията и социални помощи. След тези къщи — голяма част от които (и моята не прави изключение) плачат за няколко ръце боя — следват полето и главният път на запад, по посока на града. Споменавам това само защото шофирам по този маршрут три или четири пъти седмично, откакто с Дан се преместихме тук преди тринайсет години. Ако не броим двете седмици годишно, през които прекарваме ваканцията си извън града, Дамарискота, Мейн е бил център на целия ми живот. Съвсем скоро ми хрумна: та аз нямам паспорт. А последното ми пътуване извън страната беше малко преди да завърша университета, когато уговорих Дан да отидем с кола до Квебек за дълъг уикенд. По онова време канадско-американската граница още можеше да се премине само с шофьорска книжка. Беше за Зимния карнавал в Квебек Сити. Всичко беше покрито със сняг. Улиците в Стария град бяха калдъръмени. Сградите приличаха на захарни къщички. Всички говореха френски. Не бях виждала нищо толкова приказно и различно. Дори Дан, който първоначално беше малко скептично настроен към чуждия език и странния акцент, остана очарован. Без значение, че хотелът, в който прекарахме онези щастливи четири дни, беше малко западнал и че тясното двойно легло скърцаше ужасно всеки път, когато правехме любов, за нас това беше невероятно романтично преживяване — и съм почти сигурна, че точно тогава забременях с Бен. Преди да разберем, че ще ставаме родители — откритие, което напълно промени посоката в живота и на двама ни — Дан ми беше казал, че постоянно ще се връщаме в Квебек. Както щяхме да посетим и Париж, Лондон, Рио и…
	Едно от многото наивни удоволствия на младостта е, че си казваш, че можеш да промениш всичко в живота си, че възможностите ти са неограничени. Докато не планираш как да ги ограничиш.
	_Закотвила съм се на едно място._ Тази мисъл често тормозеше съзнанието ми. Искрена съм, като твърдя, че в това осъзнаване няма гняв към Дан. Каквито и проблеми да има в брака ни, не го виня за начина, по който се разви животът ми. Все пак аз бях съзаклятник в целия план. По свой избор бях се омъжила за него. Сега си давам сметка, че съм взела някои важни решения в момент, в който преценката ми е била, меко казано, замъглена. Така ли се случва повечето пъти в живота? Може ли цялата траектория на съдбата ти да се промени от едно прибързано взето решение?
	Често чувам пациентите да изказват подобни разкаяния. Пушачи, проклинащи деня, в който са запалили първата си цигара. Затлъстелите, които не спират да се чудят и маят кое ги е карало да се тъпчат непрестанно. Има и наистина нещастни души, питащи се дали тумор, който не е пряко свързан с това, което лекарите наричат „начин на живот“, не е някакво възмездие (божествено или друго) заради лошо поведение, натрупани грехове или неспособността им да откриват радост в отредената им съдба.
	Имаше време, когато тези признания, направени в помещението със скенера — обикновено изтърсени в момент на неистов ужас, помрачени от огромния страх от неизвестността — бяха просто поредният работен ден за мен. Дали започват да ме тревожат заради това, че по свой директен начин ме принуждават да си дам сметка за собственото ми все по-бързо отминаващо време? Ето че вече е октомври. Вече съм на четирийсет и една, а още не мога да разбера как отлетя годината. Преди известно време баща ми, който бе преподавал математика в гимназията в Уотървил, ми беше дал елегантно и просто обяснение, след като споменах, че едно от най-странните неща на средната възраст е как годините минават само за три мигвания.
	— А когато станеш на моята възраст… — отвърна той.
	— Ако достигна твоята възраст. (Тогава той беше на седемдесет и две.)
	— Вечната песимистка. Добре, ще го кажа по друг начин. Ако достигнеш до моята възраст, ще откриеш, че годините отминават за две мигвания. Обяснението е проста математическа формула, която няма нищо общо с евклидовите правила, а още по-малко със закона за намаляващата възвръщаемост. Спомняш ли си, че когато беше на четири години, ти се струваше, че годината е ужасно дълга и минава много бавно?
	— Разбира се. Спомням си и това, че всеки път след настъпването и отминаването на Коледа, чакането до следващата ми се струваше безкрайно.
	— Точно така. Но работата е в това, че тогава годината е била една четвърт от целия ти живот, докато сега е…
	— Една трийсет и девета.
	— Или, както в моя случай, една седемдесет и втора. Това означава, че времето се изкривява с натрупването на годините. Или поне усещането е такова. А всички усещания поначало са податливи на индивидуална интерпретация. Емпиричен факт е, че времето нито се удължава, нито се скъсява. Денят винаги продължава двайсет и четири часа, седмицата седем дни, а годината триста шейсет и пет дни. Онова, което се променя, е начинът, по който възприемаме скоростта — а тя нараства с напредването на възрастта.
	Татко. Той почина миналата година, след като бавно и жестоко беше погълнат от мъглата, наречена алцхаймер. Дванайсет месеца по-рано умът му още си беше остър като бръснач. Така беше и с майка ми, преди ракът на панкреаса, който се появи съвсем внезапно, да я убие преди четири години. Те бяха една от онези странни двойки, които се срещат в колежа и остават завинаги заедно. Дали това е била любовната история на миналия и настоящия век? Ясно си спомням моменти от младостта си и особено от тийнейджърските си години, когато в отношенията им се долавяше явен хлад. Помня как татко подхвърляше намеци, че преподаването по математика в един от най-малките градове в Мейн не било развитието в кариерата, на което се е надявал преди завършването си, когато е бил звездата във Факултета по математика в Университета на Мейн. Въпреки това точно татко е бил този, който е имал по-възрастни родители в Бангор и не е искал да ги остави в преследването на стипендия за докторска степен в Масачузетския технологичен институт, като избрал да остане в щатския университет на Мейн и да бъде на разположение на остаряващите си майка и баща. Тъкмо татко прие работата в Уотървил, когато не успя да се установи на административна университетска длъжност.
	Татко.
	Имах късмет с родителите си. Въпреки тези няколко години на тихо, но осезаемо напрежение — за което никой не каза каквото и да е, докато траеше, а и след това — израснах в сравнително стабилна атмосфера. И двамата ми родители имаха кариера. И двамата имаха странични интереси — татко свиреше на чело в любителски струнен квартет; мама беше истински експерт в историята на бродериите. И двамата ме окуражаваха и обичаха. Каквито и опасения и страхове да са ги тревожели в личния и съвместния им живот, така и не са стигали до ушите ми (чак като жена, прехвърлила трийсетте, справяща се с ежедневните трудности на семейния живот, осъзнах забележителната им дисциплина в това отношение). Да, татко трябваше да бъде професор на административна длъжност, написал няколко новаторски книги за теорията на бинарните числа. Да, мама трябваше да обиколи света — както сама ми беше казвала, че е мечтала навремето. Освен това имам чувството, че често съжаляваше, задето се е оженила за татко твърде млада и така и не е имала друг живот освен този с него. Да, имало е и период на голяма мъка две години след раждането ми, когато майка ми преживяла извънматочна бременност с кошмарни последици. Не само че загубила бебето, но усложненията били толкова сериозни, та трябвало да се подложи на хистеректомия. Разбрах за това чак когато забременях със Сали и сериозно се бях уплашила (разминах се само със страха). Тогава мама ми каза защо съм единствено дете — нещо, за което я бях питала много години по-рано и тя ми отговаряше просто: „Опитахме, но така и не се случи втори път“. След като бях изправена пред кошмара от възможна извънматочна бременност, мама ми разкри истината — а аз не преставах да се питам защо е чакала толкова дълго, за да ми довери сполетялата я трагедия, която навремето вероятно е била равносилна на края на света за нея и без съмнение продължаваше да я измъчва. Мама съзря шока в очите ми — шок, породен от оскърбление — докато се борех да разбера защо никога не ми е разказала какво й се е случило, защо татко, за когото вярвах, че е напълно откровен с мен, е участвал в тази гигантска конспирация в центъра на семейния пъзел. Аз, каквато съм си — да, Бен беше прав, винаги се опитвам да оправя нещата за близките си — така и не споделих болката, която ме разяждаше след това откритие. Аз, каквато съм си, заключих, че всичко се свежда до тревогата им от ефекта, който би могла да има върху мен случката и дали (в случай че ми бяха казали, докато съм била още малка) не бих почувствала известна вина, за това, че аз съм жива. Въпреки това продължавам да се тормозя. А фактът, че научих чак когато бях на двайсет и четири, сякаш още повече изостри проблема.
	Реакцията на Дан по този въпрос улучи право в целта. И макар първоначално да я приех като твърде безцеремонна, с времето осъзнах, че е проникнал до самата същина на въпроса, когато след кратък размисъл просто вдигна рамене и каза:
	— Е, сега поне знаеш, че всеки си има тайни.
	Студена утеха. Дан никога не показва емоциите си. Въпреки това в началото функционирахме добре като двойка. Парите ни бяха малко. Имахме големи отговорности като млади родители. Справяхме се. И не само това, плащахме сметките си. Купихме къща. Съумяхме и двамата да работим и едновременно да отгледаме две деца без сериозна помощ в грижите за тях (с изключение на инцидентно включване на детегледачка или на бабите). Не спяхме по цели нощи заради бебешки колики, а на следващия ден се смеехме на своята сприхавост в четири часа сутринта. Дразнехме се от липсата си на свобода. И все пак, въпреки че се чувствахме малко затворени и ограничени заради децата и финансовите отговорности, основното, което си спомням от онези години, беше начинът, по който правехме нещата заедно, съумявахме да избегнем цял куп поводи за конфликти, помагахме си, без да се обръщаме един към друг с думите: „Аз свърших нещо за теб, сега е твой ред“. Като че ли бяхме направили разумен избор един с друг.
	Разумен избор. Звучи толкова прагматично, толкова студено, така лишено от страст. Е, определено не изживявахме любовната история на века. Нито пък бракът ни беше от онези, в които за последен път се е правило любов по времето на президентството на Клинтън. Сексът още го има, но дори и преди Дан да изгуби работата си и да започне да се отдалечава от мен, липсваше първоначалният ентусиазъм или нуждата ни един от друг, която бяхме изпитвали толкова дълго. Когато се запознахме, привличането се дължеше (поне за мен), на факта, че той е стабилен, непоколебим, разумен, отговорен. Не като мъжа преди него, който…
	Стига.
	Застинала съм в неподвижност.
	Стига.
	Губиш нещо, а след това откриваш друго.
	Дали не бях чула някой да пее тези думи? Или както татко печално беше отбелязал мимоходом през уикенда за седемдесетия му рожден ден: да си жив човек означава постоянно да съжаляваш за нещо.
	Това ли е цената за живота ни на този свят: непрестанното, все по-остро осъзнаване, че често сме разочаровали сами себе си? И че сме се примирили с просто сносно съществуване.
	_Престани._
	Тази сутрин беше достатъчно показателна за мен в какво се е превърнал съвместният ни живот. Дан сънено се протегна през мен, щом алармата на часовника както винаги се включи в шест часа. Въпреки че бях полузаспала, беше ми приятно да почувствам ръката му върху тялото си и да усетя как вдига дългата мъжка тениска, с която винаги спя. Макар че веднага след това без намек за някаква нежност се надвеси над мен, целуна сухите ми устни, нахлу в мен с груба забързаност и свърши с шумен стон само след няколко секунди. Свлече се от мен и се обърна на другата страна. Попитах го дали всичко е наред, а той стисна дланта ми все така с гръб към мен.
	— Ще ми кажеш ли какво има? — попитах.
	— Защо трябва да има нещо? — отвърна той и издърпа ръката си.
	— Просто ми се виждаш… разтревожен.
	— Така ли ти се виждам? Разтревожен?
	— Не е нужно да се нервираш.
	— Виждаш ми се разтревожен. Това не е ли укор?
	— Дан, моля те, направо е нелепо…
	— Виждаш ли! Виждаш ли! — отвърна той, скочи от леглото и тръгна към банята. — Казваш, че не ме критикуваш. Какво е тогава това, по дяволите? Нищо чудно, че никога не мога да спечеля с теб. Нищо чудно, че не мога…
	В този момент лицето му изведнъж посърна и той започна да хлипа. Тихо, сподавено хлипане, почти прикрито. Изправих се на мига и приближих към него с разтворени ръце. Вместо да приеме прегръдката ми, той се извъртя към банята и хлопна вратата след себе си. Още го чувах как плаче. Въпреки това, щом потропах на вратата и казах:
	— Моля те, Дан, нека…
	Дан пусна водата и удави края на изречението ми.
	Нека ти помогна. Нека бъда до теб. Нека…
	Водата продължи да тече. Върнах се в леглото ни и останах там много дълго време, мислех ли, мислех, а отчаянието пълзеше във вените ми като химикала, който инжектирам всеки ден в телата на хора със съмнения за рак.
	Това ли се е загнездило и у мен? Вид рак? Ракът на неговото нещастие, причинено от загубата на кариерата, и метастазите, които са плъзнали във всички посоки, и…
	Водата в банята все така течеше. Станах, приближих се до вратата и се опитах да чуя дали още плаче през шума от чешмата. Само течаща вода. Погледнах часовника си: шест и осемнайсет сутринта. Време е да събудя Сали, в случай че не е чула крясъците и не се е надигнала от леглото угрижена. Не че Сали има склонност да показва тревогата си — единственият й коментар, след като стана свидетел на едно от избухванията на Дан по мой адрес преди няколко седмици, беше равнодушен: „Чудесно е да видя от какво щастливо семейство произлизам“.
	Били ли сме някога щастливо семейство? Дали изобщо знам какво означава щастливо семейство?
	Почуках тихичко на вратата й, а след това я открехнах и видях, че още спи дълбоко. Добре. Реших да я оставя още петнайсет минути и слязох да направя кафе. Дан се появи след няколко минути, облечен в джинси и суитчър със спортния си сак в ръка.
	— Отивам да потренирам — каза той, без да среща погледа ми.
	— Звучи добре.
	Той тръгна към предната врата.
	— До довечера.
	— Ще се прибера както обикновено. Но нали знаеш, че в седем е обичайната ни литературна беседа с Луси. А утре…
	— Да, по обяд заминаваш за Бостън.
	— Довечера ще приготвя храната ви за почивните дни.
	— Мислиш, че не мога да готвя ли?
	— Дан…
	— Сам ще се погрижа за храната.
	— Сърдиш ли се, че отивам в Бостън?
	— Че защо да се сърдя? Заминаваш по работа, нали така?
	— Така е.
	— И без друго, ако бях на твое място, щях да се радвам да си почина от мен.
	— Дан…
	— Не го казвай.
	— Разтревожи ме.
	Той спря и се обърна, но продължаваше да избягва погледа ми. След това изрече почти шепнешком една-единствена дума:
	— Съжалявам.
	А после излезе.
	Сега, почти единайсет часа по-късно — щом завих по нашата улица, след като бях прекарала по-голямата част от работния ден в опити да потискам безпокойството си след горчивия вкус, който сутринта остави у мен — бях обзета от ужас. Ужас, който не ме напускаше нито за миг от деня преди осемнайсет месеца, в който Дан се прибра и ми каза, че е бил съкратен. Икономическият доклад показвал, че продажбите в „Л. Л. Бийн“ са спаднали с четиринайсет процента. Хората от етажа на изпълнителните директори решили, че могат да спестят от Ай Ти отдела, който се занимава с всички онлайн продажби и маркетинга на компанията, като съкратят тъкмо двамата души, натоварени с непрестанното увеличаване на продажбите. Случи се така, че един от тези двама души беше моят съпруг. Той беше отдал на „Л. Л. Бийн“ дванайсет години, а беше уволнен само четири дни след Нова година. Изражението му, щом влезе през предната врата онази вечер… сякаш се беше състарил с десет години през последните десет часа, през които не го бях виждала. Бръкна в джоба си и извади писмо. Писмото. Отпечатано черно на бяло. Уведомлението, че вече е без работа, съжалението, че се прекъсва толкова дълго сътрудничество, уверението, че ще бъде осигурено „щедро обезщетение“, както и „услугите на отдел «Човешки ресурси», за да си намерите нова работа в най-кратки срокове“.
	— Що за подигравка — процеди Дан. — Последния път, когато уволниха няколко души от моя отдел, никой от тях не успя да си намери работа поне две години… а тези, които успяха, трябваше да се преместят в друг щат.
	— Съжалявам — промълвих и протегнах ръка, за да хвана неговата.
	Той се извърна, преди да съм успяла да го докосна. Не казах нищо, в този момент си повтарях, че има основание да е потиснат след случилото се. И все пак, макар че Дан никога не е бил особено любвеобилен, до този момент не се беше отдръпвал така рязко от мен. Ето защо отново протегнах ръка към него. Този път той потрепери, сякаш го застрашавах с нещо.
	— Опитваш се да ме накараш да се почувствам зле ли? — попита, внезапно ядосан.
	Беше мой ред да потрепна. Гледах го шокирана и неспособна да повярвам на очите си. Бързо замаскирах положението и промених темата, като го попитах за „обезщетението“, което предлагаха. Ако се случеше наистина, не беше твърде зле: пълна заплата за шест месеца, пълна здравна осигуровка за една година и неограничени консултации относно кариерата. Поне бяха имали добрината да изчакат отминаването на Коледа, преди да съобщят лошите новини — а и съкращенията не бяха засегнали единствено Ай Ти отдела. Бяха показали вратата на около седемдесет служители. Въпреки това в мига, в който Дан произнесе думите „пълна заплата за шест месеца“, едва ли не чувах какво си мисли в същото време: спукана ни е работата. Само преди три месеца бяхме взели заем в размер на 45000 долара за подмяна на покрива и ремонт заради влагата в мазето. Като всички ремонти и тези не бяха особено привлекателни, но бяха абсолютно наложителни. Предприехме ги след сериозно обсъждане и направихме сметка на гърбовете на различни хартиени пликове. Покривът ни течеше, а мазето ни беше влажно. Обитавахме пространството между тези два разрастващи се участъка мухъл. Нямахме друг избор, освен да изтеглим парите, макар и да знаехме, че това ще затрудни и без това притеснения ни бюджет. Предвид месечната вноска за ипотеката от 1200 долара, 15000 долара, за да изпратим Бен в държавния университет на Мейн във Фармингтън (а това си беше направо евтино в сравнение с частни като „Боудин“), 250 долара лизинг за колата, с която Дан ходеше на работа (моята беше дванайсетгодишно старо камри, чийто километраж показваше 212000 и спешно се нуждаеше от подмяна на трансмисията) и задължителните 300 долара месечна такса, за да могат Бен и Сали да се възползват от здравната ми застраховка за болничен престой, идеята да се натоварим с допълнителни 450 долара месечно за период от десет години беше обезкуражаваща. Като добавим към това и неотложните разходи, харчим близо 3500 долара месечно. Сега Дан печелеше 43000 долара годишно, а аз 51000. След плащането на данъците ни оставаха общо 61000 долара годишно или 5083 долара месечно. С други думи, разполагахме с по-малко от 1600 долара за всички режийни — храна, дрехи и допълнителните нужди на Бен и Сали, а всичко, което успявахме да скътаме, отиваше за едноседмичната годишна ваканция.
	Познавах доста семейства около нас, които се справяха с далеч по-малко. Въпреки че Сали се оплакваше от факта, че ни се налага да броим всяко пени, най-после поумня и започна да плаща с парите, припечелени от гледане на деца през почивните дни, за айпод, странни обици и татуировката на пеперуда (не питайте), с която се върна след пътуване до Портланд с приятелки. Бен, от друга страна, никога не е искал никакви пари от нас. Работеше почасово в колежа, смесваше бои и опъваше платна във факултета по визуални изкуства. Не прие нищо повече освен стаята и дъската, които му осигурихме в добавка към годишната такса.
	— Живея като бохем във Фармингтън — каза ми той, когато се опитах да мушна сто долара в ръката му (бях поела извънредни часове за седмицата). — Мога да живея от въздуха. Не искам да изгубиш покрива, защото си заделила сто долара за мен.
	Засмях се и възразих:
	— Съмнявам се това да се случи.
	Всъщност решихме да изплатим част от заема за покрива с обезщетението на Дан. Мазето вече беше сухо. И все пак, при положение че разполагахме само с една заплата, бюджетът ни беше силно затегнат. Бяхме стигнали дотам, че успявахме да платим месечните си сметки и не ни оставаха абсолютно никакви пари за харчене. Дан беше потропал на всяка възможна врата в щата. Вероятно най-кошмарната ирония в тази история беше, че около десет месеца, след като беше загубил работата си, откри, че са пуснали обява за стария му пост. Разбира се, свърза се с ръководството на персонала. Разбира се, човекът започна да обяснява надълго и нашироко как последвал обрат в продажбите и той им позволявал отново да разширят отдела, който тъкмо бяха свили. Разбира се, този тип каза на Дан, че би трябвало да кандидатства отново за длъжността. А след това наеха друг, който (отново по думите на началника на личен състав) „просто бил по-квалифициран“. Три седмици по-късно Дан не получи и назначението в Ай Ти отдела на администрацията на Мейн в Огъста, което изглеждаше съвсем сигурно — това даде началото на гневните изблици, вероятно подсилени от обаждането на шефа на личен състав в „Л. Л. Бийн“, който беше съобщил за нова вакантна длъжност, но в склада. Да, постът беше заместник-управител. И да, след шест месеца отново щеше да разчита на здравна осигуровка при тях. Да, плащаха само тринайсет долара на час, но това все пак беше почти два пъти повече от минималната надница и около 15000 долара годишно след плащането на данъците. Тези допълнителни 15000 долара щяха да ни дадат възможност да дишаме малко по-спокойно и да избегнем натрупването на дългове (което така се стараех да не допускам, но неумолимо бързо вървяхме натам). Можехме дори да си позволим да наемем апартамента на зетя на Дан в Тампа за седмица по Коледа и да имаме прилична и слънчева ваканция.
	Дан, естествено, беше наясно с всичко това. Но и аз бях наясно колко ненавистна му е идеята да се върне на работа в склада срещу половината от това, което е получавал в същата фирма.
	— Сякаш ми подхвърля кокал — възнегодува той вечерта, след като беше получил предложението. — Жалка утешителна награда, опит да успокои съвестта си, след като ме уволни.
	— Не той те уволни. Бяха онези над него. Те взеха решението за съкращенията.
	— Да, но той им свърши мръсната работа.
	— За беда, такива са задълженията му.
	— Ти да не го защитаваш?
	— Никак дори.
	— Но искаш да приема работата.
	— Не искам да я приемаш, ако е нещо, с което не можеш да се примириш.
	— Парите ни трябват.
	— Да, наистина е така. Въпреки това ще намерим начин да се справим.
	— Искаш да приема работата.
	— Не казвам такова нещо, Дан. Освен това направих запитване в болницата дали ще ми позволят да поема допълнително десет часа седмично, което ще ни осигури още двеста и петдесет долара.
	— И ме караш да се чувствам безумно виновен.
	Поех по пътя. Това е провинциален път, на около километър и половина от центъра на Дамарискота. Минава през стръмен терен, който ни бе описан от агента по недвижими имоти, когато ни го показа за пръв път, като „плавно хълмист“. Веднъж споменах за това пред Бен (обсъждахме как търговците винаги разкрасяват нещата), а той просто поклати глава и отвърна:
	— Е, ако ти беше заек, вероятно също би го смятала за „плавно хълмист“.
	Всъщност най-издигнатата и хълмиста територия е около брега. Тези прекрасни парцели с изглед към река Кенебек са заселени от градските адвокати и лекари. Там живее също и успял художник, доста известен автор на детски книжки и двама строители, които са завладели пазара в тази част на крайбрежието на Мейн. Къщите там са внушаващи респект постройки с дъсчена обшивка, предимно бели или тъмночервени, идеално поддържани сред подредените озеленени площи, а напоследък и със СУВ в алеите пред гаражите. С ръка на сърцето мога да заявя, че никога не съм имала лоши помисли към хората, които имат късмета да живеят в такива елегантни, изискани домове. Честно казано, всеки ден, докато шофирам покрай тези крайбрежни къщи, има момент, в който се питам: „Нямаше ли да е хубаво ако…“.
	Ако какво? Ако се бях омъжила за богат местен лекар? Или по-скоро ако аз самата бях станала лекар? Отново това леко пробождане — напоследък се е превърнало в постоянен тормоз — всеки път, щом минавам край тези имоти и продължавам нагоре към далеч по-скромния си дом. Дали средната възраст винаги е белязана от появата на горчивина? Винаги се стремя да съм позитивна пред колегите си, пред децата си, пред все по-дистанцирания си съпруг. Доктор Харилд беше казал за мен (на партито изненада по случай четирийсетия ми рожден ден миналата година) „най-спокойният и оптимистично настроен член на екипа ни“. Всички го аплодираха при тези думи. Усмихнах се, но нямаше как да не си помисля: „Да знаехте само колко често се питам до това ли се сведе всичко?“.
	Баща ми често ми пееше една мелодийка за „наблягане върху позитивното“, когато бях по-млада и изпадах в някое от твърде сериозните настроения, на които бях склонна да се поддавам в годините на тази лудешка въртележка — юношеството. Като си помисля колко често го чувах да припява оптимистичния призив сам на себе си, не мога да се отърся от чувството, че се е опитвал да отпъжда собственото си тлеещо огорчение. Всъщност доктор Харилд веднъж ме чу да си ги тананикам в стаята за персонала и каза:
	— Ти си последният човек, който трябва да си повтаря това.
	Доктор Харилд. Той също се опитва да набляга върху позитивното — и да бъде наистина мил. Пътуването, което ми предстои този уикенд, е пример за това. Конференция по радиография в Бостън. Добре, Бостън е само на три часа път с кола, не е някоя завидна дестинация като Хонолулу или Сан Франциско (две от местата, които толкова много искам да посетя някой ден). Въпреки това за последен път бях в Бостън… Боже, трябва да е било преди две години. За едно предколедно пазаруване. Останахме да пренощуваме със Сали и Бен. Дори посетихме пътуващото представление „Цар Лъв“ и отседнахме в приличен хотел близо до Копли скуеър. Градът беше покрит с прясно навалял сняг. Шикозното осветление по Нюбъри стрийт беше вълшебно. Бях щастлива от това, че Бен и Сали са така щастливи. Тогава си обещах, че ще намеря пари, така че да започна да пътувам по малко всяка година, че животът си върви и ако искам да видя Париж, Рим или…
	А няколко месеца по-късно Дан вече беше без работа. Мечтата се превключи в режим на трайно изчакване.
	И все пак, благодаря, доктор Харилд. Всички разходи по пътуването до Бостън са поети. Пари за бензин. Две нощувки в хотел. Осигурени са дори 300 долара в брой за допълнителни разходи. Всичко това се дължи на факта, че той беше поканен на конференцията по радиология, но по-големият му син има футболен мач в неделя, а той държи болницата да бъде представена. След като изразих притесненията си, че не съм достатъчно „старша по длъжност“ (не съм лекар), за да взема участие, той разсея тревогите ми със следното изказване:
	— Вероятно знаеш за радиологията повече от мнозинството старши консултанти, които ще присъстват там. Освен това заслужаваш болницата да те почерпи с това пътуване, както и да се откъснеш от всичко за няколко дни.
	Дали по този начин не ми подсказваше, че е дочул нещо за ситуацията у дома? Придържах се извънредно стриктно към решението си да не споделям с никого в болницата или в града за проблемите на Дан. Ала малките болници и малките градове по дефиниция са развъдници на слухове.
	Не че доктор Харилд е склонен да се заслушва в клюки. И все пак беше прав, че имам нужда от почивка — макар и такава, която ще трае едва седемдесет и два часа. Промяна на обстановката. Освен това — когато го осъзнах преди няколко дни, истински се шокирах — щеше да е първото ми пътуване сама, откакто са родени Бен и Сали.
	_Допуснала съм да се закотвя неподвижно._
	Но утре заминавам. Сама. Макар и да е до позната дестинация, а разстоянието до мястото, което наричам свой дом, да е малко, пътуването си е пътуване. Временно бягство.
	Свих по нашата алея. Ко`сите лъчи на необичайно яркото есенно слънце се отразяваха в новия покрив на къщата ни. Двуетажна, някак схлупена къща, облицована със сивкава дъсчена обшивка, която бих искала да направя два тона по-тъмна, ако изобщо намеря деветте хиляди долара, които местният бояджия поиска за цялостно обновяване на външния облик на къщата (от какъвто тя отчаяно се нуждае). Искам да облагородя и онзи декар земя пред нея, тъй като вече е доста занемарен. Отзад има прекрасен дъб, който в този момент прилича на паун с есенната си украса. Понякога си мисля, че точно дървото беше причина да поискам къщата. Купихме я с пълното съзнание, че ще има нужда от ремонти, начало, към което впоследствие ще направим подобрения.
	Но стига за това (както често си казвам напоследък). Отгледахме две деца тук. Това е домът ни. Работихме здраво, за да го купим. Продължаваме да работим здраво, за да го запазим (въпреки че последната вноска по ипотеката е след седемнайсет месеца… ура). Това е нашето минало. Чак сега мога да си призная, че никога не изпитах топли чувства към това място. Нито пък Дан. Как ми се иска първо да бяхме обсъдили дали изобщо да го купуваме.
	Нашият дом.
	Щом свих по алеята ни, зърнах Дан, седнал на пейката, заемаща по-голямата част от предната веранда, с цигара в устата. Щом забеляза колата ми, той скочи на крака като притеснен ученик, хвърли цигарата на дъските на верандата и се опита да прикрие следите, като ритна фаса в туфа трева долу. Дан твърдеше, че е отказал цигарите преди шест месеца, но знаех, че продължава да пуши по няколко всеки ден, и отдавна бях престанала да говоря за това.
	— Здравей — казах широко усмихната и слязох от колата.
	Той ме погледна сконфузено.
	— Това ми е първата цигара за повече от седмица — заоправдава се.
	— Чудесно — отвърнах. — Добре ли мина денят?
	— Приех работата — заяви, забил поглед в краката си.
	В този момент ме връхлетяха облекчение и ужасно чувство за вина. Знаех, че последното желание на Дан беше да приеме работата в склада. Но бе и наясно с факта, че тези пари ще ни осигурят глътка въздух. Понечих да хвана ръката му. Той се вдърви, отдръпна се и премести ръката си зад гърба, така че да не мога да я достигна. Помълчах малко, а след това изрекох само две думи:
	— Благодаря ти.


>>	4

	Руло „Стефани“. Дан е приготвил руло „Стефани“. Следвал е рецептата на майка си — залял е рулото с кетчуп „Хайнц“ и е подправил говеждото с три накълцани скилидки чесън (беше ми споделил рецептата няколко пъти, тя беше сред основните за Бангор, Мейн през седемдесетте, когато чесънът не се е смятал за местен продукт). Направил е и печени пресни картофи и прясна спаначена салата за гарнитура към рулото. Купил е и бутилка австралийско червено вино — „Джейкъбс Крийк“ — което продавачът от супермаркета му похвалил като „много пивко“.
	— Това е висока оценка от продавач в супермаркет — казах. — Наистина оценявам труда, който си положил.
	— Реших да отпразнуваме, че отново започвам работа.
	— Да, мисля, че поводът заслужава да се отпразнува.
	— А и знам, че имаш ангажимент в седем с Луси за книгите ви.
	— Имаме един час все пак — стига рулото „Стефани“ да е готово до…
	— Ще бъде готово след петнайсет минути.
	— Прекрасно. Да отворим ли виното?
	Той взе бутилката, извади тапата и сипа вино в две чаши. Подаде ми едната и се чукнахме.
	— За новата ти работа — изрекох.
	— Никога не съм предполагал, че ще вдигна тост за работа в склад.
	— Но пък си началник…
	— Заместник-управител.
	— Въпреки това е мениджърска позиция.
	— В склад.
	— Дан…
	— Знам, знам. Това много ще ни облекчи.
	— Ще ти донесе и други ползи. Сигурна съм, че е само временно…
	— Моля те, престани да се опитваш да ме накараш да се почувствам по-добре.
	— Зле ли трябва да те карам да се чувстваш?
	Той се усмихна. Приближих се до него, обвих ръце около тялото му, целунах го по устата и прошепнах:
	— Обичам те.
	Вместо да отвърне на целувката ми, той наведе глава.
	— Приятно ми е да го чуя — промълви най-после.
	Сложих пръст под брадичката му и опитах да вдигна главата му. Той обаче се измъкна от мен.
	— Трябва да погледна картофите — каза.
	Стоях като парализирана. Може би изпращам погрешни сигнали. Може би му казвам неща, които подсъзнателно интерпретира като подценяване, критика или…
	— Разстроила ли съм те с нещо? — осъзнах, че го питам на глас.
	Дан затвори вратата на фурната, изправи се и ме погледна озадачен.
	— Да съм казал нещо подобно? — попита ме.
	— Да не би да мислиш, че не те подкрепям достатъчно, че ти влияя негативно…
	— Защо повдигаш този въпрос?
	— Защото… защото…
	Думите заседнаха в гърлото ми, изместени от ридание.
	— Защото… объркана съм.
	Онова, което ми отговори той, беше… „Стъписващо“ е единствената дума, която ми хрумва.
	— Не съм виновен за това.
	Вече не сдържах риданията в гърлото си. Седях на един стол в кухнята и плачех. Всичко, което бях потискала в себе си в продължение на седмици, месеци, изведнъж се изрази в силно хлипане.
	В този момент се появи Сали с небрежна походка.
	— Поредната щастлива вечер у дома — подхвърли тя.
	— Добре съм, добре съм — казах аз и си наложих да спра да плача.
	— Разбира се. Татко също е добре. И до един много се обичаме. Всичко е просто прекрасно. Между другото, днес няма да вечерям.
	— Но татко ти е приготвил чудесно руло „Стефани“.
	— Откога рулото „Стефани“ е нещо прекрасно? Освен това Брад ми се обади току-що. Родителите му са решили да вечерят в бистро` „Соло“ в Бат тази вечер и ме попита дали искам да отида с тях.
	— Малко е късно за това — заяви Дан.
	— Защо? — попита Сали.
	— Защото вечерята ти е във фурната.
	— Утре ще изям каквото е останало.
	— Съжалявам — възрази Дан. — Не ти разрешавам.
	— Не е честно — разстрои се Сали.
	— Още по-зле, щом смяташ така.
	— Стига, тате, бистро` „Соло“ е страхотен ресторант.
	— Не знам, никога не съм се хранил там.
	— Защото през последната година и половина си безработен и нещастен.
	— Сали… — смъмрих я.
	— Ами така е… и ти го знаеш, мамо.
	Тишина.
	Дан се наведе бавно и върна картофите във фурната. След това се изправи, извърна се с гръб към дъщеря си и каза:
	— Предпочиташ да ядеш с онези хора, върви тогава.
	Сали погледна към мен за одобрение. Кимнах и тя хукна към вратата. Чух, че отвън спира кола, погледнах през прозореца и видях как Сали тръгна към сребристия кабриолет „Мини Купър“ на Брад. Той слезе да я посрещне и я дари с дълга и щедра целувка по устата. Тя също не се дърпаше. В този момент бях абсолютно сигурна, че спят заедно. Не беше чак такъв шок, предвид, че го подозирах вече година. Също така знаех, че си е записала час при гинеколога ми преди шест месеца с обяснението, че отива за рутинен преглед. Означаваше ли това, че дъщеря ми взема противозачатъчни хапчета или й е била предписана диафрагма? И двата варианта са за предпочитане пред това да забременее. Взирах се в Брад — толкова висок, строен, облечен по последна мода, и то в град, в който модното облекло не е често срещано — и си мислех единствено: той ще разбие сърцето й.
	Гледах как колата се отдалечава, как Сали прегръща Брад и буквално се отправят към залеза. В този момент се замислих за времето, когато аз бях седемнайсетгодишна, целият живот беше пред мен и бях така целеустремена. Взех бутилката с вино и долях в чашата си. Щом видя как Сали отпътува, Дан излезе навън и запали нова цигара. Като го виждах така загледан в света отвъд, дожаля ми за него, за нас. Стигнах до прозрението: той вече е чужд за мен.
	Сложих масата. Извадих рулото „Стефани“ и картофите. Сипах заквасена сметана в една купа. Потропах по стъклото на кухненския прозорец. Дан извърна глава, а аз го помолих да влезе вътре. Щом се върна вътре, той погледна подредената за вечеря маса и каза:
	— Трябваше да ме оставиш аз да направя това. Аз приготвях вечерята. Не исках да вършиш нищо тази вечер.
	— Не ми струваше кой знае какво. Освен това реших, че имаш нужда да поседиш малко навън.
	— Съжалявам — промълви той. — Съжалявам.
	Приближи и ме прегърна. Зарови глава в рамото ми, усетих как потреперва за миг и реших, че ще заплаче. Въпреки това той запази самообладание, докато ме притискаше силно. Отвърнах на прегръдката му, а след това обхванах лицето му между дланите си и промълвих:
	— Знаеш, че съм на твоя страна, Дан.
	Тялото му се напрегна. Нима пак бях казала нещо погрешно, макар коментарът да беше успокоителен, изречен с обич? Способна ли съм още да изговоря нещо, дето да е на място?
	Седнахме да ядем. След няколко секунди се възцари мълчание. Накрая го наруших.
	— Чудесно руло.
	— Благодаря — отвърна Дан с равен тон.
	И тишината ни обгърна отново.


	— За мен наистина е един от прекрасните съвременни романи за самотата — каза Луси и направи знак на келнера да ни донесе още две чаши шардоне. — Това, което ме пленява в книгата, е превъзходният начин, по който обхваща четирийсет години от американския живот така пестеливо. Просто не мога да повярвам, че романът е само двеста и петдесет страници.
	— И мен ме заинтригува същото — отговорих. — Как е могъл да разкаже толкова много за двете сестри и преживяванията им така сбито и с толкова подробни описания.
	— Това е един от малкото примери, където можеш да кажеш: в този роман няма и една напразно написана дума и същевременно виждаш как от чисто недоглеждане хората насочват живота си в посока, която всъщност не им харесва.
	— А в края наистина имаме чувството, че познаваме двете жени, защото животът и решенията им са отражение на толкова много от грешните ни избори и показват как отчаянието и разочарованието хвърлят сянка върху живота ни.
	— Вдигам тост за това — каза Луси, щом донесоха виното ни.
	Двете с Луси бяхме седнали в „Нюкасъл Пъблик Хаус“ — прилична местна таверна, в която не беше твърде шумно, така че можехме да си говорим, ангажирани в седмичното ни литературно обсъждане. Всъщност литературно обсъждане звучи малко официално за седмичните ни срещи. Истината е, че макар да се виждаме всеки четвъртък вечер в продължение на повече от година, единственият принцип, към който се придържаме, е, че посвещаваме първата част от разговора си на книгата, която сме се уговорили да прочетем през седмицата. Точно така, опитваме се да четем по един роман всяка седмица, въпреки че когато се захванахме с „Братя Карамазови“ преди известно време, си дадохме месец. Единственото друго правило, което следваме, е, че се редуваме да избираме книга и никога не се оплакваме, ако е, както веднъж се изрази Луси, извън „съответната ни зона на литературен комфорт“. Факт е, че вкусът ни за книги се припокрива до голяма степен. Без фентъзи. Без научна фантастика (въпреки че по мое предложение прочетохме „Марсиански хроники“ на Рей Бредбъри, в която и двете бяхме съгласни, че се обсъждат по-скоро теми на Америка от средата на века, отколкото извънземни дела). И без сладникави сантиментални боклуци. След като и двете бяхме установили, че четем, за да решим собствените си дилеми, изборите ни (без да броим „Братя Карамазови“ — моя идея, и „Дъгата на гравитацията“ — предложена от Луси, както и една книга, на която посветихме четири вечери, за да я разберем) бяха до голяма степен съсредоточени върху романи, които отразяват трудностите, присъщи на ежедневието. Насочваме се към такива, които разглеждат отношенията в семейството („Домби и син“), финансовите затруднения („Начинът, по който живеем сега“), въпроси, засягащи манталитета на нацията („Американска трагедия“, „Бабит“) и (нищо чудно) проблемите в брака („Войната между Тейтс“, „Двойки“, „Мадам Бовари“). Винаги прекарваме около деветдесет минути в дискусия за книгата по време на тези четвъртъчни срещи (които неизбежно се удължават до три часа), но това ни дава и възможност да сме в крак с, както Луси веднъж елегантно го нарече, „цялостната ни метеорология“, нещата, непрестанно циркулиращи около собственото ни съществуване.
	Луси е с една година по-възрастна от мен. Тя е най-умният човек, когото познавам. Учила е в „Смит“, присъединила се към Корпуса на мира и преподавала в трудни места като Камбоджа и Буркина Фасо (наложи ми се да погледна местоположението й на картата), а след това пътувала по света в продължение на година. Щом се върнала в родния си Бостън, мигом се влюбила в кандидат-доктор по философия от Харвард на име Боб Брадфорд. Боб започнал да преподава американска история в Колби веднага щом получил докторската си степен. Луси преминала обучение по библиотечно дело и също си намерила работа в университета. После преживяла два спонтанни аборта един след друг — първия в третия месец, а втория (още по-трагично) в осмия. След това й направили хистеректомия. Тогава наскоро назначеният й на безсрочен трудов договор съпруг избягал със своя колежка (инструктор по танци). Попаднала на лош адвокат, тя се озовала с празни ръце след развода. На този етап решила, че е невъзможно да остане в Колби от емоционална гледна точка — предвид всички очевидни причини. Ето защо събрала в десетгодишната си тойота всичките си вещи и се отправила надолу към Дамарискота, след като си осигурила работа като библиотекар в местната гимназия. Беше на трийсет и шест, когато дойде тук, а аз се запознах с нея по време на едно от дежурствата й за допълнително припечелване през почивните дни в библиотеката в центъра на града. Бързо се сприятелихме. Луси е единственият човек на света, с когото споделям, а и тя знае, че няма нещо, което да не може да ми каже. Дан винаги е бил любезен и сравнително добре настроен към Луси, особено предвид факта, че обикновено се присъединява към коледното празненство у нас (тя няма близки роднини). В същото време се отнася към нея с леко подозрение, тъй като знае, че е мой съюзник. Освен това долавя онова, което знам, че Луси си мисли, без никога да го е изричала: двамата с Дан не си подхождаме.
	Това е едно от неписаните правила на приятелството ни: споделяме една с друга всичко, което имаме потребност да доверим. Искаме си и си даваме съвети. Въпреки това се въздържаме да изразяваме опасенията си по повод проблемите на другата. Луси например имаше двегодишна връзка с крайно неподходящ човек на име Дейвид Роби — бъдещ писател с провален брак и неуспешна кариера в рекламния бизнес, един от онези типове, разполагащи точно с толкова голям доверителски фонд, колкото да спомогне за разоряването им. Крайбрежието на Мейн е пълно с бегълци от големите градове като Дейвид, чийто личен или професионален живот (или и двете) е претърпял срив, и са пристигнали в нашето североизточно ъгълче, за да преоткрият себе си. Проблемът е следният: в Мейн е спокойно. И няма достатъчно работа. Заплащането е ниско. Истинска наслада за окото е — пленителни морски гледки, изобилие от зеленина, усещане за простор, изолираност и екстремност (особено през зимата) — което е контрапункт на факта, че животът тук те оставя на собствената ти изобретателност, на самия теб. А Дейвид, на пръв поглед очарователен, но твърде непостоянен човек, беше последното, от което се нуждаеше приятелката ми в онзи момент. Още не се беше отърсила от развода, изгубените бебета, хистеректомията и мъката, че мечтата й да бъде майка никога няма да се осъществи, така че за няколко месеца Дейвид беше като глътка свеж въздух (макар на мен да ми се виждаше малко зловещ). Въпреки това не съм казала и дума против него. Луси от своя страна никога не е коментирала Дан.
	Погрешно ли е това? Отношения, базирани на изслушване на другия, без изтъкване на очевидни факти? Мисля, че си имаме доверие, защото не се атакуваме с болезнени наблюдения, защото всяка е наясно с ранимостта на другата и гледаме да се задържим на повърхността.
	Книгата, обсъждана тази вечер — „Великденско шествие“ на Ричард Йейтс — беше един от онези силно разтърсващи романи, които на всяка страница те поразяват с болезнени (и смущаващо точни) наблюдения върху човешкия характер.
	— Някъде четох, че Ричард Йейтс не само е бил алкохолик, но е страдал и от маниакална депресия — каза Луси.
	— Не беше ли в онази, получила добри отзиви, негова биография отпреди няколко години — попитах, — в която се казваше, че дори докато бил в период на запой, а той бил в такива през повечето време, успявал да напише поне по двеста думи на ден?
	— Очевидно думите за него са били убежище от трудностите в реалния живот.
	— А може да се е опитвал да открие смисъл в лудостта, която е наблюдавал у себе си и околните. Знаеш ли как беше наречена тази биография? „Трагична честност“.
	— Е, безспорно, точно в това се крие силата на „Великденско шествие“. Не премълчава нищо, докато разкрива причините за нещастния живот на Сара и Емили Граймс.
	— Гениалното в книгата е — казах аз, — че макар Емили да се превръща в тежка алкохоличка, той така и не я описва като окаяна или жалка. Напротив, Йейтс дори подчертава, че двете сестри не могат да винят друг освен себе си за своите разочарования.
	— През цялото време демонстрира психологическа яснота и човечност. Както и ти спомена, всички познаваме добре тези жени, защото, малко или много, те са отражение на самите нас. Ето какво казва Емили на прекрасния си съпруг в края на книгата: „Вече съм почти петдесетгодишна, а така и не успях да разбера нищо през целия си живот“. Това е жестоката истина, около която е изграден целият роман. В живота няма решения. Всичко е една бъркотия.
	— Но всички ние искаме отговори, не е ли така?
	— Обръщаш се към унитарианец — отвърна Луси. — Ние се молим „на този, който евентуално го е грижа“.
	— Единственото, което ми е харесвало във факта, че принадлежа към Епископалната църква — с изключение на хубавата англиканска хорова музика — беше, че поученията в госпъла винаги те карат да се замислиш за вярата в личен план, някак без да те наставляват. Не ти налагат директиви отвисоко. Няма Господ от Стария завет, който ти сритва задника, ако не вярваш, че той е Шефът. И въпреки това проблемът да си част от религия, която залага на разсъжденията, е, че не ти дава сигурност абсолютно за нищо.
	— Това тревожи ли те?
	— Честно казано, понякога ме безпокои идеята, че отвъд загадката няма нищо. Господ е свидетел, че се опитах да повярвам в отвъдния живот, той присъства в Епископалната църква. Въпреки това винаги съм се придържала към една по-поетична идея, фантазия, така да се каже, отколкото към абсолютната божествена истина. Съмнявам се, че ще отида на някое познато място в следващия си живот. Но ако не съществува отвъдното, какъв е смисълът от цялата тази несъвършена история, наречена живот?
	— Всъщност въпросът е в това дали някога ще получим еднозначен отговор. Но аз искам да попитам за нещо съвсем различно и въпреки това много важно. Дан прие ли работата?
	Кимнах.
	— Предполагам, че това е добра новина — каза Луси.
	— Не и за него. Но аз не съм го принуждавала… макар той да се държи, сякаш съм го направила.
	— Защото се чувства виновен, че стоя толкова време без работа, и се дразни от факта, че няма друг избор, освен да приеме тази длъжност.
	Загледах се в чашата си с вино.
	— Ще ми се нещата да бяха по-прости. Имам чувството, че всичко между нас е изгубено. А това си е истински оксиморон, нали така? Ако си с някого, не би трябвало да се чувстваш изгубен. А същевременно…
	— Толкова много хора са изгубени, докато са с някого. Предложи ли му да се обърнете към брачен консултант?
	— Разбира се. За Дан идеята да разговаряме за проблемите си пред трети човек… за него това е анатема. А и без това знам само за един брак, който беше спасен от брачен консултант.
	— И това се е дължало на факта, че са имали сключен договор за самоубийство.
	Осъзнах, че се смея. Силно.
	— Ужасна си — казах.
	— Мисля, че това се нарича реализъм.
	— Не искам този брак да приключва.
	— Но и не искаш да продължава по този начин.
	— Не. Но… как да оправя нещата? Не знам какво да предприема. Какво ще стане, ако си тръгна?
	— Ще бъдеш като мен. Сама почти четирийсетгодишна жена в малко градче в Мейн. А аз подло ще съм те окуражила да го напуснеш и да свършиш като мен. Сама. Без да си наясно какво ти предстои. Изпълнена с колебания дали да не си потърсиш късмета в някой по-голям град — Бостън, Чикаго или пък в Сън Белт, въпреки че не мога да търпя политиците там. А после? Където и да отидеш, носиш проблемите със себе си. Затова предполагам, че въпросът всъщност е…
	— Знам какъв е въпросът — казах.
	— Проблемът е дали си открила отговора.
	Отново сведох поглед към виното си.
	— Знам толкова отговори, а и толкова много ми убягват — заключих накрая.
	— Добре дошла в клуба.
	Пред таверната Луси се обърна към мен.
	— Значи утре е големият ден.
	— Пътуването до предградие на Бостън за конференция по радиография определено не е като пътешествие до Париж.
	— И все пак ще можеш да поразпуснеш два дни.
	— Ако ми кажеш и че като се отдалеча, нещата ще ми се изяснят…
	— Боя се, че не. Дори бих казала, че ще се върнеш още по-изпълнена с противоречия, защото си се откъснала от всичко за няколко дни. Такъв е животът.
	Тя се наведе напред и ме прегърна.
	— Знаеш ли какво искам повече от всичко? Изненада. Една или дори две изненади биха ми се отразили чудесно.
	— Може би трябва да се огледаш за изненади, за да ги откриеш?
	— Ти си истински философ, Лора.
	— Не, аз съм съпруга, майка и радиографски лаборант с работно време от девет до пет, четирийсет и девет седмици годишно. Това е моят живот.
	— Ами ако ти кажа: можеше да бъде и по-зле?
	— Би ми станало неприятно и бих се съгласила в същото време.


	Докато шофирах към къщи, мобилният ми телефон започна да издава сигнал за получено съобщение. Трябва да беше от Бен. Никой друг не ми пишеше съобщения в този час. Не го проверих, преди да паркирам на нашата алея, като в същото време забелязах, че всички лампи в къщата бяха угасени, с изключение на тази в долното антре, която винаги оставяхме светната, за да показва, че в къщата има някой, а в последно време заради децата, които се връщаха късно от училище. В тази връзка, по-рано същата вечер бях получила съобщение от Сали.
C>
	Ще остана да пренощувам у Брад, ще дойда рано да си взема нещата за училище.
C$
	„Ще остана да пренощувам“. Що за хитър и невинен предколежански евфемизъм. Родителите на Брад несъмнено бяха наясно, че тази вечер дъщеря ми ще дели с него едно легло и че отношенията им не са чисто приятелски. От друга страна, Сали навършва осемнайсет след девет месеца. Аз спях с приятеля си, когато бях на нейната възраст. На практика не мога да я виня, че „остава да пренощува“ при Брад. При все това тя за пръв път показва директно и открито, че е сексуално активна — а аз не мога да се отърся от чувството, че е взела решението най-накрая да демонстрира връзката си с Брад, след като стана свидетел на случилото се между мен и баща й тази вечер. Или поне да бъде директна към мен, съмнявам се да е пратила същата информация и на Дан. Подобно на много други бащи и той се смущава от мисълта, че тя вече не е мъничкото невинно момиченце на татко… макар че от известно време, така или иначе, не е малкото му момиченце. Отговорих на съобщението на Сали:
C>
	В седем и трийсет заминавам за Бостън, така че се надявам да те видя преди това. Обичам те — мама.
C$
	Натиснах бутона „Изпрати“ и гледах как съобщението изчезва. След това насочих вниманието си към съобщението на Бен.
C>
	Чудя се дали истинската любов действително съществува? Отговори с пощенска картичка. Опитвам се да рисувам. Без голям успех. Не се обаждай тази вечер — ще остана в ателието цяла нощ и ще се насиля да сътворя нещо с четката. Бххх
C$
	Усмихнах се и се захванах да пиша отговор.
C>
	Надявам се да ти върви в ателието тази нощ. И да не е така, накрая все ще се получи. Важното е ти да се чувстваш удовлетворен, а знам, че е по-лесно да се каже, отколкото да се постигне, и все пак е жизненоважно. Изживя труден период. Не очаквай твърде много от себе си точно сега.
C$
	Веднага изтрих последните две изречения.
	„Знам, че изживях труден период — сякаш го чувах да казва. — Винаги досега, а и в бъдеще ще очаквам много от себе си… не ми казвай да се щадя.“ Това е един от най-трудните аспекти в отглеждането на деца — да знаеш кога да премълчиш нещо или да избегнеш съвет, който звучи неадекватно на проблема. Въпреки че след време Бен може би ще приеме загубата на първата си любов като неизбежен урок от съдбата, раната все още е прясна. Не бих постигнала нищо, ако му кажа, че след пет години ще гледа равнодушно на тази история. Ето защо перифразирах края на съобщението по следния начин:
C>
	Важно е ти да се чувстваш удовлетворен, а знам, че е по-лесно да се каже, отколкото да се постигне, и все пак е жизненоважно. Знай, че винаги съм тук, щом имаш нужда от мен. Обичам те — мама.
C$
	Щеше ми се да добавя, че се надявам да си дойде следващата седмица, но си сложих спирачки, защото реших, че в този момент не би искал да усеща натиск. Ако си мълча, вероятно ще се появи.
	Погледнах часовника си. Беше почти десет часа вечерта, а аз трябваше да пътувам в седем сутринта. Влязох вътре. Дан беше вдигнал масата от вечеря, беше пуснал миялната машина и беше оставил всичко подредено. Загасих лампата в антрето и се качих горе с надеждата, че Дан вече спи и няма да пита къде е дъщеря ни. И аз имах нужда да си почина. Днешният ден беше особено труден. Но не са ли всички дни такива? Не изниква ли все нещо, което да ти обърка плановете или просто да ти припомни, че животът невинаги се развива както на теб ти се ще?
	А какво е това, което всички искаме от живота? Щом бъде зададен този важен и често обезпокоителен въпрос, хората най-често отговарят следното: щастие, някой, когото да обичам, живот без страх, пари, секс, свобода, нищо лошо да не се случва на семейството ми, признание… Все разумни желания. И все пак, покажете ми живот, в който някой е получил онова, което е пожелал. Виждам го постоянно при пациентите, които очакват резултатите от скенера си. Ужасът и надеждата в погледите им. Чувството, че съдбата може и да им е изменила. Нуждата да повярват, че може и да има изход от окончателната присъда.
	Достатъчно.
	Отворих вратата на спалнята и открих съпруга си дълбоко заспал — беше стиснал в ръце възглавницата толкова силно, че се зачудих дали тя не му служи като нощен спасителен пояс, който да го крепи на повърхността.
	Изведнъж Дан простена, а след това силно изкрещя, сякаш се беше стреснал от нещо. Изтичах да го успокоя. Докато стигна до леглото, той се беше обърнал на другата страна и отново се беше върнал в безпаметните селения на душата. Седнах, погалих го по главата и си помислих: в един по-добър свят той би се изправил, би ме прегърнал и би ми казал, че всичко между нас е прекрасно. Нищо чудно, че всички обичаме приказките, в чийто край принцесата не е изядена от дракона… или (дори още по-лошо) не се е озовала тъжна и самотна.
	Предвкусвам вълнуващото си пътуване утре. Няколко дни далеч от всичко това. Кратък флирт с бягството.
	Но аз не искам да бягам. Искам…
	Това е още един въпрос, на който нямам отговор.
	Дан отново простена и сграбчи възглавницата още по-силно. Изведнъж се почувствах ужасно изморена.
	Гася лампите. Затварям вратата на този ден. Затръшвам я.


>	Петък

>>	1

	Пътят. Как обичам пътя. Или поне идеята за него. През лятото преди последната ни година в Университета на Мейн двамата с Дан се качихме в античния ми (но все още доста услужлив) шевролет, който карах като студентка, и се отправихме на запад. Колата вдигаше най-много сто и двайсет километра в час. Нямаше климатик, а температурата беше над трийсет и два градуса. Не ни интересуваше. Разполагахме с две хиляди долара и три месеца, преди да ни се наложи да се върнем на изток и да се заловим с учене. Отсядахме в евтини мотели. Хранехме се предимно в закусвални. Избягвахме магистралите и пътувахме най-вече по второстепенните пътища. Прекарахме четири дни в Рапид Сити, Южна Дакота, просто защото този щур град от Дивия запад ни хареса. Закъсахме на шосе 111 сред пустошта в Уайоминг и (тъй като това беше преди ерата на мобилните телефони) ни се наложи да чакаме три часа, преди да се появи някоя кола. Беше един тип с пикап със стойка за оръжия. Спряхме го и той ни закара до най-близкото цивилизовано място на около шейсет и пет километра при близо седемдесетгодишен автомонтьор, който беше прекарал живота си с „Лъки Страйк“ в устата. Той настоя да останем в една стая над гаража му през двата дни, които му бяха необходими, за да поправи клапана на двигателя: гигантски труд, който би трябвало да ни струва хиляда долара, но той ни взе само петстотин. Благодарение на цял куп сложни сметки и факта, че по онова време горивото струваше малко повече от долар за галон, успяхме да продължим на запад до Сан Франциско, а след това да се отправим отново на изток през пустинята до Санта Фе, което беше мечта и за двама ни.
	— Нека се преместим тук, след като завърша медицинския институт — предложих, като си представях как живеем в крайградска къща от кирпичени тухли с басейн, а аз работя като педиатър в града и се грижа за децата на артисти и привърженици на ню ейдж културата, които спазват макробиотична диета, композират музика за гамелан и пият зелен чай с Джорджия О’Кийф и…
	— Стига да не ме караш да пия зелен чай и да ям само леща — отговори Дан.
	— Не, ние ще сме чудаците на района, които ядат месо и пушат. — Тогава Дан пушеше по две кутии цигари на ден. — Освен това целенасочено ще избягваме кристалните кълба и хороскопите. Все пак се обзалагам, че бихме срещнали млади хора като нас. Санта Фе ме поразява с това, че привлича бегълци от всички краища на страната, хора, които искат да се спасят от напрежението в големия град, успеха в големия град. Наистина бихме могли да живеем добре тук, а пък и това е Западът. Обширни пространства. Просторно небе. Никакъв трафик.
	Разбира се, Дан се съгласи с мен. Разбира се, след дванайсет месеца от тези неосъществими мечти не беше останал и помен. А дългото шофиране от единия до другия бряг, при което истински се бях влюбила в мащабите, възможностите и просто в безумната шир на страната ни, щеше да остане единственото ни романтично пътуване.
	Пътят.
	Ние всички си имаме своя мъничък участък земя, не е ли така? Особено тези от нас, които работят от девет до пет и рядко се отдалечават от службата или дома си. А тази сутрин аз се отправих на юг и пресякох обичайните си граници.
	Мейн стрийт, Дамарискота. През лятото тук идват туристи. Прототип на рибарски град в Мейн. Бели дървени обшивки. Аскетични исторически църкви. Няколко прилични ресторанта (не сме по лукса в нашия край). Две магазинчета, от които можете да си купите три вида козе сирене и онези английски бисквити, които сериозно надвишават бюджета ми. Типични за малкия град адвокатски кантори и застрахователни офиси, лекарски кабинети, нашата болница, три училища, шест административни сгради, един супермаркет, една прилична книжарница и вмирисано малко кино, в което излъчват преки предавания от Метрополитън Опера веднъж месечно (винаги ги посещавам с Луси, макар цената на билета да е двайсет и пет долара) и вода, накъдето и да обърнеш поглед. Да не забравяме и вкорененото чувство за независимост у хората от Мейн, което се е пропило в целия ни начин на живот: маниер, който най-добре може да се опише по следния начин: „Не се бъркай в работите ми, аз няма да се бъркам в твоите, ще проявяваме взаимна любезност и неизречено уважение и няма да съдим другия гласно“.
	Онова, което харесвам в живота тук, е, че макар и да знаем доста неща едни за други, външно успяваме да поддържаме незаинтересован вид. Съществува едно любопитно противоречие, типично за Мейн: и ние като всички останали приемаме шумно проблемите на хората, но също така се гордеем с факта, че запазваме съветите за себе си.
	От Дамарискота, през градчето Нюкасъл, а след това по шосе 1 в Уискасет. Мразя проклетата табела на южната им граница: „Уискасет: най-красивото село в Мейн“. Предполагам, че ме дразни най-вече защото, ако преглътнеш това самодоволно твърдение, осъзнаваш, че наистина се намираш в най-красивото село в Мейн. То действително предоставя завръщане в колониалното минало — подредените край атлантическия залив постройки с техните автентични ъгловати бели дъсчени обшивки просто те поразяват — и отново всичко е заобиколено от вода. Ако се изключи безумният ваканционен трафик, който задушава района през почивните дни на юли и август, този участък от крайбрежието на Мейн е възхитителен. И като всичко останало в щата Уискасет е дискретно в безспорната си прелест… ако не броим проклетата табела.
	Южно от Уискасет са разположени два потискащи малки търговски центъра, супермаркет и неизменният „Макдоналдс“, който беше открит едва преди година. Следва гора, която от своя страна отстъпва пред прииждащите води, а след това е мостът към Бат. Този мост над широк участък на река Кенебек винаги ми се е виждал забележителен. Налага ми се да минавам по него два пъти седмично в двете посоки (това прави повече от две хиляди преминавания през последните десет години — дали до този момент съм се замисляла за тази огромна цифра?). Ако поемеш на юг, отляво ще видиш железарския цех на корабостроителницата в Бат — един от последните истински индустриални центрове в щата — където винаги можеш да видиш в строеж най-малко два полуготови бойни кораба от Военния флот на Съединените щати. Въпреки това той заема съвсем малък участък от иначе девствената обширна крайбрежна линия. Освен че се давал тласък на икономическото развитие на региона, нрави ми се фактът, че тези кораби продължават да се строят тук, обичам да поглеждам надясно, когато преминавам през моста и да се взирам в простора на Кенебек, особено в този сезон от годината, сполучливо наричан „листопад“, през който дървета и храсти представляват размазана палитра в алено и златисто.
	Ако бях картограф от петнайсети век, моята карта на плоската земя щеше да се ограничи до град Брънзуик, тъй като рядко прекрачвам тази граница. Брънзуик е колежанско градче. Там се намира колежът „Боудин“. Доскоро там беше позициониран и щабът на военновъздушните сили. Край брега на реката е имало и хартиена фабрика. Вече отдавна е затворена. Въпреки това още си спомням как когато бях малка и минавахме през града, странната отровна миризма на лепило сякаш изпълваше въздуха. Идвахме в Брънзуик два или три пъти годишно, тъй като най-близкият приятел от детинство на татко, Арнолд Соул, преподаваше математика в „Боудин“. Татко и Арнолд бяха израснали в едно и също малко градче и се бяха сближили в часовете по математика за напреднали. Но докато татко беше избрал щатския университет в Мейн и кариера на преподавател в гимназия, Соул беше получил пълна стипендия за Масачузетския технологичен институт, а след това беше направил докторантура в Харвард. Беше назначен като преподавател на безсрочен трудов договор в „Боудин“ на двайсет и осем годишна възраст и беше написал невероятни книги, посветени на теорията на бинарните числа, които според татко били приети с огромен ентусиазъм в математическите среди. Освен това Арнолд беше гей — факт, който беше признал пред татко в доста ранна възраст, във времена, когато подобно разкритие би могло да съсипе живота му. Татко беше успял да опази тайната на Арнолд — нещо, което Арнолд ми каза доста години по-късно, когато щях да ида в колежа с Луси за един концерт на камерна музика. Луси беше повалена от грип, плановете се промениха в последния момент и аз се обадих на този прочут семеен приятел да го поканя да ме придружи. Беше преди около пет години. В крайна сметка Арнолд се беше разкрил в началото на деветдесетте и живееше с двайсет години по-млад от него графичен дизайнер на име Андрю. Тогава Арнолд беше на седемдесет и тъкмо се беше пенсионирал. Беше малко печален заради раздялата си с преподаването, макар да се беше захванал с някакъв гигантски десетгодишен труд, който (както ми каза) бил достъпна история на математическата теория от Евклид нататък. Винаги съм харесвала Арнолд, винаги съм го смятала за интересния и изпълнен с разбиране чичо, който така и не съм имала (но пък и от двете страни на семейството бях случила на доста строги лели).
	Същата майска вечер преди пет години се бяхме уговорили да вечеряме в един италиански ресторант на Мейн стрийт, преди да чуем възвишената програма, включваща Скарлати, Равел и Брамс, на пианиста, дошъл от Ню Йорк в рециталната зала на колежа, и той ми зададе директен въпрос:
	— Щастлива ли си в живота си, Лора?
	Въпросът ме обезпокои на мига. Арнолд го забеляза.
	— Животът ми си е наред — казах и сама усетих отбранителната нотка в отговора си.
	— Защо тогава потрепна, когато ти зададох въпроса?
	— Защото ме изненада, това е всичко.
	— Баща ти казва, че те ценят високо в професията ти.
	— Баща ми е прекалил с великодушието. Както ти е известно, аз отговарям за изследванията със скенера в малката местна болница. Не е голямо постижение.
	— Но е много важна работа, нужни са добри умения. Проблемът е, и го казвам от позицията на човек, който те познава, откакто си се появила на този свят… Винаги съм се чудил защо сякаш се подценяваш. А може изобщо да не е моя работа. Въпреки това ще ти го кажа, защото си млада жена, пред която има редица възможности.
	— Имам съпруг и две деца, ипотека и цял куп сметки. Ето защо възможностите ми не са никак много и се появяват съвсем рядко.
	— Това е твое мнение. Истината е, че всички ние имаме доста по-големи възможности, отколкото осъзнаваме или искаме да приемем. Виж мен: винаги съм мечтал да живея в Париж, да преподавам абсурдните неясни математически теории във висше учебно заведение, да науча езика и да си хвана някой невероятен френски младеж, чието семейство случайно притежава замък край Лоара. И да, разбирам, че това звучи като клише — мечтите на гей математик, излети върху гърба на пощенска картичка. Но ето ме вече на седемдесет години и с изключение на едната седмица годишно, която прекарвам в Града на светлината с Андрю, да съм си вземал творчески отпуск или да сме прекарвали трите месеца на лятната ваканция там? Не, по дяволите. Знаеш ли какво мисля? Подозирам, че част от мен продължава да вярва, че не заслужавам Париж. Това не е ли ужасно? А Андрю, когото също си мислех, че не заслужавам, когато го срещнах, но за щастие той беше на друго мнение, сега настоява следващото лято, щом успее да вземе отпуск, да прекараме шест месеца там. Вече търси апартамент. А аз най-сетне започвам да свиквам с тази идея.
	— Браво на теб — казах и в този момент осъзнах, че усуквам салфетката в скута си.
	— Да, отне ми петдесет години от живота ми като възрастен, за да стигна най-сетне до заключението, че заслужавам щастие. Което ме навежда на следния въпрос: кога ще започнеш да вярваш, че и ти заслужаваш щастие?
	— Не съм нещастна, Арнолд.
	— Толкова много ми приличаш на баща си. Можеше да получи пълна стипендия в Харвард, Чикагския, Станфорд или който и да е друг от големите университети. Между другото, знам, че беше приета тук в „Боудин“, но избра щатския университет на Мейн.
	— Ти знаеш защо избрах щатския. Там ми дадоха пълна стипендия. Тук ми предложиха само петдесет процента — щеше да ми се наложи да изтегля заем.
	— Но тук би продължила в медицинския факултет и щеше да си го изплатила пет години след завършването си. Предполагам, че започвам да прекалявам.
	— Вероятно е така — съгласих се и си помислих: нямаш ни най-малка представа колко пъти съм премисляла през годините това свое глупаво недорасло решение.
	— Наистина съжалявам — продължи Арнолд. — Просто не искам да продължаваш да правиш същите грешки като мен.
	— Боя се, че вече е твърде късно за това. Освен това наистина ми се иска да сменим темата.
	— Разбира се, разбира се.
	Останалата част от вечерта беше някак насилена, разговорът ни замря, помрачен от неприятните реплики, които си бяхме разменили. След това изслушахме концерта, но аз не чух и една нота, тъй като всичко, което ми беше казал Арнолд, бушуваше в главата ми. Защото, колкото и тъжно да звучеше, това беше самата истина, право в целта. След това приятелят на баща ми ме изпрати до колата ми с наведена глава и явно разстроен.
	— Ще простиш ли на стария глупак за дръзкия опит да даде съвет?
	— Разбира се, че ще ти простя — казах и леко го прегърнах.
	— Добре — отвърна той, осъзнал, че нещо помежду ни се е променило. — Не се отчуждавай, нали?
	— А ти не си търси извинение да не заминеш за Париж.
	— Ще се опитам.
	Това беше последният ми разговор с Арнолд. Една сутрин два месеца по-късно той се събудил с болки в гърдите, а по-малко от час след това починал от коронарна оклузия. Такъв е животът. Намираш се в центъра на събитията. После внезапно се появява някаква сила и прекъсва съществуването ти. Такава внезапна смърт винаги е ужасно тъжна. Винаги така нечестна. И така тревожно честа.
	Брънзуик. Границата, която толкова рядко преминавам. Моят свят: почти петдесет километра от Дамарискота до Брънзуик.
	А сега…
	Портланд.
	Единственият ни приличен град в Мейн. Истинско действащо пристанище. Бизнесцентър. Рай на храната. Град, в който, ако бях двайсет и пет годишна и исках да започна нов живот далеч от амбициите на метрополисите и напрежението в Ню Йорк, Лос Анджелис или Чикаго, сериозно бих се замислила да се заселя. Бен има голяма слабост към онова, което нарича „вибрациите на Портланд: градската бохема на Мейн“. Мисля, че се вижда в бъдеще в някой от складовете край доковете да води простичък живот, но с достатъчно пространство за ателието му и с достатъчно средства, които да си осигурява като художник, че да плаща сметките си и да финансира работата си.
	— Не мечтая да замина за Ню Йорк или Берлин — каза ми той наскоро. — Искам просто да остана в Мейн и да рисувам.
	Въпреки това не мога да престана да се питам дали най-доброто за него като художник няма да е да се откъсне от Мейн за няколко години.
	Ако в крайна сметка реши да се установи в Портланд, ще ми бъде приятно да знам, че е само на един час път. Освен това ще имам извинение да се отбивам тук по-често, бих се възползвала повече от този град. А може би сега, когато и Дан отново ще носи заплата…
	Не, нека не мисля за нищо подобно този уикенд. Да кажем, че налагам мораториум върху всички домашни грижи през следващите четирийсет и осем часа.
	Да бе, друг път.
	Кенебънкпорт. Лятната къща на семейство Буш. Гласувах за Буш-старши, но не можах да дам подкрепата си на Младши, тъй като той ми приличаше на по-богата, по-отмъстителна версия на момчетата от братствата, които все се стараех да отбягвам в колежа.
	Винаги съм обичала плажа на Кенебънкпорт — интересно назъбен участък от Атлантика и странния контраст с домовете на заможното общество по протежението му. Много бих искала някога, някак да живея точно до морето. Да мога всеки ден, щом отворя очи, да погледна водата. Без значение какво ми се случва, щях да намирам утеха в морската шир.
	Погледнах часовника си. Беше подходящ момент да послушам по радиостанцията на Мейн Симфония №36 на Моцарт, известна като Симфония Линц. Водещият предаването разказа как през 1783 година Моцарт се появил един понеделник в дома на графа на Линц, придружен от съпругата си. Графът бил наясно със склонността на Моцарт да задлъжнява, затова му предложил солидна сума пари, в случай че успее да напише симфония за дворцовия оркестър до петък. Четири дни, за да напише и оркестрира симфония! И то такава, която продължава да се слуша двеста и петдесет години по-късно. Дали гениалността не е, наред с всичко останало, усещането за всякаква липса на усилие, когато става въпрос за велика творба? Или някаква мистика обгръща идеята, че за истински сериозното изкуство се изисква дълъг период на съзряване; че трябва да бъде резултат от задълбочен и изстрадан труд? Въпреки че качеството на предаването се влоши, щом пресякох моста между Мейн и Ню Хампшър, останах в плен на безкрайно лиричната симфония и на умението на Моцарт да отразява ярките и мрачните нюанси във фона на всяко нещо в рамките само на една музикална фраза.
	Ню Хампшър — просто участък от магистралата в този край на I-95. Следва Масачузетс — и предградията на Бостън, които известяват за себе си с билбордове, търговски центрове, закусвални, стриптийзбарове, места, на които се продава градинско обзавеждане, и безкрайна поредица автокъщи и евтини мотели. Конференцията щеше да се състои в „Белклеър Ин“ на шосе 1, само на няколко километра от летище „Логан“. Бях проверила предварително хотела в Гугъл, така че ми беше известно, че това е голям хотел към летището с конферентен център към него. По-скоро приличаше на бетонен комплекс. Тривиален. Безинтересен. Място, което няма да забележиш, ако не спреш специално. Въпреки това не ме беше грижа, че е голям и приземист, целият от стоманобетон, следователно грозен. Това беше моят изход за двудневно бягство. Дори и непривлекателното може да ти се види добро, щом предлага откъсване от рутината.


>>	2

	Мокет на цветя. Флуоресцентно осветление. Бетонни стени, боядисани в заводско кремаво. Голям плот на рецепцията, направен от евтин ламинат, над който са закачени часовници, показващи времето в Лондон, Чикаго, Сан Франциско и (разбира се) тук, в Бостън. Това беше приемната зона на „Белклеър Ин“ на летище „Логан“. Не изглеждаше никак обещаващо, особено предвид дългата опашка пред рецепцията.
	— Сигурно всички са рентгенолози — промърмори мъжът пред мен.
	Усмихнах се.
	— Сигурно — отговорих.
	— Рентгенолози — повтори мъжът и поклати глава. — Звучи като научна фантастика от 1950-а. Не че сте били родена през 1950-а.
	— Радвам се, че мислите така.
	— Бих предположил, че сте родена през 1980-а.
	— Много ласкателно.
	— Искате да кажете, че греша? — попита той.
	— Да, с около единайсет години.
	— Разочарован съм.
	— От възрастта ми?
	— От неспособността си да отгатна възрастта ви — отвърна той.
	— И нима това е някакъв огромен недостатък?
	— В моята игра, да.
	— А вашата игра е…?
	— Нищо чак толкова интересно.
	— Това си е сериозно признание — подхвърлих.
	— Такава е истината.
	— А истината е…?
	— Продавам застраховки.
	В този момент отстъпих назад и огледах добре този застраховател.
	Среден на ръст — може би метър и седемдесет и пет. Сравнително строен — със съвсем малко шкембенце. Прошарена, но не и оредяла коса. Очила със стоманени правоъгълни рамки. Тъмносин костюм — не прекалено скъп, не и прекалено евтин. Небесносиня официална риза. Вратовръзка с диагонално райе. Венчална халка на левия показалец. В едната си ръка държеше чанта „Самсонайт“ с колелца, а на земята до него стоеше доста голям черен куфар — без съмнение пълен с полици, които чакаха да бъдат попълнени в мига, щом се открият подходящите клиенти. Прецених, че е някъде около петдесет и пет годишен. Не чак красив, да речеш. Ако не се брои посребрената коса, не изглеждаше отпуснат или състарен от времето.
	— Застраховките са житейска необходимост — коментирах.
	— Би трябвало да ми пишете маркетинговото експозе.
	— Сигурна съм, че има кой да се справи по-добре с това.
	— Сега вие ме ласкаете.
	— И къде продавате застраховките си?
	— В Мейн.
	Оживих се.
	— Родният ми щат — осведомих го.
	Сега той се оживи.
	— Родена сте и сте отраснали там? — попита.
	— Точно така. Чували ли сте за Дамарискота?
	— Живея на малко повече от трийсет километра оттам, в Бат.
	След това му казах къде съм отраснала, като споменах и годините в Университета на Мейн.
	— И аз съм завършил Университета на Мейн — отвърна той и набързо си разправихме в кои общежития сме живели през първите години и че той е учил бизнес администрация в колежа.
	— Моите специалности бяха биология и химия — споделих.
	— Доста по-умно от мен. Значи сте лекар?
	— Кое ви кара да предполагате така?
	— Двете основни дисциплини и факта, че през този уикенд в хотела се провежда радиографска конференция — а вие, рентгенолозите, бавите настаняването ми.
	Последната реплика беше придружена с усмивка. Въпреки това го разбирах добре, тъй като пред нас на опашката имаше петнайсетина човека и само две рецепционистки на смяна. Щяхме да поседим тук известно време.
	— Значи сте решили, че съм рентгенолог? — попитах.
	— Това е само разсъждение.
	— Искате да кажете, че не приличам на рентгенолог?
	— Е, за себе си знам, че имам вид на човек, който продава застраховки.
	Не казах нищо.
	— Виждате ли — настоя той. — Виновна по всички обвинения.
	— Харесва ли ви да продавате застраховки?
	— Има си и хубавите страни. На вас харесва ли ви да се занимавате с радиография?
	— Аз съм само лаборант, нищо повече.
	— Ако сте лаборант по радиография, това е доста важна професия.
	Само свих рамене. Мъжът отново ми се усмихна.
	— В коя болница?
	— Районна Мейн.
	— Сериозно? Работехте ли там по времето, когато доктор Потхолм завеждаше отделението?
	— Доктор Потхолм ме назначи.
	Мъжът се усмихна и протегна ръка.
	— Аз съм Ричард Коупланд. — Едновременно с това ми подаде визитката си.
	Казах му името си.
	— Учителката ми в първи клас се казваше Лора — каза той. — Макар че ние я наричахме госпожица Уигълсуърт.
	— Мама ми е казвала, че след много дебати изборът на име бил сведен до Лора и Сандра. Баща ми предпочитал второто, но майка ми била убедена, че в крайна сметка всички ще ме наричат Санди.
	— Санди има малко калифорнийско звучене, нали?
	Беше мой ред да се изкискам. Ричард Коупланд лесно завързваше разговор. Същевременно бе някак плах с езика на тялото, като че ли непрестанно се бореше с известна физическа стеснителност. Забелязах как ме оглежда, а след това се опитва да замаскира факта, че ме е оглеждал. Размяната на реплики между нас беше едновременно лековата и предпазлива. Определих го като флиртаджия, който се чувства малко неловко, задето е такъв. Това несъмнено беше флиртуване — или поне общуване, типично за двама непознати, които чакат на дълга опашка и знаят, че ще прекарат там поне петнайсет минути, а после никога повече няма да се видят.
	— Интересно, и майка ми казваше, че Санди звучи като име на сърфистка.
	— Изказване на истинска майка от Мейн.
	— О, мама би се чувствала като у дома си в колонията Масачузетс Бей.
	Той леко се изненада от този коментар, дори като че ли потрепна.
	— Да не би да казах нещо нередно? — попитах.
	— Нищо подобно — отговори. — Просто не се случва често някой да спомене колонията Масачузетс Бей.
	— Повечето от нас са чели „Алената буква“ в някакъв момент в училище.
	— И повечето от нас никога след това не говорят за нея.
	— Е, не мога да кажа, че съм я свалила в електронната си книга — не че имам такава.
	— Предпочиташ хартия?
	— Предпочитам истински книги. А ти?
	— Боя се, че съм преминал от тъмната страна и използвам Киндъл.
	— Не е смъртен грях.
	— Точно сега имам двайсет книги във входящата поща.
	— Какво четеш в момента?
	— Няма да повярваш, ако ти кажа.
	— Нека сама преценя. Коя е книгата?
	Видях как се изчервява. Втренчи се в идеално лъснатите си черни кожени обувки.
	— „Алената буква“ на Натаниъл Хоторн.
	Помъчих се да не се ококоря. Не успях.
	— На това му се казва съвпадение — промълвих.
	— Но е самата истина.
	— Убедена съм.
	— Мога да ти покажа Киндъла си, ако не ми вярваш.
	— Няма нужда, няма нужда.
	— Сега сигурно ме мислиш за чудак.
	— Или по-скоро за чудновато начетен. И все пак „Алената буква“. Хестър Прин и всичко останало.
	— Но романът си остава прекрасен.
	— И далновиден, предвид религиозната вълна, която е заляла страната.
	— Далновиден — повтори той, сякаш за пръв път изричаше тази дума. — Хубава дума.
	— Така е.
	— И въпреки че не съм съгласен с много от това, което проповядва християнската десница, не смяташ ли, че все пак имат право за някои неща?
	О, не. Убеден републиканец.
	— Какви например? — поинтересувах се.
	— Ами например нуждата да се поддържат семейните ценности.
	— Повечето хора, които имат семейства, вярват в семейните ценности.
	— Не съм съвсем съгласен с това. Погледни само статистиката за разводите.
	— Защо не се замислиш за времето преди разводите, когато хората са били принудени да останат в капана на брак, който ненавиждат, когато никой не е имал свобода, когато жените са били длъжни да се откажат от кариерата си в мига, щом забременеят, а ако се осмелят да обърнат гръб на съпруга и децата си, са били заклеймявани като социални парии.
	Усетих, че съм повишила тон. Също и че Ричард Коупланд леко се смути от патоса, с който бях изнесла тази проповед.
	— Нямах намерение да те разстройвам — каза той.
	— Обикновено не съм толкова войнствена.
	— Това не беше войнствено. Беше впечатляващо. При все че не съм напълно съгласен.
	При изричането на последното наведе брадичка, така че тя се опря във вратовръзката му, сякаш се опитваше да избегне разгорещения дебат, който сам беше подхванал. Това не ми хареса. Стори ми се едновременно плах и арогантен подход. Добре, изказвай спорни твърдения, но не по начин, че да ги омаловажаваш, сякаш говориш на проклетата си риза.
	— Не бих казала, че съм изненадана да го чуя — заявих.
	— Имах предвид, че…
	— Знаеш ли какво? Мисля, че моментът е подходящ да сложим чертата и просто да си пожелаем приятен уикенд.
	— Сега вече се чувствам неловко. Наистина нямах намерение…
	— Сигурна съм, че ще го преживееш.
	На рецепцията имаше млада жена в кафеникав костюм и жълта блуза, а табелката с името й съобщаваше, че се казва Лора.
	— Хей, Лора, кажете здрасти на Лора — възкликна тя, след като й подадох шофьорската си книжка.
	— Здравейте, Лора — отвърнах с надежда да не звуча прекалено сухо.
	— Как беше денят ви?
	— Особен.
	Това я изненада.
	— Предполагам, че особен е за предпочитане пред отегчителен, нали?
	— Добра логика.
	— Да видим дали мога да превърна вашия „особен“ ден в по-добър, като ви предложа безплатни екстри. Последен етаж, огромно легло, гледка към басейна. Как ви звучи?
	Доста се затрудних да не прихна, особено предвид факта, че тя беше много мила.
	— Чудесно — казах. — Благодаря ви.
	Гледката към басейна беше възможна единствено при положение че отвориш прозореца, покажеш глава навън с риск от сериозен световъртеж и се надвесиш право надолу към облицования с клинкер вътрешен двор. При положение че отвориш прозореца. Този не се отваряше.
	Огледах набързо наоколо — още бензиностанции и паркинги — спуснах пердетата и затворих външния свят. Седнах на леглото. Погледнах часовника си. Два и дванайсет следобед. Отворих рекламния пакет на Годишната регионална конференция по радиография в Нова Англия. Открих бадж с името си и програмата на конференцията. Хвърлих поглед на първото събитие в три следобед — „Нови измерения в сканиращата техника“ — и се зачудих защо съм така нерадостна. Може би имаше нещо общо с неприветливата обстановка в стаята, чието обзавеждане не беше подменяно в последните двайсет години. Мокет на цветя с избелели петна от кафе. Кувертюра на цветя и завеси в същия десен, които имаха вид на вековни. В банята имаше мухлясала пластмасова вана и завеса с наченки на плесен. Добре де, ще спиш тук само този уикенд — това са едва две нощи. Но пък са единствените две нощи за тази година, които ще прекараш извън къщи. Ако имах пари, веднага бих напуснала това печално място, бих взела такси и бих си наела стая някъде, където е приятно и има гледка към градския парк „Комън“. Но това беше толкова непостижимо за финансовото ми положение, толкова далеч от възможностите ми. Просто трябваше да извлека най-хубавото от тази ситуация, да се насладя на свободата и да се откъсна от всичко за два дни.
	Но преди да се вслушам в собствения си съвет (бях ли в състояние да го направя?), отворих телефона си и започнах да пиша съобщение на сина си:
C>
	Извинявай, че не се свързахме снощи. В Бостън съм. Моля те, прати новини за живота и изкуството, щом можеш. Ако ти се прииска да звъннеш, знай, че дори да съм на конференция, посветена на лимфангиограмата (да, има такава тема!), мобилният ми ще вибрира безшумно. Липсваш ми. Обичам те. Мама
C$
	След това бързо изпратих съобщение на Сали.
C>
	Знам, че нещата между теб и татко ти може да се усложнят. Наясно съм също, че понякога си пилим нервите взаимно (извини ме за метафората). Просто искам да знаеш, че винаги можеш да разчиташ на мен, винаги съм готова да помогна. Ако ти потрябвам през уикенда, обади ми се, било през деня или нощта. Обичам те. Мама
C$
	След като изпратих съобщението, имах още две задължения. Първото беше да се обадя на Дан, но попаднах на гласовата му поща и реших, че е тръгнал към спортната зала или към плажа. Отново започваше работа в четири сутринта в понеделник — и макар да бях сигурна, че очаква с отвращение този момент, надявах се поне да намери начин да се отпусне и да си почине през тези три последни дни, преди да се върне в света на работещите. Също така се надявах да е погледнал в перспектива и да е видял, че това е начин да се установи отново в компанията, която преди осемнайсет месеца го беше захвърлила като износена обувка; че е стъпало към по-добро положение.
	_Наистина се опитваш да намериш нещо добро във всичко, а?_
	Но нима това е толкова лошо? Какво друго ни остава, освен да се уповаваме на надеждата?
	— Здрасти, скъпи — заговорих, след като сигналът ме подсети да му оставя съобщение. — В Бостън съм. Хотелът можеше да е и по-добър. Би било чудесно, ако можехме заедно да се порадваме на града. Надявам се утре да отскоча там. Е, просто исках да се обадя, дано си прекарваш добре. Липсваш ми…
	Щом изключих телефона, сепнах се от мисълта, че не бях казала „обичам те“. Дали още обичах Дан? Дали той ме обичаше още?
	Не. Не сега. Не този уикенд.
	Безкрайният рефрен.
	Станах. Погледнах часовника си. Загледах се в брошурите за конференцията. Видях, че след десет минути започва дискусия на тема „Ектопична бременност и ултразвукови процедури“. По-добре, отколкото да се мотаеш тук и да мислиш ли, мислиш. Представи си, че ще възприемеш този семинар като филм, за който предварително знаеш, че не е особено интересен, но е начин да избягаш от действителността. Освен това всичко би било по-добро от тази стая.
	Взех баджа си за конференцията, закачен на червена лента. Преметнах го на врата си и хвърлих поглед към отражението си в огледалото. После поех надолу и се замислих за любопитния си разговор с онзи застраховател от Бат и колко добре се бях почувствала при размяната на закачки, на безобидно флиртуване, преди той да започне да говори като първосигнален републиканец.
	Не, не е честно. Той беше начетен (кой черпи вдъхновение от Натаниъл Хоторн в наши дни?), определено културен и точно като мен се радваше на разговора с известно притеснение. Реагирах пресилено, когато той каза нещо, разбрано погрешно от мен.
	Дали не прекалих заради това, че флиртувах с него? Дали моята сприхавост не се дължеше на чувството, че върша нещо нередно, нещо, което не си спомням да съм правила през всичките години, откакто съм омъжена?
	О, стига. Това беше просто размяна на реплики, нищо повече. И мъжът беше озадачен поне колкото мен, очевидно не беше ситуация, в която попада често. Въпреки това беше далеч по-интелигентен от останалите застрахователи, които съм срещала… не че съм срещала чак толкова много мъже, които предлагат обезщетение срещу всевъзможни житейски ужаси.
	И все пак, не биваше да го отрязвам така.
	В асансьора към главното фоайе имаше жена на ръст около метър и шейсет и два, по-скоро би могло да бъде определена като дребничка. Беше облечена в бежов костюм с панталон. Побелялата й коса беше подстригана семпло. Беше от жените, които бихте отминали на улицата, без дори да ги забележите, у нея нямаше нищо впечатляващо. До момента, в който не мернете усмивката й. Усмивка, която подсказваше, че тя е една от онези души, дарени със способността да гледат ведро на света. Погледнах конферентния й бадж. „Елън Уилкинсън/Окръжна болница Мемориал — Мънси, Индиана“. Точно до нея (с гръб към мен) стоеше висока стройна жена, също към средата на петдесетте. Вратите на асансьора се затвориха зад мен и чух Елън Уилкинсън да казва на високата жена:
	— … това е то. Прибирам се у дома след края на кошмарен ден в залата за сканиране. Доналд е там. След трийсет и осем години заедно все още поглеждам този човек с мисълта: истинска щастливка съм. По усмивката, с която ме посреща, макар и той да е имал ужасен ден, разбирам, че си мисли същото.
	Изведнъж осъзнах, че навеждам надолу глава, а очите ми са се напълнили със сълзи. Извърнах се, не желаех двете жени да забележат, че съм разстроена — бях абсолютно неподготвена, че ще ми подейства така. Въпреки това състоянието ми не остана тайна за Елън Уилкинсън от Мънси, Индиана. Тя сложи ръка на рамото ми и попита:
	— Добре ли сте, мила?
	Успях само да промълвя:
	— Наистина сте голяма щастливка.
	В този момент вратите на асансьора се отвориха и аз се отправих директно към семинара за ектопичната бременност и ултразвукови процедури.


>>	3

	Някъде по време на третия семинар в късния следобед — не, вече беше привечер — се вцепених от една мисъл: до съзнанието ми не бе стигнала и дума от чутото. Задълбочени технически дискусии върху новите техники за ядрено-магнитни изображения, за откриване на церебрална атеросклероза. Дълги и зле поднесени, но все пак важни (предполагам) доклади за проучвания, проведени в Университет „Рокфелер“, относно сложността на визуализиране на коронарната клапа. Двама лаборанти по радиография от Сейнт Луис едновременно използват новаторска техника, която сами са открили, за ултразвукова диагностика на ектопична бременност (радвах се на аплодисментите, получени от колегите ми за проучване, с което обикновено се занимават учени — и до което са стигнали благодарение на широките си познания, натрупани по време на дългогодишния труд като лаборанти). Говори се и за подобренията в интравенозните радиографски вещества и повишаването на ефективността им.
	Да, слушах всичко, което се изговори по време на четирите поредни дискусии. Да, мозъкът ми регистрира интерес към темите. Въпреки това през повечето от трите часа, които прекарах в огромната, прекалено гореща конферентна зала, сякаш не бях там. Дължеше се на разговора, дочут в асансьора. Признание за дългогодишна брачна любов, каквото не бях чувала някой да прави по подобен директен, прост и трогателен начин. В страданието ми се криеше и известна доза завист. Така ми се искаше да погледна човека, с когото споделям живота си, и да си кажа: какви щастливци сме. Но това просто не беше истина. И този факт ме разплака. Пред хората. Нямаше как да не бъда разтревожена. Сълзите се появиха изненадващо, преди да сваря да сложа маската на сдържаност, която бях показвала през всички тези години, без дори да намеквам пред някого (с изключение на Луси), че се прибирам нещастна у дома вечер след вечер. Разбира се, бях се водила от убеждението, че е недостойно да се оплакваш. Майка ми не можеше да търпи някой да хленчи, задето животът му бил труден.
	— Можеш да се вайкаш на воля, след като умреш и не си в състояние да направиш нещо по въпроса. Докато си жива и мърдаш, просто трябва да продължаваш да упорстваш. Оплакването е негодуване срещу нещо, върху което нямаш контрол… като посредствеността на околните.
	Мама ми каза това в една съботна сутрин преди четири години, когато отидох да я видя в дома й. Тъкмо се беше върнала от последната химиотерапия, беше съвсем измършавяла и почти без коса.
	— Онкологът вдига много шум около себе си, сякаш е нещо като генерал Патън сред колегията, и е повел унищожителна битка срещу всички пощурели Т-клетки, дето ми създадоха тия ядове. Обаче не успява да ме убеди.
	— Онколозите рядко казват нещо положително, докато не са сигурни, че ще се стигне до добър резултат — отбелязах.
	— Е, този би казал на човек, до половина изяден от акула: „Дръж се, все още има изход“. Само че аз познавам тялото си по-добре от всеки друг. А то ми казва: ще загубиш тази битка. Примирих се с това. Както се примирих и с факта, че трябваше да направя повече през времето, което ми беше дадено.
	— Мамо, направила си толкова неща…
	— Ето че и ти започваш да дрънкаш безсмислици. Имах невзрачен живот. С изключение на баща ти, на теб и неколцина приятели, смъртта ми няма да направи впечатление на никого. Не го казвам, защото съм потисната от болестта, просто съм откровена. Прекарах цялото си съществуване в едно ъгълче на Мейн. Работих в библиотека. Бях омъжена все за същия чудат мъж в продължение на четирийсет и четири години и отгледах дъщеря — далеч по-многостранна личност, отколкото сама се преценява. И това е то равносметката… плюс факта, че трябваше да направя повече неща през годините.
	Това нейно последно изречение ме преследваше често след смъртта й. Както се случи и днес, по време на последната лекция привечер, докато слушах един колега радиолог от Университета „Рокфелер“ да обяснява подробно и с много технически термини бъдещите възможности на образната диагностика на рак в ранен стадий. Възможно ли е ядрено-магнитните изображения от следващо поколение наистина да показват активност на злокачествени клетки? Дали ако се използваха преди пет години, щяха да помогнат за откриването на рака на панкреаса достатъчно рано, че майка ми да бъде спасена? От друга страна, ракът на панкреаса е изключително потайна болест; „Троянският кон сред видовете рак“, както го беше описал онкологът на майка ми и почти винаги означава смъртна присъда. Проблемът при смъртоносните заболявания е, че никога не можеш да ги контролираш напълно. Можеш да ги атакуваш, да ги овладееш, да се опиташ да ги унищожиш или да поемеш в друга посока. Дори и овладени или временно преодолени, често прегрупират силите си за нова зловредна атака. В този смисъл просто не е възможно да бъде напълно контролирана странната им логика, също както не си в състояние да въздействаш на човек, чието поведение искаш да промениш… или още по-лошо, на такъв, който искаш да те обикне.
	Ала можем ли някога да сме наясно с истината за друг човек? Как да вникнем във вътрешния му свят, след като ние самите се стремим да не излагаме на показ своя?
	Защо всичко и всеки са така ужасно загадъчни? И защо позволих щастието на онази жена да ме съкруши?
	Щом последната лекция приключи, отправих се към фоайето. Минаваше шест вечерта и мислех да хапна нещо. В хотела имаше ресторант, но ми се видя доста мърляв и депресиращ. Защо да подсилвам мрачното си настроение за вечерта допълнително? Качих се до стаята си, пътем проверих за съобщения (не бях получила нито едно), после взех шлифера си и слязох на паркинга при колата си. След двайсет минути се озовах в Кеймбридж и имах късмет да открия свободно място за паркиране на странична улица до Харвард скуеър. Тръгнах към закусвалнята, в която си спомнях, че бяхме яли с Дан преди двайсетина години, когато дойдохме от Университета на Мейн за почивните дни. И двамата бяхме студенти последна година. Нямахме пари и тъкмо бяхме взели няколко сериозни решения за общо бъдеще, за които вече започвах да съжалявам (поправка: бях започнала да съжалявам от самото начало). И въпреки това беше прекрасен ден в края на пролетта в Кеймбридж. Бяхме открили евтин хотел близо до Харвард (тогава още имаше такива) и бяхме прекарали сутринта в Музея за изящни изкуства в Бостън (изборът беше мой — имаше голяма изложба на Матис), след това седнахме на една от горните трибуни на „Фенуей Парк“ и гледахме как „Ред Сокс“ биха „Янкис“ в десет ининга (Дан избра това — въпреки че и аз харесвам бейзбола). Върнахме се в Кеймбридж и ядохме печени сандвичи със сирене в закусвалня точно срещу университета. Заведението беше пълно със студенти, но ние почувствахме някакъв неизказан дискомфорт заради това, че сме заобиколени от представители на привилегирования академичен елит и от факта, че те ще навлязат по-лесно в света на възрастните с харвардските си дипломи. Тогава един студент първокурсник от съседното сепаре — очевидно пиян и напълно завладян от комплекс за превъзходство — започна да ругае латино сервитьора, който приемаше поръчката му. Приятелчетата му от Харвард го подстрекаваха. Сервитьорът ужасно се разстрои от отношението им, от подигравките им към лошия му английски. Двамата с Дан слушахме в напрегнато мълчание. Щом нафуканият студент каза на момчето, че „трябва да се качи на следващия автобус за Тихуана“, Дан неочаквано скочи и го посъветва да престане с долните обиди. Първокурсникът се изправи, надвеси се над Дан и му изръмжа да си гледа работата. Приятелят ми не отстъпи и му заяви:
	— Ако продължиш да сипеш расистки оскърбления към този човек, ще повикам ченгетата. Тогава ще ти се наложи да обясняваш пред полицията, а също и пред администрацията на Харвард защо толкова обичаш да унижаваш хората и да се заяждаш с произхода им.
	Студентът стана още по-войнствен.
	— Мислиш, че ще се уплаша от нищожен селяндур като теб? — тросна се той на Дан.
	Приятелят ми отговори:
	— Всъщност е точно така, мисля, че си уплашен. Защото си пиян и нарушаваш закона. Така че ако извикам полицията, ще бъдеш изключен… или ще принудят богатия ти татко да построи нова научна лаборатория в Харвард, за да не бъдеш изхвърлен.
	— Майната ти — изруга първокурсникът.
	— Както щеш — отвърна Дан и се отправи към входната врата. Ала когато първокурсникът хвана якето му, харвардските му приятелчета го отдръпнаха и бързо се извиниха.
	— Чудесно — каза Дан. — Да се надяваме, че няма да има повече неприятности.
	Той седна обратно в сепарето срещу мен, а аз го гледах с разширени от възхищение очи.
	— Леле — прошепнах. — Това беше невероятно.
	Той само сви рамене и отвърна:
	— Мразя хулигани… почти колкото и префърцунени фукльовци.
	В този момент реших, че наистина искам да се омъжа за Дан, защото кой не изпада във възторг пред човек, противопоставящ се на неправдата и демонстриращ истинско кавалерство. Макар че част от мен изпитваше известни колебания по отношение на общото ни бъдеще, друга част се обосноваваше след инцидента: той е истинска рядкост, свестен и почтен човек, който ще ме закриля.
	Ето така се решава бъдещето — след някакъв инцидент в бистро` и заради нуждата от сигурност, само миг след неприятна случка.
	Разходих се край закусвалнята на Харвард скуеър. Всичко останало в района се беше променило. Големият салон за класическо кино, който гледаше към площада, отдавна го нямаше. Също и многобройните антикварни книжарнички, които навремето ми се струваха като неизменна част от живота в Кеймбридж.
	На тяхно място се мъдреха модни бутици, магазини за скъпи бижута, козметични салони, екзотични чайни и все пак имаше едно място, което си беше същото като преди двайсет години — книжарницата „Харвард Кууп“. Както и бистро`то, разбира се.
	Влязох вътре. Беше малко след осем — онзи спокоен момент, след като е приключила ранната вечеря, но преди да се е напълнило със студенти, възбудени от онова, което им е поднесла вечерта. Сервитьорката ми каза да си избера което сепаре пожелая. Пътем минах покрай будка за вестници на самообслужване и взех един брой на „Финикс“, като си спомних, че струва един долар. Приятно ми бе да го платя (макар че сега може да се получи безплатно), защото това ме оставяше с чувството, че финансирам контракултурата. В името на миналото поръчах печен сандвич със сирене и шоколадовомлечен шейк (обещах си един час на тренажора в спортната зала на хотела на другия ден, за да компенсирам тази глезотия). После отворих вестника направо на страниците с културни новини и реших да посетя прожекцията от осем часа в кино „Братъл“. Намираше се съвсем наблизо и беше едно от малкото останали филмотечни кина в района на Бостън. Даваха „Търсачите“. Кога за последен път бях гледала класически уестърн на голям екран? А и не виждах причина да бързам да се върна в онзи мрачен хотел, тъй като първият семинар за следващия ден започваше в десет часа, което ми даваше възможност да потренирам един час преди това и…
	Изведнъж ми се прииска да поговоря с Дан и да му кажа къде съм. Извадих мобилния си телефон и натиснах бутона за автоматично избиране, обозначен „вкъщи“. Дан вдигна при второто позвъняване.
	— Няма да повярваш къде седя в момента — казах му. Когато обясних, отговорът му прозвуча някак приглушено:
	— Това беше много отдавна.
	— Да, но още си спомням как се изправи срещу онези момчета от Харвард.
	— Почти нищо не мога да си спомня.
	— Аз определено мога. Всъщност сега се връщат всички подробности.
	— Имаш предвид от по-щастливите времена.
	Този коментар не беше изказан като въпрос, а по-скоро като твърдение, и то така рязко поднесено, че леко се стъписах.
	— Имам предвид — заговорих внимателно, — че просто си спомних колко прекрасен беше.
	— По време на единствената си и неповторима проява на кураж? — подхвърли той.
	— Дан…
	— В случай че помниш, започвам в понеделник в четири сутринта, което означава, че се опитвам да се настроя за ужасния си режим на лягане всяка вечер в осем. Сега е почти девет и петнайсет и ти ме събуди с обаждането си, така че това е причината да съм леко раздразнителен. Трябваше да помислиш, преди да позвъниш. Сега, ако ме извиниш…
	— Съжалявам, че те събудих — промълвих.
	Чу се щракване и него вече го нямаше.
	Печеният сандвич със сирене и шоколадовомлечният шейк пристигнаха в мига, в който оставих мобилния си телефон на масата. Изведнъж бях изгубила апетит. Въпреки това не можех да похабявам храната. Изядох сандвича, изпих шейка и платих сметката. После тръгнах надолу по улицата към „Братъл“. Пред касата имаше само няколко души. Купих си билет. Киносалонът се оказа истинско малко бижу: някъде около триста места заедно с балкона в помещение, което изглежда някога е било малък параклис, но беше преустроено в приятно местенце за гледане на стари филми. Седалките бяха в стил петдесетте. Екранът беше опънат на малка сцена, а лампите светеха само колкото да можеш да прочетеш програмата на предстоящите филми. В киното имаше не повече от десетина зрители. Точно когато осветлението угасна, един човек влезе забързано и се тръшна точно пред мен. Стори ми се задъхан, сякаш наистина е бързал да стигне преди започването на филма. Веднага забелязах синия костюм, посребрената коса, шлифера — всичко това го караше да се откроява сред останалите зрители, които бяха предимно студенти. Бизнесменът се изправи, за да свали шлифера си и погледът му попадна на мен. Той на мига се усмихна и каза:
	— Е, здравейте! Нямах представа, че си падате по уестърни.
	Беше застрахователят от хотела. Застрахователят от Мейн. Мъжът на име Ричард Коупланд.
	Преди да успея да отговоря, не че имах идея как да отговоря на подобен поздрав, в салона стана тъмно и екранът оживя. През следващите два часа гледах как Джон Уейн язди из пустошта на Американския запад и се бори с неуловимите демони в търсене на самия себе си.


>>	4

	Рядко плача на филми. А ето че плаках през цялото време на уестърн, който не бях гледала досега. Разказваше се за човек, който носи у себе си толкова много грехове и гняв, че прекарва години наред в издирването на младата си племенница, отвлечена от команчите още като малко момиченце. След като най-после я открива, вече млада жена и една от съпругите на вожда, изклал семейството й, първият му порив е да я убие. Тогава се събужда чувството за дълбока връзка, той я спасява и я връща при роднините й. Те я приемат с отворени обятия, а мъжът, преживял толкова много по време на издирването й, просто седи и гледа как тя се скрива в къщата. Вратата се затваря зад гърба й, а той се обръща и поема към безкрайната шир на Американския запад.
	При тази последна сцена осъзнах, че плача и останах изненадана от този факт. Дали причината беше, че и аз като героя на Джон Уейн във филма така исках да си отида у дома? Но онова у дома, за което толкова дълго съм копняла, е идеализирано понятие и всъщност няма връзка с реалността? Всички ли копнеем за дом, който няма нищо общо с този, който сме изградили?
	Обърканите мисли ме връхлетяха заедно със сълзите, които започнах да лея изненадващо и ме караха да се чувствам ужасно неудобно.
	Светлините започнаха да се засилват и се захванах трескаво да търся салфетка в чантата си, за да попия сълзите, в случай че мъжът от предния ред реши да ме заговори отново. Искрено се надявах да избере лесния вариант, просто да ми кимне за довиждане и да си тръгне по пътя.
	Избърсах очите си. Изправих се заедно с останалите хора, които седяха в долната част на киното, и бързо се отправих към изхода, за да избегна срещата с Ричард Коупланд. Но щом стигнах до вратата, обърнах се и видях, че той още седи на мястото си, потънал в собствените си размишления. На мига се почувствах позасрамена от факта, че се опитвам да избягам от човек, просто проявил любезност в кратките мигове на общуването ни, който се беше трогнал от филма също като мен. Това ме накара, без много да се замислям, да се помотая във фоайето, докато той излезе. Отблизо успях да забележа, че очите му са зачервени от сълзи. Той също видя моите.
	— Какъв филм само — заговорих.
	— Никога не плача на филми — отвърна той.
	— Нито пък аз — казах.
	— Очевидно.
	Засмях се. Последва неловка пауза, в която никой от двама ни не знаеше какво да каже. Той наруши мълчанието.
	— Заговаряш се с някого на опашката пред рецепцията на хотела, а в следващия момент се оказва, че си пада по същите филми като теб.
	— Истинско съвпадение.
	— Тъкмо вечерях с един клиент, собственик на фирма за металообработващи машини в Броктън. Доста безличен град, всъщност направо мрачен, а и човекът не беше особено интересен. Въпреки това е лоялен клиент от единайсет години, а се познаваме още от гимназията в Бат. Нямам ни най-малка представа защо ви говоря всичко това. Дали бихте се заинтригували от чаша вино?
	Поколебах се, тъй като бях изненадана от поканата и все пак не ми беше неприятно.
	— Съжалявам, съжалявам — подхвана той в резултат на мълчанието ми. — Напълно ще разбера, ако…
	— Има ли някое приятно място наоколо? Защото барът на хотела…
	— Съгласен съм, напълно съм съгласен, направо е ужасен. Мисля, че има едно заведение съвсем наблизо.
	Отново се поколебах и в същото време погледнах часовника си.
	— Вижте — каза той, — ако е твърде късно…
	— Е, минава десет. Въпреки това утре не сме на училище, нали?
	— Точно така.
	— Добре, да отидем наблизо, Ричард.
	— Спомняш си името ми?
	— Дадохте ми визитката си, господин Коупланд.
	— Надявам се, че не съм изглеждал прекалено напорист.
	— Помислих, че възнамеряваш да ми продадеш застраховка.
	— Не тази вечер, Лора.
	Усмихнах се. Той също се усмихна.
	— Значи и ти помниш моето име — казах.
	— И то без визитна картичка. Но пък търговците никога не забравят имена.
	— Значи, мислиш за себе си като за търговец?
	— Уви, да.
	— Дядо ми държеше железария в Уотървил и казваше, че всеки продава нещо на някого. Това, което ти продаваш, поне е полезно на хората.
	— Много си мила — каза той. — А сега вероятно те задържам.
	— Но аз тъкмо ти казах, че с удоволствие ще изпия чаша вино с теб.
	— Сигурна ли си?
	— Няма да бъда, ако ми зададеш този въпрос още веднъж.
	— Извинявай, извинявай. Имам лош навик.
	— Всички имаме лоши навици — успокоих го и излязох от киното на улицата.
	— Винаги ли си толкова любезна? — попита той.
	— Днес следобед не бях любезна с теб.
	— О, това ли… всъщност нямах намерение…
	— Държах се гадно. Съжалявам, че се държах гадно. И сега, ако кажеш, че не съм се държала гадно…
	— Добре, държа се гадно. Дори много.
	Изрече това с леко палава усмивка. И аз се усмихнах.
	— Добре — въздъхнах. — Сега, след като изчистихме този въпрос…
	Кафето, в което той ме заведе, носеше името „Казабланка“ и много напомняше за заведението, което Хъмфри Богарт държеше в едноименния филм. Барманите бяха облечени в бели смокинги, а сервитьорите в униформи на жандармерията.
	— Мислиш ли, че тази вечер може да се натъкнем на Питър Лори? — обърнах се към Ричард.
	— Струва ми се малко вероятно предвид факта, че го убиха в третата ролка.
	— Бива те с филмите.
	— Не точно. Всички обичат „Казабланка“.
	Салонният управител попита дали сме дошли да хапнем, да пием по нещо или се интересуваме от транзитни документи за напускане на Казабланка.
	— Само ще пийнем — отговори Ричард.
	— Много добре, мосю — изрече сервитьорът с френски акцент, който напомняше за Питър Селърс.
	В мига, в който ни настаниха в едно сепаре, Ричард извъртя очи и се оправда:
	— Съжалявам, ако знаех, че това е тематичен бар…
	— Съществува и по-лоша тематика от „Казабланка“. Поне не ме заведе в „Хутърс“.
	— Не е в стила ми.
	— Радвам се да го чуя.
	— Но в случай че искаш да идем на друго място…
	— И да пропусна мароканско очарование в Кеймбридж?
	— Никога не съм бил в Северна Африка.
	— Нито пък аз. А работата е там, че когато бях доста по-млада, все си казвах как ще пътувам, ще прекарвам значителна част от живота си на път.
	— И аз все това си повтарях.
	— Огледай се наоколо… странно е, но си спомням как когато бях четиринайсетгодишна и преминавах през обичайния безумен период на подрастващите — отношенията ми с майка ми бяха доста напрегнати за известно време — обявих, че възнамерявам да се присъединя към Френския чуждестранен легион… бях гледала един стар филм с Лаурел и Харди, в който те се озоваха в чуждестранния легион…
	— „Синове на пустинята“.
	— И казваш, че не си добре запознат с филмите?
	— Това е просто безполезна информация.
	— Така или иначе, вършех неща, каквито вършат децата, когато са ядосани на родителите си: взех една чанта от гардероба, преброих джобните, които бях пестила няколко месеца, помислих на кой автобус трябва да се кача, за да отида в Ню Йорк, и дали биха ми останали достатъчно пари, за да си купя билет за мястото, където се подвизава в момента Френският чуждестранен легион.
	— Вероятно в Джибути — каза той.
	— Къде е Джибути?
	— Някъде в Западна Сахара.
	— А ти откъде знаеш, че Френският чуждестранен легион се намира там в момента?
	— Четох статия в „Нешънъл Джиографик“. Абониран съм още от дете. Точно оттам се събуди интересът ми към пътуванията, от това списание. Всички тези цветни изгледи на Хималаите, бразилските тропически гори, Външните Хебриди и…
	— Любимото местенце в пустинята на Френския чуждестранен легион?
	Той отново се усмихна.
	— Точно така — каза. — Ето откъде знам къде се намира Джибути.
	— Мислиш ли, че Лаурел и Харди са снимали филма си там? — попитах.
	— Много си светната, знаеш ли?
	— Всъщност никога не съм се възприемала за такава.
	— Нима никога не са ти казвали, че си умна?
	— О, по някой учител или професор от време на време. Иначе…
	— Е, умна си.
	— Опитваш се да ме ласкаеш.
	— Не искаш ли да получаваш ласкателства? — попита той.
	— Разбира се, че искам. Просто… не смятам, че ги заслужавам.
	— И защо?
	— Разговорът не става ли прекалено личен?
	Изведнъж той сви рамене, извърна се и доби виновно изражение. Това вече не ми се струваше смущаващо. Вместо това изпитах известна доза съчувствие към него, основано на факта, че добре знаех какво е да си стеснителен и да се чувстваш не съвсем на място.
	— Извинявай, извинявай — избърбори той. — Ето че отново говоря, преди да помисля.
	— И ето че отново започваш да омаловажаваш себе си.
	— Въпреки факта, че омаловажавам себе си, заради това, че ти омаловажаваш себе си?
	— Срази ме.
	— Не се опитвах да печеля точки.
	— Знам. Знам също, че понякога критикуваме околните за недостатък, който съзнаваме, че самите ние притежаваме.
	— Не мислех, че ме критикуваш.
	— Не ти, аз го помислих.
	— Винаги ли си така самокритична… питам като човек, който страда от същото?
	— Забелязах това. А сега се опитвам да избегна отговора, нали?
	Ричард ми се усмихна. Аз също му се усмихнах — открих, че съм се предала заради изненадващата лекота, с която разговарях с този човек, сякаш бяхме на една вълна. Сервитьорът пристигна. И двамата поръчахме по чаша червено вино и ми направи добро впечатление, че след като ни попита дали предпочитаме мерло, каберне совиньон или пино ноар, Ричард си призна, че не е голям експерт по вината и каза, че ще се доверим на неговия съвет.
	— По-леко или по-плътно? — беше следващият въпрос на келнера.
	— Може би нещо средно — отвърна Ричард.
	— Значи, пино ноар ще е подходящо. За дамата същото ли да бъде?
	— Защо не — казах.
	Келнерът изчезна.
	— Значи не се боиш да признаеш, че не знаеш нещо — заговорих.
	— Не знам много неща.
	— Аз също. Все пак повечето хора се опитват да не изтъкват тези малки подробности.
	— Баща ми постоянно ми повтаряше, че най-важните думи в живота са: не знам.
	— Прав е.
	— Беше прав. Вече не е сред нас.
	— Съжалявам.
	— Няма защо. Баща ми беше сложна натура. Винаги даваше съвети, които сам не можеше да следва. Като това да си признаваш, че не знаеш нещо.
	— С какво се занимаваше?
	— Петнайсет години е бил в морската пехота. Стигнал до пост полковник. След това се оженил и се върнал в Мейн — беше израснал в Бат — и създал семейство. Основал и малка застрахователна компания.
	Изрече последното изречение съвсем тихичко, извърнал поглед от моя, подтикнат от нуждата да направи това признание, подчертано от неудобство.
	— Разбирам — казах.
	— Да. Наследих татко в семейната фирма.
	— Фирмата голяма ли е? — попитах.
	— Само аз и моята рецепционистка/счетоводителка… която случайно е и моя съпруга.
	— Значи фирмата наистина е семейна.
	— Двама души трудно могат да се нарекат фирма — възрази той и отново извърна поглед, с което очевидно показваше, че не иска да продължаваме този разговор. Затова попитах дали има деца.
	— Син. Били.
	— На колко години?
	— Става на двайсет и шест следващия месец.
	Това означаваше, че Ричард е на около петдесет и пет.
	— Къде е сега?
	— За момента живее у дома. Били се намира в някакъв междинен период.
	По начина, по който ми отговори, разбрах, че не държи да обсъждаме и тази тема.
	— И аз имам дете, което живее у дома.
	Усетих как си отдъхна, щом заговорих за своите деца и съпруга си. Каза ми, че бил наясно със съкращенията в „Л. Л. Бийн“ преди около деветнайсет месеца. Трима негови приятели били уволнени по същото време като Дан. Но не било ли чудесно, че съпругът ми отново е бил нает в същата фирма, предвид трудните времена, в които се намираме? От колко време съм омъжена? Двайсет и три години? Е, биел ме в този резултат — двайсет и девет години и броенето продължава — не било ли истинска рядкост и така хубаво да бъдеш последната оцеляла двойка, така да се каже, предвид колко от браковете се разпадат напоследък?
	Изговори всичко това с добродушие, което ме заинтригува. Явно на лицето ми се е изписал скептицизъм, защото изведнъж той ме попита:
	— Да не би да преувеличавам?
	— Ни най-малко. Много хора имат щастлив брак. Има и такива, които твърдят, че бракът им е щастлив, защото не могат да си признаят, че имат проблеми. Все пак се радвам, че твоят е щастлив.
	— Съжалявам, съжалявам…
	— За какво? Не е нужно постоянно да се извиняваш.
	— За това, че се държа като търговец. Брътвежите на продавача, от които всички трябва да са доволни, нали?
	— Баща ти такъв ли беше?
	— Винаги аз съм бил търговецът. Татко се занимаваше със сложните сметки.
	— И все пак трябва да е имал търговски нюх, след като той е основал компанията.
	— В началото имаше бизнес партньор — Джак Джоунс. Приятел от флота. За разлика от баща ми, Джак харесваше хората. Не знам как се е захванал да прави бизнес с баща ми, тъй като Джак беше безгрижен и сговорчив в отношенията си, а татко имаше някак диспептично отношение към живота.
	— Харесва ми думата: диспептично.
	— Жлъчен също би го описала доста добре. И черноглед му пасва.
	— Какво ще кажеш за полемичен?
	— Струва ми се, че има малко юридическо звучене. Татко беше мизантроп, но не беше склонен да влиза в спор.
	Загледах го с нов интерес.
	— Харесваш думите — казах.
	— Срещу теб стои шампионът по правопис на окръг Кенебек от 1974-та, което в наши дни звучи като Средновековието, нали? Въпреки това, щом веднъж проявиш интерес към думите, навикът никога не изчезва.
	— И е възможно най-окриляващият навик.
	Разменихме си по още една усмивка. Видях, че ме гледа с една непоказана досега лекота, имахме общ интерес.
	— Окриляващ — повтори той. — Възходяща мобилност, Хорейшо Алджър и все в този дух. Много американско.
	— Струва ми се, че „окриляващ“ не е употребявано само в американски фразеологични конструкции.
	— Фразеологични конструкции — промълви той, като очевидно изпитваше истинска наслада от звученето. — Колко музикално звучи само.
	— Ако се използва „конструктивно“.
	— Или „позитивно“?
	— Това е прекалено по бойскаутски.
	— Добре, признавам. Ами безапелационно?
	— Започваш да залиташ към превзетост. Ратификационно?
	— А това не е ли превзето? На мен ми звучи откровено високопарно.
	— Високопарно не означава натруфено.
	— Не е ли малко в стил чуригереска? — попита той.
	— О, моля те! Отиваш отвъд пищността, барока и дори въпросната чуригереска.
	— А аз съм омагьосан от речника ти. Да не би и ти да си била звезда в отбора по правопис?
	— В интерес на истината, стоях настрани от подобни прояви, въпреки че учителят ми по английски в прогимназията отчаяно се опитваше да ме привлече в клуба по правопис след училище. Работата е там, че прекарвах времето си, заровила нос в синонимния речник.
	— Също като мен.
	— Шантав навик, както постоянно ми изтъкваха всички в училище. И все пак учителят, който ръководеше отбора по правопис, ме искаше за капитан на отбора.
	— Смятал те е за толкова добра?
	Преди да съм успяла да отговоря на въпроса му, чух се да признавам:
	— Никога не съм се мислила за особено добра.
	— В каквото и да е?
	Сега беше мой ред да извърна поглед.
	— Предполагам, че да — казах най-сетне.
	— Защо така?
	— Задавате твърде много въпроси, господине.
	— Името ми е Ричард и задавам много въпроси отчасти от професионален навик, отчасти от личен интерес.
	— Защо би проявил интерес към мен?
	— Защото е така.
	Усетих как се изчервявам. Ричард веднага забеляза това и тъй като беше негов ред да се смути, избъбри:
	— Наистина нямах намерение да бъда толкова директен. И ако съм…
	— Не си. Просто беше мил с мен.
	— Бях ли?
	— О, моля те…
	Питиетата пристигнаха. Ричард вдигна чашата си и каза:
	— Тост за речника на Роже, на Уебстър, на Фънк и Уагнълс…
	— За синонимния речник, който ми беше най-желаната компания в леглото през по-голямата част от гимназията.
	— Е, предполагам, че родителите ти не са възразявали срещу това.
	— Баща ми беше математик, който предпочиташе абстрактното пред конкретното. Ето защо си остана очарователен и любвеобилен, незаинтересован, но по хубавия начин, от всичко, което се случваше в живота ми, включително и от първото ми гадже.
	— И кое беше първото ти гадже?
	— Този въпрос сигурно не присъства в бланката ти за застраховка живот?
	— Не знаех, че попълваме въпросник за застрахователна полица.
	— Това вино е хубаво. Пино ноар. Трябва да го запомня.
	— Това ли е начинът да ми кажеш, че няма да споделиш нищо за първото си гадже?
	— Точно така.
	— Е, тогава няма да нахалствам. Но що се отнася до любовната ти връзка със синонимния речник…
	— В интерес на истината спестявах две седмици парите от гледане на деца, когато бях четиринайсетгодишна, за да си го купя. Цената му беше около двайсет долара. Малко състояние по онова време, но си струваше и последното пени.
	— Кое го правеше така ценен?
	— Фактът, че можех да се затворя в него. Виждал ли си синонимния речник?
	— Всъщност имам два.
	— И ти си шантав като мен.
	— Абсолютно. Само че ти не си шантава.
	— Всъщност съм точно такава. Но да се върнем на синонимния речник — знаеш, че голямото преимущество на тази книга е оформлението, това, че не е подвързана като обикновените речници; че е наистина задълбочен, притежава невероятен обхват, що се отнася до еквивалентните думи и наистина е насочен към семантично зависимите.
	— Семантично зависимите — харесва ми.
	— Ами всъщност съм точно такава. Винаги съм била такава.
	— При все че науките са истинското ти призвание?
	— Наистина ли науките са призвание?
	— Не е ли всичко призвание? — попита той.
	Отново си дадох сметка, че оглеждам внимателно този мъж, тъй като беше рядкост да се натъкнеш на някой, който е в състояние да вмъкне подобни красноречиви фрази в обикновен разговор. Ричард забеляза, че гледам на него по друг начин, и реагира със срамежлива усмивка, но после бързо наведе глава, за да избегне погледа ми. Това на мига ме накара да се замисля: о, господи, да не би да съм демонстрирала интерес или още по-лошо, увлечение? Усетих как отново се изчервявам. След това — тук нещата наистина се усложняват — отбелязах факта, че той отбелязва факта, че се изчервявам. Така че се опитах да смекча положението, като казах:
	— Имаш приятен изказ.
	— И като че ли те накарах да се смутиш.
	— Сама се накарах да се смутя.
	— Но защо?
	— Защото…
	Не можех да призная какво си мисля: очевидно си умен и те намирам за привлекателен, а не е редно да те намирам за привлекателен заради поне десет очевидни причини.
	— Е, това никой не ми го беше казвал досега — каза Ричард.
	— Да ти е казвал какво?
	— Че имам приятен изказ.
	— Със сигурност си го чувал от съпругата си.
	Съжалих за тези думи в мига, в който ги изрекох. Осъзнах, че съм прекрачила граница.
	— Извинявай, извинявай — казах незабавно. — Не биваше да правя подобни догадки.
	— Не си правила догадки. Въпросът си беше съвсем уместен. Аз обичам думи. Обичам да използвам думи. Обичам да рисувам с думи — макар и да не ми се удава често в ежедневната работа. И да, би било прекрасно, ако моят партньор в живота, моята съпруга, оценяваше начина, по който използвам думите. Но има ли момент, в който брачният партньор наистина да те оценява така, както ти се струва, че заслужаваш? Май е прекалено да искаш такова нещо, не е ли така?
	Той изговори всичко това с такава лекота и тънка ирония, та си дадох сметка, че се хиля.
	— Не мисля, че е прекалено — отговорих. — Въпреки това, баща ми все казваше, че един от проблемите на умния човек е, че подсъзнателно го изтъква пред околните. Те наистина се затормозват, като виждат способности, талант или възгледи за света, каквито им липсват.
	— Афинитетът към думите не може да се нарече талант. Това е по-скоро хоби. Като колекционирането на влакчета, марки или стари писалки.
	— Но е малко по-интелектуално от тези занимания.
	— Значи се смяташ за интелектуалка?
	— Не бих казала.
	— Ясно! И двамата сме един тип хора от Мейн. Способни сме да проявяваме любов към семантиката. И двамата можем да прекараме дълги часове в изучаването на света на синонимите. И двамата можем да се отдадем на тази любовна връзка с езика. Но това не прави никого от нас интелигентен, така ли?
	Отново се усмихнах и поклатих глава.
	— Право в целта — признах и вдигнах чашата си.
	Той взе своята и се чукнахме.
	— За ниското самочувствие — казах.
	— Познато още като: коварното изкуство да подценяваш себе си.
	— Пишеш ли?
	Ричард като че ли се стъписа от този въпрос.
	— Защо питаш?
	— Интуиция. Заради начина, по който използваш езика, любовта ти към него.
	— Определено не съм сред публикуваните автори…
	— Но си писал или пишеш?
	Ричард вдигна чашата си и допи виното.
	— Преди четири години публикуваха един от разказите ми в малко списание в Портланд.
	— Това е чудесно. Кое е списанието?
	— „Портланд Магазин“. Списание със светска насоченост. Шикозни места за хапване и пазаруване. Дизайнерски апартаменти. Хотели, в които да прекараш романтичен уикенд. Неща от този сорт.
	— А твоят разказ за шикозни заведения, дизайнерски апартамент и романтичен уикенд край брега ли беше?
	Ричард се усмихна.
	— Сам си заложих капан, нали така?
	— Търсеше си извинение за връзката със светско списание.
	— Е, все пак не става въпрос за „Ню Йоркър“.
	— Някой ден може и това да се случи.
	— Пожелателно мислене.
	— Позитивно мислене — поправих го.
	— В стил Норман Винсънт Пийл.
	— Изгубих нишката.
	— „Силата на позитивното мислене“ от преподобния Норман Винсънт Пийл. Вероятно първата книга за самопомощ, написана от американец.
	— И то божи човек.
	— Божи човек от петдесетте години, който звучи категорично светски в сравнение със съвременните пропагандатори на Библията.
	— Но аз мислех, че поддържаш идеала им за „семейни ценности“.
	— Притежаваш завидна памет — отбеляза той.
	— Е, поне не ми предложи цитат от Откровение.
	— Не съм особено религиозен.
	— А защо е тази подкрепа към преродените?
	— Просто не харесвам първосигналното либерално отхвърляне на всичко християнско.
	— Като либерал, впрочем от умерените, мисля, че републиканците, които познавам, дори и по-разумните сред тях, се тревожат от факта, че харизматичните християни имат политически възгледи в разрез с фундаменталните американски идеи за разделението на Църквата и държавата, за основните човешки права като правото на жената да контролира собственото си тяло или гражданските права на гей двойките, що се отнася до правната защита, гарантирана чрез брак.
	— Знаеш, че не съм против нищо от това, което изреди.
	— Също така знам, че звуча като оратор на импровизирана трибуна.
	— Не ми пречи. Ти си разумен либерал, аз съм разумен републиканец, при все че част от хората в наши дни биха приели това като тавтология.
	На лицето му просветна закачлива усмивка. Не можах да не си помисля: интелигентен е. Освен това умее да спори умно и използва хаплив и остър език.
	— Е, разкажи ми за себе си — помолих, за да променя темата.
	— Значи не искаш повече да слушаш възгледите ми за Всемогъщия?
	— Да не би да ти е личен приятел?
	— Хей, миналата година му продадох застраховка живот, и то с пет процента над стандартната печалба.
	Засмях се.
	— Значи Господ живее в Мейн?
	— Не без основание наричат щата „ваканционната страна“. Ето защо Той не отговаря често на молитвите.
	— Молил ли си го за услуга?
	— Не го ли правим всички?
	— Но аз си мислех, че не си вярващ.
	— По-скоро съм резервиран — уточни той.
	— Значи си агностик?
	— Възпитан съм като презвитерианец, но това е въпрос на семейна традиция. Освен това мисля, че баща ми одобряваше презвитерианството заради неговата мрачност и аскетичност.
	— А майка ти?
	— Тя се примиряваше с всичко, което каже баща ми. И без това никой не оспорваше авторитета му.
	— А ти опита ли се?
	— Разбира се.
	— И?
	Последва пауза, през която Ричард сведе поглед към празната си чаша.
	— Управлявам неговата компания.
	— Но все пак пишеш.
	— Не можеше да ме спре да го правя.
	— Ами ако помолиш Господ да ти помогне да пробиеш в „Ню Йоркър“…?
	— Дори и Неговата дума не се чува там.
	Отново се засмях.
	— Но ти вярваш в…
	Той вдигна глава и ме погледна право в очите.
	— Вярвам в желанието да вярвам в нещо.
	Тишина — последното изречение витаеше във въздуха между нас. Двусмислено. Вероятно заредено с някакво значение. А може би не. Но начинът, по който ме гледаше в този момент…
	Един глас зад мен прекъсна момента.
	— Е, как сте, приятели?
	Беше сервитьорът.
	— Не бих искал да говоря от името на двама ни — отвърна Ричард, — но ми се струва, че всичко е чудесно.
	— Потвърждавам — добавих.
	Разменихме си усмивка.
	— Значи сте готови за втора чаша вино? — попита сервитьорът.
	— Ами… — започнах аз, като обмислях поне пет причини да си тръгна рано.
	— Ако е прекалено късно за теб и имаш ангажименти сутринта… — обади се Ричард.
	Знаех, че най-лесният начин да сложа край на вечерта беше да отговоря нещо от сорта: уви, първата част от конференцията („Разширени техники за магнитнорезонансно изображение на костния мозък“) е предвидена за десет часа сутринта… а завеждащият рентгенологията в моята болница ще иска да научи всичко по въпроса (което изобщо не беше истина, тъй като винаги изпращаме пациентите с рак на костите в Портланд). И да, отказването на втора чаша вино преди шофиране би било добра стратегия за измъкване. Защото този интересен разговор започваше да ми става прекалено интересен. И защото малко по-рано, когато Ричард вдигна поглед към мен и каза: „Вярвам в желанието да вярвам в нещо“, не можах да се отърся от чувството, че колебанието му се дължеше на факта, че се въздържа да каже „някого“. А и заради това, че в момента, в който го изрече и погледите ни се срещнаха, се почувствах объркана, задето застрахователният агент, който първоначално ми се беше сторил неугледен и скучноват, беше успял да привлече интереса ми.
	Очевидно имах разумни доводи да кажа на Ричард: „Знаеш ли, като че ли наистина става малко късно за мен“. Но вместо това се обади нещо друго, нещо непознато за мен досега. Чух се да изтърсвам:
	— Готова съм за втора чаша вино, ако и ти имаш желание.
	Ричард ме погледна леко смутен за миг, сякаш щях да го улесня, ако бях отказала и се бяхме върнали поотделно в хотела. Объркването бързо беше изместено от усмивка. Както и от една изненадваща фраза:
	— Щом ти си в играта, влизам и аз.


>>	5

	Втората чаша вино ни отне два часа. Не бях осъзнала как е излетяло времето, докато сервитьорът не ни информира, че е станало късно. Добре, малко прибързвам и си позволявам волности с истината. Един-два пъти се замислих, че не спираме да приказваме и да приказваме — а разговорът беше така изненадващо духовен, толкова естествен, че макар гласчето в подсъзнанието ми да ми напомняше, че става късно, аз предпочетох да не му обръщам внимание. Също както внимавах с втората чаша вино, притеснена, че ако я изпия твърде бързо, може да предизвикам края на вечерта, особено предвид факта, че и двамата бяхме с коли и имахме ангажименти на следващата сутрин.
	Само че аз изпреварвам развитието на нещата. Решихме да пием втора чаша вино. Щом келнерът го донесе, Ричард му даде да разбере, че не бива да ни безпокои повече, като просто му каза:
	— Сега всичко е наред.
	Келнерът кимна с разбиране и ни остави на мира. Щом се отдалечи достатъчно, Ричард подхвърли:
	— Обзалагам се, че е кандидат за докторска степен по астрофизика в Масачузетския технологичен институт и му се ще да не му се налагаше да прекарва четири вечери седмично, облечен в униформа на Френския чуждестранен легион и да работи за бакшиши.
	— Поне е наясно, че ако всичко върви по план, след две години ще се добере до престижен изследователски или академичен пост и ще използва годината, през която е работил почасово в „Казабланка“ в Кеймбридж, като коронен номер по партита.
	— Стига астрофизиците да имат коронни номера по партита.
	— Нямат ли всички? — попитах.
	— Добре, какъв е твоят?
	— Съмнявам се, че имам такъв.
	— Но нали току-що каза…
	— Това е проблемът с остроумните забележки. Неизменно те вкарват в беля.
	— Добре, нека се изразя така, ако те помоля да изпееш нещо…
	— Имам ужасен глас — отвърнах.
	— Да изсвириш нещо?
	— Това, че не усвоих нито един музикален инструмент, е едно от нещата, за които най-много съжалявам в живота си.
	— Да рецитираш нещо?
	Усетих се, че трепнах и глупаво се издадох.
	— Значи все пак рецитираш? — настоя Ричард, широко усмихнат.
	— Кое те кара да мислиш така?
	— Начинът, по който се изчервяваш в момента.
	— О, боже…
	— Защо се срамуваш? — попита той.
	— Не знам. Може би защото…
	— Да?
	— Поезия — заявих директно, сякаш бързах да се изповядам. — Рецитирам поезия.
	— Впечатляващо.
	— Откъде знаеш? Никога не си ме чувал да изпълнявам нещо.
	— Направи го сега.
	— В никакъв случай.
	— Защо не?
	— Защото… не те познавам.
	Щом казах това, нападна ме пристъп на кикот.
	— Извинявай, извинявай — избърборих. — Това прозвуча нелепо.
	— По-скоро прекрасно и старомодно: никога не рецитирам поезия на първа среща.
	Усетих как се напрягам отново.
	— Това не е първа среща — отвърнах доста рязко.
	Сега Ричард се смути.
	— Вероятно е най-глупавото нещо, което съм казвал някога. Освен това е абсолютно самонадеяно.
	— Просто исках да го изясним.
	— Вече беше ясно. Просто понякога позволявам устата ми да действа преди мозъка. Дори за миг не съм си помислил…
	— Емили Дикинсън — чух се да казвам.
	— Какво?
	— Това си рецитирам. Много често е Емили Дикинсън.
	— Впечатляващо.
	— Или налудничаво.
	— Защо да е налудничаво? Разбирам да беше казала Едгар Алън По или, още по-лошо, Х. П. Лъвкрафт…
	— Той не е писал поезия.
	— И вероятно е най-прехваленият писател, който някога се е раждал в тази страна, само че аз никога не съм харесвал натруфената му готика. Харесвам творби, чиято тема е сърцевината на живота, неща от всекидневието…
	— Като на Емили Дикинсън.
	— Или на Робърт Фрост.
	— В наше време е твърде подценяван — коментирах. — Всички го определят като стар янки, поет от поколението на дядовците ни. И да, написал е „пътят е прекрасен, тъмен и далечен, но аз със обещания обвързан съм и много трябва да вървя преди заспиването“… което винаги е било възхвалявано като американска пасторална идилия, поезия, която дори шофьорите на камиони са в състояние да оценят.
	— За разлика от Уолъс Стивънс.
	— Виж, той е продавал застраховки. Всъщност останал си е в Хартфорд, застрахователната столица на Америка.
	— Сериозна заявка за слава.
	— Олеле.
	— Извинявай, това беше малко заядливо.
	— И все пак имаш право. Хартфорд няма с какво толкова да се похвали.
	— Марк Твен е живял там известно време… докато се е занимавал с продажби на застраховки.
	Ричард ме огледа бавно и изпитателно.
	— Нещо лошо ли казах? — попитах.
	— Точно обратното, просто си позволих да бъда впечатлен от широките ти познания.
	— Не знам чак толкова много.
	— Въпреки че си осведомена за подробности от несвързаната с литературата ранна кариера на Марк Твен и цитираш Уолъс Стивънс.
	— Не цитирах Уолъс Стивънс. Говорех за Робърт Фрост.
	— А кое е любимото ти стихотворение на Фрост? — попита той.
	— Вероятно е най-нетрадиционното и най-смущаващото сред всичките, написани от него.
	— „Огън и лед“?
	Сега беше мой ред да се взра внимателно в Ричард.
	— Наистина си голям познавач — признах.
	Този път нямаше свенлива усмивка, извръщане встрани и отместване на погледа. Този път ме погледна право в очите.
	— Но единствената причина да говоря за тези неща е, че ти си познавач.
	— А единствената причина аз да споделям с теб знанията си е, че и ти също си познавач. Повярвай ми, голяма рядкост е да срещнеш някой, който е наясно за „Огън и лед“.
	— Само че не мога да го рецитирам.
	— Обзалагам се, че можеш.
	Отпих голяма глътка вино за кураж. Наклоних глава, за да събера мислите си и спомените ми ме върнаха към последната година в гимназията в деня на тържеството, когато бях помолена от учителката си по реторика, госпожа Флак, да се изправя пред училището и да изпълня…
	Не, не, не разигравай отново това наум. Не си припомняй как…
	Защо имаме склонност да се връщаме към лошите спомени? Моментите, в които сме се почувствали засрамени, съсипани, обект на подигравки. Когато самата мисъл да рецитирам и да получа похвала за това извиква най-мъчителните спомени от миналото. Когато…
P>
	Ще свършим в огнено сияние,
	предсказват. Други — в лед.
	Ако говорим за желание,
	избирам огън, без терзание.
	Но ако пак ни дойде ред,
	омраза много съм поел,
	та и ледът ме убеждава,
	че също става
	за тази цел.*
	[* Превод Владимир Трендафилов. — Б.пр.]
P$
	Тишина. Ричард беше вдигнал поглед към мен в мига, в който започнах да рецитирам и не го беше отместил нито за миг. Но като приключих, осъзнах, че се надявам да получа одобрението му. Щом се усетих, че стоя втренчена в него като ученичка, която очаква похвала от учителя си, извърнах се. Ричард забеляза това и макар и съвсем за кратко докосна лявата ми ръка и каза:
	— Това беше впечатляващо. Изключително впечатляващо.
	Потрепнах от допира му, при все че в жеста нямаше никакъв намек, беше просто вдъхване на увереност.
	— Отново си прекалено любезен — избърборих.
	— Не, просто съм искрен. Защо си научила това стихотворение?
	— Не са ли го учили всички?
	— Ето че сега си притворна.
	_Притворна._ Имало хора, дето употребяват тази дума. Усмихнах се. Той също се усмихна. За пръв път в този разговор свалих бариерите, които вечно издигах пред себе си, и му разказах несподеляна с никого история.
	— Прочетох стихотворението на Фрост през първия срок на последната година в гимназията. Преподавателят ми по английски, господин Адамс, ме харесваше, макар и да залитах по точните науки. Той беше около петдесетгодишен, истински аристократ от Нова Англия, изключително ерудиран, типичният ерген, за когото никой не знаеше нищичко. И така, господин Адамс веднага откри, че макар да съм отдадена на химията и биологията, думите играят съществена роля в живота ми. Господин Адамс организира семинар на тема „Велики творби“. За мен това беше избираема дисциплина и в класа бяхме само петима души. „Книжните плъхове“, така ни наричаше свитата на мажоретките. Естествено, имаха право. Господин Адамс ни наричаше своята „литературна бригада“ и по време на курса през тази последна година ни накара да прочетем всичко от „Портрет на художника като млад“ на Джойс, „Крилете на гълъбицата“ на Хенри Джеймс до „Вишнева градина“ на Чехов, която харесах особено много, тъй като тя показваше склонността ни да се самозаблуждаваме и да отказваме да видим реалността около нас. Също така ни накара да четем и американска поезия. Дикинсън. Уитман. Стивънс. Фрост. Спомням си как за пръв път ни запозна с „Огън и лед“. Не можех да повярвам, че това е същият Робърт Фрост, когото всички възприемат като добродушен дядка. Беше творец, който притежаваше либидо, изпитваше копнеж, ярост и гняв. Все чувства, които изпълваха собствения ми объркан, самотен тийнейджърски аз. Посветихме цели два часа от курса за обсъждане на стихотворението и фактът, че едва в няколко кратки изречения беше успял да внуши как всеки от нас носи у себе си способност за любов и благодат, както и мрачна страна, която не желаем да си признаем.
	И така, стихотворението се превърна в критерий за мен. В края на срока — точно преди Коледа — се записах за участие в състезание по реторика, което щеше да се проведе пред цялото училище, преди да ни разпуснат за празниците. Преподавателката ми по реторика, госпожа Флак, ме насърчи да взема участие в състезанието — първата награда беше тазгодишното издание на речника „Уебстър“, което наистина исках да спечеля предвид страстта си към думите. Госпожа Флак, която ми беше споделила веднъж, че се е опитала да стане актриса за около десет минути в края на шейсетте, наистина вярваше, че това стихотворение е невероятно оригинален избор за подобно състезание. Тя посвети два часа да ме подготви за представянето ми. Трябваше всички светлини в залата да угаснат, а аз да бъда в центъра на единствен лъч от прожектор, да рецитирам стихотворението с тих и напълно овладян глас, а накрая да остана загледана в публиката, преди да угасне и последната светлина. Като си помисля сега, идеята ми се вижда прекалено в стил Гринич Вилидж от 1965-а за гимназия „Уотървил Хай“ през 1990-а. Ала в онзи момент я приех като извънредно новаторска.
	В деня на състезанието преживях най-големия възможен нервен срив зад кулисите. Бях напълно скована. Ужасявах се от излизането на сцената и от изправянето пред цялото училище с вид на идиот. Нямам представа на какво се дължеше това. Никога преди не ми се беше случвало. Щом ме извикаха с напомняне, че е мой ред да се появя, аз отказах да помръдна. Госпожа Флак беше зад кулисите. Тя ме придума да ида на сцената. Светлините угаснаха и аз бързо застанах на отбелязаното място. Включиха насочения прожектор. Стоях там съвсем сама, обгърната от тъмнина, с пълното съзнание, че само трябва да кажа думите по начина, по който ги бях репетирала, че всичко ще приключи след по-малко от минута и ще мога да се оттегля отново в собствения си свят. Въпреки това стоях под лъча, чувствах се напълно разголена, изложена на показ, смешна и не можех да отворя уста. Бях скована, неподвижна, абсурдна. След като измина половин минута все така, раздадоха се хихикания. Макар че чувах как някой от преподавателите шъткат на останалите ученици, някой започна да пляска бавно с ръце, последваха няколко подсвирквания, а после едно момиче — по-късно ми казаха, че била Джанет Броуди, водачката на мажоретките — извика „Нещастница!“. Всички се разсмяха. Насоченият лъч угасна. Госпожа Флак се появи и бързо ме отведе от сцената. Спомням си, че след като се шмугнахме зад кулисите, отпуснах глава на рамото й и се разплаках безутешно, а госпожа Флак трябваше да се обади на майка ми, за да дойде да ме вземе. Мама, която никога не е обичала да показва емоциите си и ненавиждаше всякаква проява на слабост, ме откара у дома, като клатеше глава, повтаряше как ще прекарам останалата част от последната си гимназиална година в опит да преживея случилото се и недоумяваше: „Защо, за бога, си докара подобен провал?“. Не отговорих нищо, но тези думи ме зашлевиха като шамар. Защото бяха невероятно точни. Сама си го бях докарала. Бях допуснала да се посрамя публично. И никога повече не рецитирах „Огън и лед“.
	— До днес — допълни Ричард.
	Мълчание. Наведох глава.
	— Съжалявам — казах най-после.
	— За какво съжаляваш?
	— Задето те отегчих с тийнейджърското си посрамване, което би трябвало да съм преодоляла още преди години. Не трябваше да споделям точно това с теб.
	— Радвам се, че го сподели.
	— Не съм го разказвала на никого досега.
	— Разбирам — отговори Ричард.
	— Няма нищо за разбиране. Просто е факт, че в живота има моменти, които човек смята за крайно унизителни и…
	Оставих изречението да замре недовършено. Изведнъж ми се прииска да съм на всяко друго място, но не и тук, изведнъж се почувствах ранима, странна и изгубена, както в онзи момент на сцената на гимназията, заслепена от прожектора. Посочих към чашата си.
	— Трябва да тръгвам — казах.
	— Само защото ми разказа тази история?
	— Да, нещо такова.
	— Майка ти… винаги ли е била така брутална с теб?
	— Вероятно брутална е твърде брутална дума. Определено заобикалките не бяха в стила й. Обичта й беше сурова. Липсваше й топлота. Защо питаш?
	— Баща ми… Той беше брутален. Във физическия смисъл, по-точно налагаше ни с колана при всяко провинение. Щом с брат ми надраснахме възрастта да бъдем пердашени — въпреки че налагането с колана едва ли може да се нарече просто пердах — започна да ни тормози другояче. Както когато спечелих състезанието за най-добър разказ в Университета на Мейн. Историята беше за ловец на омари, който взема със себе си подрастващия си син, за да го учи на занаята си, но лодката им се преобръща и синът се удавя. Наградата беше двеста и петдесет долара, разказът беше отпечатан не само в литературното списание на университета, но и в неделната притурка на „Бангор Дейли Нюз“. Оказа се, че половината от клиентите на баща ми от Изтока са го видели. Той ми се обади в колежа и здраво ме нахока, като ми каза, че съм му причинил цял куп проблеми в работата, тъй като сред клиентите му имало много ловци на омари, а заблудената ми представа за живота на тези хора и най-вече описанието на ужасна трагедия, причинена от нечие нехайство, били възмутителни. Особено след като съм нямал ни най-малка идея за техния бит и самият аз не съм притежавал и грам кураж, но пък съм имал нахалството да се мисля за писател, а всъщност съм бил само „посредствен лигльо“. Точно това бяха думите му.
	— И ми разказваш това, за да ме накараш да се почувствам по-добре?
	— Точно така. Защото знам какво означава да си лишен от самочувствие заради грубото отношение на някого.
	— Аз сама се отнесох зле към себе си, което е далеч по-лошо. Защото всички се самозалъгваме до някаква степен.
	— Ти не го правиш.
	— Подслаждаш горчивия хап.
	— Добре тогава, как точно си се самозалъгвала?
	— Това е тема на друг разговор.
	Устните на Ричард се изкривиха в съвсем лека усмивчица.
	— Добре — каза той.
	— Стига да има друг разговор.
	— Бих искал да има.
	— Уикендът ми е доста натоварен.
	— С онази конференция по радиография?
	— С онази конференция по радиография.
	— Жалко — каза той. — С изключение на една среща в Броктън утре сутринта целият ми ден е свободен.
	— Е, това не се отнася за мен.
	Тонът ми беше рязък, отхвърлящ и глупаво отбранителен. Извърнах се, но все пак успях да зърна с периферното си зрение, че Ричард се е обезпокоил от гневната нотка в думите ми. Отново бях затръшнала отворената врата пред себе си… от страх. Страх от какво? От това, че този мъж ми предлагаше да прекараме следобеда заедно? От страх, че му бях разказала нещо, което така и не можах да се насиля да споделя със съпруга си, вероятно защото предвиждах, че просто ще извърти очи, сякаш си казва „бедната глупавичка Лора“, както прави толкова често.
	— Явно отново обърках нещо — измърмори Ричард и в същото време даде знак на келнера да донесе сметката.
	— Не, този път аз бях нелюбезна.
	— Не биваше да навлизам толкова много в личното ти пространство и да те питам как си се самозалъгвала.
	— Не това беше причината да стана докачлива. Причината беше…
	Спрях, не исках да казвам нищо повече.
	— Не е нужно да даваш обяснения — промълви Ричард.
	— Благодаря ти — прошепнах и изведнъж ми се прииска земята да се отвори, за да мога да се измъкна от тази неловка ситуация.
	Сметката пристигна и Ричард настоя той да плати. После ме попита дали мога да получавам имейли на мобилния си телефон.
	— Имам такава опция — признах, — но месечните сметки доста се оскъпяват, така че разчитам на съобщения.
	— Е, тогава оставям топката в твоето поле. Отново ти давам визитката си. Мобилният ми номер е най-отдолу. Свободен съм утре от обед нататък… и бих се радвал да прекарам деня с теб. Няма да се засегна, в случай че не се обадиш. Беше ми много приятно да споделя тези часове с теб. Искрено ти желая всичко най-хубаво. Защото, ако мога да се изразя така, ти заслужаваш да ти се случват добри неща.
	Мълчание.
	— Благодаря ти — казах най-накрая. — Много ти благодаря.
	Станахме. Искаше ми се да предложа: „Защо не се срещнем към един някъде в центъра за обяд?“, но отново се въздържах.
	— Може ли да те изпратя до колата ти? — попита той.
	— Няма нужда. Извадих късмет и открих осветено място точно пред киното.
	— Все пак трябва да се повърви малко.
	Тръгнахме си от бара, без да кажем нищо повече, докато вървяхме към възстарата ми кола. Дори и да бе забелязал окаяното й състояние, Ричард добре го прикриваше.
	— И така — казах аз.
	— И така.
	Нов момент на мълчание.
	— Съжалявам, че утре няма да се получи — промълвих и същевременно си помислих: затръшнах вратата повторно.
	— Имаш номера ми.
	— Така е.
	— Обзалагам се, че водачката на мажоретките, която ти се е присмяла, сега съжалява за това.
	— Леко се съмнявам. Но искаш ли да чуеш най-голямата ирония в живота ми? Дъщеря ми е водачка на мажоретките. Все пак се надявам да не е зла. Но е съвсем типична за ролята. Освен това държи да е популярна на всяка цена.
	— Значи е самотна.
	Чух се да питам:
	— Не е ли така с всички нас?
	Щом тези думи се изплъзнаха от устата ми, прошепнах едно бързо „довиждане“ и се качих в колата, притеснена от факта, че току-що бях признала пред един непознат онова, което ме безпокоеше от дни, месеци, години: фактът, че се чувствах така ужасно сама.
	И какво направих след това невероятно признание? Затръшнах вратата и отпътувах в нощта.


>>	6

	Когато се прибрах в хотела, беше доста след един часа през нощта. Кога за последен път бях седяла толкова до късно, унесена в разговор?
	Започнаха да ме мъчат угризения. Особено след като прочетох съобщението от съпруга си.
C>
	По-рано не бях на себе си. Извинявай. Дан.
C$
	Така значи. Странно извинение. Сбито. Телеграфно. Лишено от емоции. Лишено от любов.
	А как реагирах аз на този хладен израз на съжаление? Без дори да се замисля, написах отговор:
C>
	Няма проблем. Всички изпадаме в лоши моменти. Обичам те. Лора.
C$
	Щом презрението веднъж изплува в един брак, то никога не изчезва. Макар в гнева, който изпълваше Дан напоследък, презрението да не беше явно изразено, то се прояви в поведението му тази вечер, без значение на какъв стрес беше подложен или от факта, че го събудих с обаждането си в неподходящо време.
	Защо оправдавах ужасното му държане точно сега? Защото част от мен изпитваше вина заради двете чаши вино, които бях изпила с Ричард… и бях прекарала приятно. В същото време се порицавах, задето бях използвала признанието за самотата си като оправдание да си тръгна в нощта. Със сигурност вече мислеше, че съм напрегната и невротична. Ако не броим невинната му забележка, че сме на първа среща — забележка, от която буквално подскочих — Ричард не показа с нищо, че търси интимност. Нито беше намекнал, че бракът му е нещастен или че е неудовлетворен.
	Въпреки това ме впечатли начинът, по който говореше за думите, как ме накара да рецитирам стихотворение на Фрост, а безличността, която първоначално бях видяла у него, беше отстъпила пред вдъхновено оживление, щом заговорихме за литература. Той наистина предизвикваше у мен…
	О, я се чуй. Предизвиква у теб? Започвам да звуча като тийнейджърка, срещнала шантав съученик и е замаяна от очевидния му интерес към онова, което цени най-много у себе си.
	Какво лошо има все пак да срещнеш човек, според който в думите има смисъл? И защо поставям Ричард в категорията „шантав“, по дяволите?
	Защото се омъжих за мъж, който веднъж сподели с мен, че се бои да не би синът му да е наследил шантавия ген на майка си.
	Естествено, щом Дан забеляза шокираното ми изражение, на мига би отбой и каза, че се шегувал, ха-ха. А аз напълно в свой стил си замълчах. Въпреки това дълго време изпитвах огорчение от думите му. Защото се изненадах от грубостта. И защото Дан не беше се държал грубо до този момент.
	А ето че…
	Щом грубостта се прояви гласно в един брак, тя никога вече не си отива.
	Бип.
	Ново съобщение в телефона ми.
C>
	Здрасти, мамо. Днес следобед се случи нещо странно. Алисън се появи изненадващо в ателието ми.
C$
	О, господи. Защо онези, които разбиват сърцата ни, винаги се връщат, та да нанесат поредния си удар? Чета по-нататък:
C>
	Знам какво ще кажеш: не я доближавай. Проблемът е, че искам да съм близо до нея. Макар и да знам, че отново ще се опаря. Може да се окаже, че този път съм по-устойчив на огън. Без лекции, моля те, но бих искал да чуя мнението ти. Бххх
C$
	Боже мой. Алисън, великата манипулаторка. След като беше причинила нервна криза на сина ми, сега вероятно беше надушила, че той я е превъзмогнал и се е върнал към рисуването. И, разбира се, беше цъфнала отново, за да провери дали не може да нанесе още поражения. Въпреки това, докато препрочитах съобщението за пети път, осъзнах колко заинтригувана и доволна съм, че той предусеща нейното намерение да го нарани повторно и може да се справи с това. Донякъде ми се щеше да го посъветвам да затръшне вратата в лицето на тази лисица. Ала знаех, че Бен ще го изтълкува като проява на прекалена майчинска закрила или дори като пуританщина. Бен се смяташе за бохем — дразнеше се от поучения, от заръки да се държи „отговорно“ или като „някой сухар, дето продава застраховки“.
	Замислих се дали да не позвъня на Бен — той рядко си лягаше преди три през нощта — но знаех, че идеята не е много добра. Ако Бен искаше да говори, сам щеше да ми се обади. В случай че предпочиташе да ограничи общуването в писмена форма, щеше да избере имейл. Ако държеше на бърз отговор без директен разговор, пращаше съобщение. Ето защо устоях на изкушението да му се обадя. Вместо това написах следното съобщение:
C>
	Бен — всички клишета са истина, особено онези, които започват с думите: вълкът козината си мени, но нрава си не. Моето мнение е, че тя е вредно създание. Но аз не съм ти. Ако мислиш, че отново можеш да имаш нещо общо с нея — без да останеш наранен от поведението й — не пропускай да се насладиш на секса, но и за миг недей да се заблуждаваш, че между вас има връзка, да не говорим за любов. Това са мъдрите ми съвети в петък вечер. Обади се, когато искаш да поговорим. Обичам те, мама.
C$
	Както винаги препрочетох съобщението няколко пъти, преди да го изпратя, за да се уверя, че не звучи долнопробно. Натиснах бутона за изпращане, а след това написах на Сали:
C>
	Здравей, миличка, в Бостън съм. Хотелът не е цвете, но е приятно разнообразие. Надявам се да имаш лежерен уикенд. Заслужаваш сериозно разпускане. На линия съм, ако имаш нужда от мен. Ако не, ще се видим в неделя вечерта. С обич, мама.
C$
	Отново огледах внимателно съобщението, преди да го изпратя, и се отказах от думата „лежерен“, тъй като Сали често я употребяваше (например в израза „Така ми се иска да съм по-лежерна“ — нещо, което определено й се удаваше трудно). Дадох си сметка, че употребена от мен ще звучи изкуствено, сякаш се опитвам да използвам жаргона на нейното поколение или пък го раздавам „актуална“ (казано на жаргона от моето поколение). Също така знаех, че Сали изобщо няма нужда от „сериозно разпускане“, а по-скоро от сериозност.
	Деца: постоянната открита рана. И двамата души, без които животът би бил немислим. Бях казала веднъж на Сали, след като беше подхванала рефрена „знам, че ти се иска да имаше по-умна дъщеря“:
	— Не съм си помисляла нещо подобно и никога не би ми хрумнало. Ти си моята дъщеря и те обичам безусловно.
	— В любовта винаги има условия.
	— Кой ти е казал такова нещо?
	— Просто го знам.
	— Е, между родител и дете…
	— Искаш да кажеш, че майка ти те е обичала безусловно?
	Опа. Въпреки че не бях разказвала с подробности на Сали за подчертаната студенина на майка ми, бях си позволила някои коментари за липсата на близост между нас (макар че не пренебрегнах дълга си към нея до края на живота й). Сали обаче беше далеч по-прозорлива в емоционално отношение, отколкото сама съзнаваше.
	— Майка ми си беше каквато беше — отвърнах на доста острото й (и болезнено за мен) подмятане. — Но аз не съм майка ми… и те обичам безусловно.
	— Ще ти го припомня, щом ме хванеш да пуша крек.
	— Това никога няма да се случи.
	— Откъде си толкова сигурна? — попита тя.
	— Защото ако можеш да избираш дали да даваш по петстотин долара седмично за дрога, или да ги похарчиш за дрехи…
	— Ще избера дрехите.
	И двете се разсмяхме.
	— Знаеш ли, мамо, понякога с теб наистина е готино.
	Висока оценка от дъщеря ми.
	След като прегледах съобщението за всевъзможни уловки, натиснах бутона за изпращане, оставих мобилния телефон на леглото, изритах обувките си и се отпуснах назад върху кувертюрата от изкуствена материя с десен на цветя. Затворих очи.
	Бип. Съобщение от Бен.
C>
	Мамо — никога не съм си представял, че майка ми ще ме посъветва да правя секс с някое момиче и да го зарежа в мига, в който надуша неприятности. Знам, че ако започна наново с нея, може отново да страдам. Така е в любовта, нали? Трябва да поемаш рискове. А когато поемаш рискове, винаги има вероятност да бъдеш наранен. Та как да постъпя? Ще преспя и ще реша. Бххх
C$
	Моят син, философът. Препрочетох съобщението и нямаше как да не се възхитя (отново проговори майчината гордост) от начина, по който Бен успяваше да стигне до същината на въпроса, щом опираше до вземане на решение. Особено на решение, отвеждащо те на малък безопасен остров, където се озоваваш сред стерилност и ограничения.
	_Да. Наследих татко в семейната фирма._
	Изневиделица тази реплика изникна в съзнанието ми. Но кога изобщо нещо се случва „изневиделица“? Особено след като Ричард беше прекарал цялата вечер срещу мен. Оттогава не преставаше да витае в мислите ми.
	Какво е животът без рискове?
	Синът ми, вестителят на неудобните, но очевидни истини.
	Изправих се в седнало положение. Бръкнах в джоба си и извадих визитката, която ми беше дал Ричард, онази с номера на мобилния му телефон. Взех телефона си. Изпратих съобщение.
C>
	Извинявай, че си тръгнах така припряно тази вечер. Не съм в най-добрия си период. Като акт на разкаяние предлагам обяд утре някъде в Бостън. Ще се освободя около един часа. Някакви идеи? Поздрави, Лора.
C$
	Поколебах се известно време, преди да натисна „изпращане“. Ала едва минута по-късно — бип: отговор.
C>
	Лора, няма нужда от извинения за тази вечер. Прекарах чудесно. Ще се радвам да обядваме заедно, но аз черпя. Ще направя резервация и ще ти съобщя мястото и часа. Е… мога ли да го кажа?… Това е среща. Поздрави, Ричард.
C$
	Усмихнах се. След възраженията, които бях повдигнала, задето използва тази дума, сега…
	Написах отговор.
C>
	Да. Потвърждавам официално. Среща е.
C$


>	Събота

>>	1

	„Мултикс селект ДР“ е система, разработена специално да предоставя икономичен достъп до света на дигиталната радиография на лекарите с частна практика и по-малките болници. „Мобилет Мира“ на „Сименс“ представлява мобилна дигитална рентгенова система с безжичен сензор и по-гъвкаво подвижно рамо за улеснено използване от страна на клиничния екип.
	Господинът, който представяше тази машина пред петдесетина от нас, имаше великолепни зъби. Притежаваше и обиграния маниер на търговец, който обаче не можеше да компенсира факта, че очевидно чете предварително подготвена твърде помпозна презентация. Опитах се да се съсредоточа върху думите му. Не успях. Светването на екранчето подсказа за пристигането на съобщение. Наведох глава и прочетох:
C>
	Днес ще разчиствам гаража. Надявам се конференцията да е интересна. Дххх
C$
	Донякъде останах трогната от съобщението. Да разчисти гаража — безнадеждно задръстен от всичките му инструменти за ремонта на къщата, автомобилни части, домашните фитнес уреди, които никога не използва — беше сред молбите, които отправях към съпруга си през последните осемнайсет месеца. Не съм му натяквала за това. Мразя натякването, въпреки че в дългогодишен брак винаги възникват битови проблеми, които могат да предизвикат търкания: като неспособността на човек да оправя леглото, да зарежда прането в пералнята или да освободи гаража от натрупаните боклуци, така че да можем да паркираме двете коли там, щом завали сняг. В малкото случаи, когато бях споменавала тези дразнещи пропуски пред Дан, бивах посрещана с неясно сумтене или пълно мълчание. Това от своя страна означаваше, че тихо се бях примирила с оправянето на леглата, прането и паркирането на колата ми пред претъпкания с боклуци гараж (наистина започвам да звуча като жертва). Оповестяването чрез съобщение как най-сетне ще разчисти гаража всъщност беше начинът му да каже, че съжалява за снощи. Но аз не искам актове на помирение. Искам съпруг, който да ме желае, да показва, че иска да бъде с мен.
	Върнах се в стаята си и му отговорих:
C>
	Благодаря ти, че правиш това. Наистина го оценявам. Обичам те, Лора.
C$
	Дан мигновено ми отговори:
C>
	Само кажи, ако искаш да свърша още нещо из къщата.
C$
	Наистина се чувства виновен. Не ми се искаше да кажа „ха така“, но част от мен изпитваше удовлетворение, задето най-после е осъзнал, че поведението му нерядко подкопава отношенията ни и истински ме наранява. Можех единствено да се надявам, че желанието му да направи нещо, с което да ме зарадва, е начало на някакви по-разумни взаимоотношения.
	_Някакви по-разумни взаимоотношения._
	Самото звучене на тези думи в съзнанието ми ме натъжи. Защото подчертаваше колко дистанцирани и безсъдържателни са станали нещата между нас; как бракът ни се бе превърнал в континентален дрейф.
C>
	Разчистването на гаража е повече от достатъчно. Липсваш ми. Лххх
C$
	Натиснах „изпращане“. Само след секунди: бип.
C>
	Добре, захващам се за работа.
C$
	Докато четях това, осъзнах, че рязко си поемам въздух. Съпругът ми беше напълно глух за дискретните ми молби за привързаност. Не беше в състояние да отговори на фрази като „липсваш ми“ дори и с най-бегъл намек за сърдечност. Задължително трябваше да ги пренебрегне и омаловажи. Това ме караше да се чувствам незначителна и ужасно самотна.
	Бип. Ново съобщение. Този път от Сали.
C>
	Здрасти, мамо. Дали ще мога да заема петдесет долара от тайния ти резерв?
C$
	Преди известно време бях посветила Сали, че съм горд собственик на стара метална кутия за тютюн, купена за три долара на гаражна разпродажба, защото харесах дизайна на „Лъки Страйк“ от 1920 година върху очукания капак. Държах кутията на един рафт в гардероба си. Всяка седмица слагах вътре по петдесет долара за неотложни нужди, пари за всеки случай. Казах на Сали за тази кутия. Исках да бъда сигурна, че ще има пари в брой, в случай че й потрябват, но също така бях настояла да не взема оттам, преди първо да ме пита. Дали това не ми придаваше маниер на даскалица? Вероятно, но Сали беше невероятна прахосница, парите бяха неспирна драма в живота й. Въпреки че редовно ми искаше допълнителни суми над трийсетте долара, които й давах седмично и спечеленото като детегледачка, в нейна полза мога да кажа, че никога не беше вземала от скритите пари, без да помоли за разрешение. Не отрича, че ми дължи триста и двайсет долара (напомни ми го наскоро при връщането на четирийсет долара в кутията, след като поработи като сервитьорка в закусвалнята „Мудис“ в Уолдоборо). Не съм настоявала да го прави. Освен това се тревожа, че нуждата й постоянно да купува разни неща се дължи на една по-сериозна неудовлетвореност… такава, от която, изглежда, не можех да й помогна да се отърси.
	Отговорих на Сали:
C>
	За какво са ти петдесет долара?
C$
	Бип. Незабавно ми отговори:
C>
	За кокаин, екстази и татуировка на ангела на смъртта на дясната ми ръка, мисля, че ще стои готино. Ще успееш ли да го преглътнеш?
C$
	Осъзнах, че се усмихвам. Сали Мис Наглост беше много повече за предпочитане пред Сали Мис Популярност. Писах й веднага:
C>
	Аз ще успея да го преглътна. Въпросът е: дали ти ще можеш?
C$
	Бип. Веднага ми писа отново:
C>
	Благодаря ти за майчинското напомняне. Джени е намерила билети в последния момент за онзи концерт в Портланд. Отиваме там довечера. Трябват ми петнайсет долара за билета и за вечеря след това. Татко ми каза, че напоследък харча прекалено.
C$
	Отговорих й.
C>
	Той каза ли ти, че не можеш да идеш?
C$
	Бип. Отговор:
C>
	Не ми забрани, но като ми отказа пари, смята, че си гарантира оставането ми у дома довечера.
C$
	Написах:
C>
	Кой ще шофира на връщане?
C$
	Бип.
C>
	Бренда, сестрата на Джени.
C$
	Това беше успокояващо. Бренда беше на двайсет и три и работеше като администратор в корабостроителницата в Бат. Няколкото ни срещи ме оставиха с впечатлението, че е здраво стъпила на земята. Дори прекалено, тъй като тежеше около сто и петдесет килограма и се опитваше да отслабне, за да сбъдне мечтата си да се присъедини към военноморския флот на САЩ. Според сведения от Сали през последните няколко месеца беше напълняла с десетина кила. Но при все че не успяваше да овладее обиколката си, тя беше пълен въздържател (Сали разказа, че все опявала на сестра си за опасностите, които крие алкохолът). Успокоих се, че тя ще се прояви като образцов шофьор.
C>
	Щом Бренда ще шофира, съгласна съм. Ще пратя съобщение на татко ти и ще го успокоя.
C$
	Бип.
C>
	Той не възразява.
C$
	Отговорих:
C>
	Тогава нека сам ми го каже.
C$
	На мига написах съобщение на Дан, че Сали иска да излезе и…
	Бип. Отговор от Дан.
C>
	Казах й, че не бива да ходи. Защо отменяш забраната ми?
C$
	О, господи. Няма край. Сали ни настройваше един срещу друг както обикновено.
	Отговорих на съобщението му:
C>
	Нямам желание да подкопавам авторитета ти. Все пак какво толкова, ако излезе тази вечер? Аз съм й дала пари и не виждам защо трябва да си стои у дома.
C$
	Бип.
C>
	Ще си остане у дома, защото аз така съм казал.
C$
	Отново стиснах зъби. Доскоро Дан пърхаше около дъщеря ни и на моменти беше дори прекалено снизходителен. Напоследък обаче широкообхватната му раздразнителност помрачи и отношенията му със Сали — до такава степен, че преди известно време тя го попита:
	— Ти откога започна да негодуваш заради съществуването ми? (Това се случи, след като той я наказа да не излиза през уикенда, защото тя пренебрегна нареждането му да разчисти пълната бъркотия в стаята си.)
	Въпреки че се опитах да действам дипломатично и дори накарах Сали да предприеме голямо чистене, Дан изобщо не отстъпи.
	— Още си наказана, защото трябва да получиш назидание веднъж завинаги.
	„Не, ти грешиш — трябваше да кажа на Дан тогава. — Никой от нас няма нужда да получава назидание. Имаме нужда да ни се показва обич.“ Но разтревожена, че ще разклатя патриархалната му позиция, си замълчах.
	Този път обаче…
	Написах:
C>
	Наистина мисля, че ходът ти не е уместен. Сали иска да излезе с приятелките си. Да, наистина харчи доста свободно напоследък. Но защо трябва да прибягваме до наказания? Не си правиш добра услуга. Ще те оставя сам да й съобщиш, че отново е наказана. Ти се справяй с последствията от това.
C$
	И го изпратих, преди дори да съм го прочела.
	Бип.
	Несъмнено гневният отговор на Дан.
	Всъщност се оказа съобщение от Ричард:
C>
	Срещата ми тъкмо приключи. Резервирах маса в бистро`то на „Бийкън стрийт хотел“, който (няма да се изненадаш) се намира на Бийкън стрийт. Да се видим след час? Ричард. П. П. Имах отегчителна сутрин. Как беше твоята?
C$
	Пратих му отговор:
C>
	След час е добре. Тази сутрин не научих нищо, освен че дори и да си далеч, животът ти те следва навсякъде. Доскоро.
C$
	След като изпратих съобщението, реших, че няма защо да оставам и да слушам още търговски представители на радиографски продукти. Тръгнах към стаята си. Там се преоблякох, сложих чифт джинси, черно поло и черен тренчкот, поне десетгодишен — за който Бен винаги ми правеше комплименти, че съм изглеждала като парижанка. Сложих малко грим, като обърнах особено внимание на зоната под очите си. Определено не харесвам тези тъмни полукръгове, които са се настанили там. Никакви серуми против стареене (трудно мога да си позволя тези абсурдно скъпи продукти) или сън не помагат за избледняването им. При всички тези тънички бръчици наблизо — а те щяха да стават по-дълбоки с годините — чувствах единствено (както често ми се случва, когато трябва да се погледна в огледало) че тази фаза на средната възраст е посветена предимно на ограничаване на щетите. Но след като нанесох върху устните си една степен по-дързък нюанс червило, отколкото нося на работа, си припомних нещо, което каза майка ми в един от редките си моменти на размишление, когато вече знаеше, че не й остава много време:
	— Докато не са те погребали, още си млада.
	Начервих устните си още веднъж и цветът стана по-плътен. Така. Това беше в знак на неподчинение към онази част от мен, която постоянно ме държеше под ограничителна заповед.
	След това вдигнах яката на шлифера си (Мата Хари в хотела на летището?) и се отправих навън. Не стигнах далеч, преди мобилният ми телефон да бипне отново.
C>
	Татко току-що сам ми даде петдесет кинта, каза, че ще е заспал, когато се върна… и моли да не го будя. Не знам какво си направила, че да размисли, но да знаеш, не се оплаквам. Сххх П. П. Благодаря.
C$
	Значи, Дан все пак е направил обратен завой. Очевидно се е опитал да се реваншира. Това променя ли нещата? Всъщност могат ли хората да избягат от истинската си същност — а гневът и лошото настроение бяха определящи за съпруга ми от доста дълго време. Както и моята присъща предпазливост и склонност да заобикалям потенциални разправии са неразделна част от мен още от онзи момент преди повече от двайсет години, когато реших да заложа на сигурността пред…
	Бип.
	Ново съобщение. Този път от Дан.
C>
	Със Сали се разбрахме. Надявам се да си доволна.
C$
	Да, успокоих се. Но ти доволен ли си?
	Отговорих му:
C>
	Радвам се, че проблемът е решен, благодаря ти.
C$
	Без гальовни фрази този път. Без увещания за обич. Защото знаех, че няма да дочакам каквото искам.
	Имаше автобус, който пътуваше от хотела до спирката за терминалите на летището. Аз бях единственият пътник. Излизах за пръв път този ден и видях, че е прекрасен следобед. Качих се в автобуса и реших да не гледам към дългия паркинг от другата страна на улицата или към редицата от бензиностанции, строени край пътя във всички посоки. Вместо това вдигнах поглед към ясносиньото небе и примигвах през цялото време срещу искрящото слънце. Автобусът спря на спирката на терминалите на летището и за по-малко от два долара щеше да ме измъкне от бетоновите постройки край шосе 1. Десет минути по-късно ме остави на входа на първия обществен парк, създаден в този някога Нов свят.
	Провинциалното момиче у мен — което винаги е мечтало да живее в града — открай време изпитваше влечение към метрото. Представата да кръстосваш града под земята. Да се гмурнеш в тунел към друга посока. Да чуваш шума, да изпитваш усещане за нови възможности и просто за градска среда, породено от скоростта на мотрисите.
	Щом метрото пое към централната част на Бостън, загледах се в четири изтощени жени от латиноамерикански произход, които се бяха качили заедно с мен на спирката на летището. Всичките бяха облечени в униформи на камериерки. Вероятно бяха започнали работа в четири сутринта и сега си отиваха у дома. Бяха се отпуснали омаломощени на седалките и не личеше да намират това пътуване след ранната съботна смяна за особено вдъхновяващо изживяване. Особено при вида на пияницата, проснал се срещу тях, по чиято проскубана брада имаше лиги и остатъци от храна.
	Все пак, щом се изкачих с ескалатора до Парк стрийт, първото, което чух, бяха двама китаристи, изпълняващи приятно мрачното парче на Студжис „Искам да ти бъда куче“, на което Кърт Кобейн направи кавър. Да, бях фен на „Нирвана“ през деветдесетте. Спомням си един особено забавен момент, точно след като се бях запознала с Дан и шофирах нанякъде, а в касетофона на двайсетгодишния шевролет се въртеше касетка на „Нирвана“ и той пееше с цяло гърло „Влажна вагина“. По онова време Дан често се държеше като немирник. Истински вярваше в идеята за забавление.
	Песните ни въздействат по този начин, не е ли така? Връщат ни към случки от миналото. Изглежда, музиката бележи голяма част от тийнейджърските и младежките ни години и определена песен е в състояние да събуди спомен за време, в което животът не ни се е виждал толкова сериозен, толкова объркан.
	Двамата певци напомняха онзи гръндж стил, в който Кърт Кобейн беше новатор. И двамата бяха на не повече от двайсет години и въпреки леко наркоманския им вид, музикалните им възможности и вокалната хармония бяха невероятни.
	Районът около този вход на парка „Комън“ беше доста оживен. Групи от туристи. Местни бегачи или велосипедисти. Навсякъде се виждаха двойки. Млади гаджета, обвили ръце около кръста на другия. Няколко тийнейджъри, които се целуваха малко прекалено страстно по пейките, и двойка, която направо си просеше арест до едно дърво. Имаше и такива, които очевидно бяха на първа среща, предпазливи и неспокойни. Млади родители с бебенца и колички, всичките недоспали и очевидно измъчени от битови несгоди. Двойки на средна възраст — някои видимо отчуждени, други приветливо усмихнати. И доста възрастни мъж и жена, седнали на пейка точно до входа на парка, и двамата четящи рубрики от сутрешния „Глоуб“, хванати за ръце.
	Аз, естествено, завидях на тази двойка и ми се прииска да знам историята им. Дали се бяха влюбили като хлапета преди шейсет години и се обичаха оттогава (брачна история в стил „Рийдърс Дайджест“)? Или пък се бяха открили доста по-късно в живота, след като бяха овдовели, разведени или прекарали живота си сами? Дали бракът им беше от онези, претърпели сериозни катаклизми и периоди на истинско отчуждение, а след това равновесието се беше възстановило, за да ги отведе до залеза? Дали не се бяха вкопчили един в друг от страх, за да устоят на трусовете или в търсене на нещо по-добро… а сега бяха двама старци на пейка в парка, които се държат за ръце, примирени с факта, че не ги очакват други възможности освен човека, когото е трябвало да изоставят още преди години?
	То се знае, ужасно ми се искаше да вярвам в първия сценарий — хората, отдали се един на друг преди шейсет години. И, то се знае, бях наясно, че това е в сферата на фантазиите — че такава дългогодишна връзка не може да е била любовна песен от начало до край. А колко ни се иска да повярваме в приказката и не спираме да се чудим защо не можем да постигнем съпружеското щастие.
	Погледнах часовника си. Един и осемнайсет. Вече бях закъсняла с три минути, а Бийкън стрийт беше… къде всъщност беше? Видях един полицай и го помолих да ме упъти. Той ми показа сградата на Конгреса на едно възвишение точно над „Комън“ и ми поръча да завия наляво, щом стигна дотам.
	— Бийкън стрийт е първата голяма улица — допълни той. — Няма начин да я пропуснете. Освен това съм сигурен, че с когото и да имате среща, ще ви чака.
	Не можах да сдържа усмивката си, но, така или иначе, закъснявах, а не исках да карам Ричард да си помисли: „Значи е от онези жени, които играят игрички и карат мъжете да чакат“.
	Би ли си помислил наистина така? И защо аз мислех за това?
	Стигнах до „Бийкън стрийт хотел“ в един и двайсет и седем. С дванайсет минути закъснение. Бистро`то беше на нивото на улицата. Изглеждаше изискано и стилно. Ричард вече беше там, седнал в едно сепаре в дъното. Забелязах, че е избрал своята представа за ежедневно облекло: синя риза, тъмносиньо яке с цип и панталон цвят каки. Изведнъж се почувствах глупаво заради парижкия бохемски вид. Беше се надвесил над своето блекбъри и невероятно концентриран пишеше съобщение. По изражението му си личеше, че очевидно е разстроен от нещо.
	— Съжалявам — казах, щом стигнах до сепарето. Изведнъж Ричард скочи на крака и се опита да лепне усмивка на лицето си. — Не прецених добре времето за път.
	— Няма нужда да се извиняваш — отвърна той и ми направи жест да седна. — Всъщност аз ти дължа извинение. Ще се наложи да съкратим обяда.
	— О — промълвих и се опитах да прикрия разочарованието си. — Да не би нещо да се е случило?
	Забелязах как присви устни. Натисна бутона за изключване на блекбърито си и го избута далеч от себе си, сякаш то беше вестител на злото.
	— Да, нещо такова…
	Въпреки това се насили да изглежда весел.
	— Не си струва да си разваляме обяда. Не знам за теб, но аз определено бих се зарадвал на „Блъди Мери“.
	— Не бих отказала едно.
	— Не бих отказал и две.
	Той направи знак на сервитьора и поръча питиетата.
	Щом сервитьорът си тръгна, забелязах, че Ричард е взел салфетката от масата и я усуква — на мен самата ми е привично, когато съм неспокойна.
	— Нещо се е случило, нали? — попитах.
	— Толкова ли е очевидно?
	— Ужасно си разстроен.
	— Разстроен, разнебитен, изтерзан…
	— Съкрушен. Вече със сигурност знам, че си подвижен речник.
	Тъжна усмивчица от Ричард.
	— Съжалявам — каза той. — Нямах намерение дори да споменавам за това…
	Протегнах ръка и леко докоснах неговата. Това беше жест, който продължи не повече от секунда. Но начинът, по който пое въздух, щом пръстите ми се допряха до ръкава му, ме накараха да се замисля кога ли някой го бе докосвал така успокоително за последен път.
	— Разкажи ми, Ричард.
	Той сведе поглед и се загледа в полирания дървен плот на масата помежду ни. После заговори, без да поглежда към мен:
	— Излъгах те за нещо.
	— Добре — отговорих, като се стараех да спазвам неутрален тон и да не бъда разстроена, разнебитена, изтерзана. Все пак бях прекарала в компанията на този мъж едва три ча`са до този момент. Случайно познанство. Нищо повече. Защо тогава признаваше, че вече е преиначил нещо?
	— Синът ми Били — каза най-после той, все още свел поглед.
	— Случило ли му се е нещо?
	Той кимна.
	— Нещо сериозно?
	Той кимна отново. А после:
	— Когато ти казах, че живее у дома, спестих истината. Били е в психиатрията на щатския затвор вече близо две години. Току-що разбрах, че са го преместили в изолатор, защото през нощта се опитал да намушка един от другите затворници. За трети път го поставят в изолатор през последните осемнайсет месеца. Психиатърът му тъкмо ми съобщи, че не вижда как ще бъде освободен оттам в обозримо бъдеще.
	Тишина. Отново поставих длан върху ръката на Ричард.
	— Не знам какво да кажа, освен че новината е наистина ужасна.
	— Така е — потвърди той. — Кончината на надеждата.
	— Не говори така. Винаги има надежда.
	В този момент той погледна право към мен.
	— Наистина ли вярваш в това?
	Този път аз отклоних очи.
	— Не — признах най-накрая.


>>	2

	— Поставиха му диагноза биполярно разстройство, когато беше деветнайсетгодишен.
	Тъкмо ни бяха донесли „Блъди Мери“. Въпреки че Ричард в началото отказваше да говори за това („Не искам да те отегчавам с неприятностите си“), аз внимателно бях настояла да ми разкаже всичко. Глътка от питието му. Още един дълъг момент на взиране в плота на масата, докато преценяваше дали да подхване историята. Стиснах ръката му по-силно. Той сложи длан върху моята за миг, след това посегна за питието си и едновременно отдръпна ненатрапчиво ръката си. Втора голяма глътка и видях как почти незабележимо потрепна, когато водката плъзна из тялото му.
	— Винаги сме знаели, още от най-ранната му възраст, че Били не е нормално дете. Интровертен. Винаги дистанциран. Потаен — или поне така ни се струваше на нас. Имаше и моменти, когато всичко му беше наред, а после съвсем внезапно го обземаше някаква свръхоживеност и хиперактивна общителност. В малко прекалена степен, ако питаш мен. Ала след периодите му на цупене, на изолация, на солипсизъм…
	Прекрасна дума, помислих си. Сякаш прочел мислите ми, Ричард повдигна вежди миг, след като я беше изрекъл. Отвърнах на усмивката му. Ричард продължи:
	— И двамата бяхме толкова щастливи в промеждутъците, когато настроението му бе очевидно повишено. Особено след като беше прекарал голяма част от юношеството си в уединение. В местната гимназия в Бат го смятаха за смахнатия в класа. Училищният психолог проведе тестове и откри, че той има известни „проблеми“. Изпрати го на психотерапия за известно време, при все че Мюриъл, съпругата ми, беше против.
	— Защо?
	— Мюриъл е от хората, които вярват, че „душевните болежки“, както тя ги нарича, са проява на слабост. Предполагам, че това се дължи на детството, което е имала. Израснала е в Дорчестър, а баща й е бил от оня тип доста крайни ченгета с ирландски произход, дето не си поплюват. Разбира се, пияница и човек, който често използвал жена си като боксова круша. Накрая майката на Мюриъл не могла да търпи повече. Самата тя била от Луистън, така че се върнала с Мюриъл и двамата й братя в семейния си дом, когато Мюриъл била само на дванайсет. Никога повече не видяла баща си. Той решил, че след като всички деца са последвали майка си в Мейн, са се отрекли от него. Затова прекъснал всякакъв контакт с тях, докато пет години по-късно бутилката най-после унищожила черния му дроб… Впуснах се в прекалено много подробности.
	— Но пък интересни подробности — отбелязах.
	— Не го казваш само от любезност, нали?
	— Казвам го, защото искам да чуя историята. Твоята история. Как се запозна с Мюриъл?
	— Баща ми я нае като секретарка.
	— Кога беше това?
	— През хиляда деветстотин осемдесет и четвърта. Беше посещавала школа за секретарки в Портланд и беше имала кратък брак с ченге.
	— Историята се повтаря.
	— Особено фройдистката история. Но това между мен и Мюриъл е друга тема.
	— Само едно дете ли имате?
	— Тя претърпя три спонтанни аборта, преди да се роди Били. Затова и двамата гледахме на него като на невероятен дар, компенсация за скръбта, която ни причиниха трите неуспешни бременности. И все пак, когато Били най-после се появи, Мюриъл беше вече на трийсет и шест, което днес се приема като нормална възраст за първо раждане, но навремето я смятаха за доста закъсняла. От самото начало Мюриъл правеше всичко необходимо за отглеждането на Били, но аз усещах, че тя така и не успя да изгради стабилна връзка с момчето, сякаш дълбоко в себе си винаги беше усещала, че е различен.
	— Имаше ли нормални темпове на развитие като малък?
	— Напълно. А при ранните тестове за способности надвишаваше контролните резултати. Особено в математиката. Тя беше истинска благодат за него в училище — що се отнасяше до математически умения, той беше магьосник. Спомням си, че учителят му по математика в десети клас ми се обади веднъж — мисля, че се казваше господин Поулинг — помоли ме да го посетя и ми каза, че Били притежавал най-надарения теоретичен ум, който е срещал през двайсет и пет годишната си практика. Попита дали съм съгласен да посещава допълнителни часове след училище и да отиде на интензивен летен лагер по математика, организиран от Масачузетския технологичен институт. Мюриъл реши, че това е прекалено — „Какво ще постигне на този математически лагер, освен да стане още по-саможив?“ — ето как виждаше тя нещата. Аз настоях, че това е талант, чието развитие трябва да насърчим, и че математиката може да бъде изход от изолацията и самотата, които е изпитвал в досегашния си живот. Според мен, ако отидеше на този математически лагер, щеше да попадне сред деца с подобен умствен капацитет — такива, каквито самият Били наричаше „луди по числата“ и каквито не се срещаха в гимназията в Бат. Мюриъл недоволстваше и срещу цената — почти три хиляди долара, което в края на деветдесетте щеше сериозно да ни затрудни въпреки добрите времена тогава. И все пак успях да се наложа. Били отиде на математическия лагер, организиран от Масачузетския технологичен институт. През първите две седмици изглеждаше невероятно щастлив. Харесваше преподавателите. Харесваше останалите факири в математиката. Дори го посетих след десетина дни. Никога не го бях виждал така целеустремен, в такъв покой със самия себе си и с обстановката. А преподавателят по ламбда изчисление — наложи ми се да проверя какво означава това — ме дръпна встрани и ми каза, че ще поговори с приемната комисия за предсрочно приемане на Били в Масачузетския технологичен институт следващата есен.
	Поех обратно към Бат въодушевен. Синът ми — гений по математика. Синът ми — бъдещ преподавател по математика в Масачузетския технологичен институт, а може би в Харвард или Чикаго. Синът ми, Нобеловият лауреат. Да, знам, че всичко това звучи малко като бълнуване. Ала разговорът ми с онзи преподавател ме накара да повярвам, че Били може да го постигне.
	Пет дни по-късно ни се обадиха от администрацията. Били се опитал да подпали чаршафите и матраците в стаята си в общежитието. За късмет на същия етаж имало съобразителен домакин. Той подушил дима. Потушил пламъците с пожарогасител. И все пак щетите, които причинил Били, възлизаха на няколко хиляди долара. Щом си призна, че сам е подпалил пожара, беше изключен на мига.
	Аз, естествено, бях съкрушен от случката. Онова, което ме съсипа още повече, беше, че когато отидох да взема Били, той не искаше дори да говори за това. Каза единствено:
	— Предполагам, че просто исках да се проваля.
	Щом направи същото признание и пред майка си, тя искаше да го прати в най-близката лудница. След това години наред отново имаха проблеми в общуването. Били знаеше, че майка му го смята за ненормален. Мюриъл никога не е приемала нищо и никой, дето се разминават с разбиранията й. Тя мрази да пътува. Излизала е извън Мейн само два пъти през последните пет години — и то само заради погребения на роднини в Масачузетс. Освен това не може да приеме изключително даровития си, но ексцентричен син. През цялото време се опитвах да говоря с нея за това, стараех се да я накарам да покаже привързаност към момчето, но щом Мюриъл си създаде негативно отношение към някого, положението просто не може да се промени.
	Той млъкна и посегна отново към чашата с „Блъди Мери“. Аз също отпих голяма глътка от моята и се опитах да подредя в съзнанието си сложната ситуация в брака на Ричард. От разказа му останах с впечатление, че Мюриъл е студена, критична и сдържана в емоциите. Но дали мнението ми не беше повлияно от вида на безкрайно разстроения й съпруг пред очите ми?
	— Всеки от нас си има своята интимна скръб, не е ли така? — промълви той. — А аз определено не исках да съсипя обяда ни с…
	— Недей да се извиняваш. Случилото се със сина ти наистина е сериозно.
	— Случилото се със сина ми? — отрони той почти шепнешком. — Казваш го, сякаш бедата просто го е сполетяла. Истината е, че той сам си я навлече.
	— Но ти каза, че страда от биполярно разстройство. А когато си поразен от такова нещо…
	— Знам, знам. Права си. „Господи, прости им, защото те не знаят какво вършат.“ Мюриъл ми цитира тези слова на Лука, когато се опитах да обясня поведението на Били след изключването му от математическия лагер на Масачузетския технологичен институт. „Както обикновено му търсиш извинение. Трябваше да го заведеш в най-близкото поделение на военноморските сили и да го накараш да се запише доброволец. Тримесечно обучение на Парис Айлънд би прогонило цялата му лудост.“ Съзнавам, че всичко това кара Мюриъл да изглежда доста крайна. Истината е, че след като доведох Били от Масачузетския технологичен институт и той отказа да разговаря с нея, се събудих в три часа през нощта и я заварих да плаче неудържимо, седнала на един стол край прозореца в спалнята ни. Опитах се да я успокоя, а тя ми каза, че вини себе си за всичко, което било сполетяло Били. „Знам, че бях лоша майка. Знам, че никога не му дадох обичта, от която имаше нужда.“ Беше чудесно да чуя това, защото тя изрече истина, за която винаги се бях страхувал да разговарям с нея.
	Но защо си се страхувал? Спрях се, преди да задам този въпрос.
	Защото самата аз знаех добре, че дългите и трудни бракове се крепят на премълчаването на болезнени и очевидни истини и че се боим да започнем разговор, който ще ни отведе до още по-мрачен и объркан живот от този, който сме си създали.
	— Винаги съм се мразел за това, че не се възпротивих срещу антипатията й към сина ни. И срещу факта, че беше неспособна да показва обич и грижа.
	— Към него, но и към теб? — попитах.
	Забелязах как Ричард се напрегна и се проклех, задето бях прекрачила границата.
	— Извинявай, извинявай, въпросът беше неуместен — признах.
	Той отново отпи.
	— Всъщност въпросът беше съвсем уместен. Освен това подозирам, че вече си наясно с отговора.
	— Ами след математическия лагер… потърсихте ли помощ?
	— Разбира се. Веднага ангажирах училищния психолог с проблема. Тя беше много приятна жена и ако не друго, то поне помогна за снемането на товара. Говореше за споделянето на чувствата, но щом се стигна до клиничните причини, предизвикали Били да извърши нещо толкова разрушително, толкова катастрофално, оказа се, че е извън нейната компетенция. Препоръча ни психиатър. Психиатърът постави диагноза депресия и предписа валиум. Последва една прилична година. Той посещаваше психиатъра веднъж седмично. Изглежда лекарствата помагаха. Били завърши последната година в гимназията. Представи се добре на САТ, включително постигна 750 точки по математика. Инцидентът в Масачузетския технологичен институт беше останал в миналото. Аз платих щетите на стойност четири хиляди долара. Така и не повдигнаха обвинение и досието на Били остана чисто. Няколко университета проявиха сериозен интерес към него, включително Чикагския и Корнел. Последва още един невероятен триумф, след като Калифорнийския технологичен институт предложи пълна четиригодишна стипендия. Калифорнийския технологичен институт — Калтек! Били беше развълнуван. Аз бях развълнуван. Дори майка му беше доволна, че момчето й е прието в един от най-великите университети по математика и естествени науки в света. Работата беше там, че Били излизаше с едно момиче от класа си. Мери Трейси. Прекрасна млада жена. Много я биваше по химия. Освен това, изглежда, наистина разбираше нашия чудат син. Дори беше спечелила пълна стипендия в Станфорд, така че нямаше да се налага да се разделят, след като и двамата щяха да бъдат в Калифорния. Всичко изглеждаше наред.
	А после, близо три седмици преди дипломирането си в гимназията, той изчезна. Просто се изпари. Намесиха се местната и щатската полиция. Снимката му беше във всички вестници и новинарските бюлетини в Мейн. Фактът, че беше откраднал колата на Мюриъл и дебитната й карта — той знаеше пинкода, защото тя го беше молила да тегли пари от време на време — естествено го превръщаше в сериозно провинение. Банката ни информира, че е извършил само едно теглене на триста долара в деня на изчезването си. Не блокирахме картата по съвет на полицията, тъй като така щели да могат да проследят местонахождението му. Но след първото теглене не последва друго. От него нямаше ни звук, ни стон. Следата беше изстинала. А аз не можех да престана да се боя от най-лошото: че е посегнал на живота си.
	Но ето че осем дни след изчезването му — осем дни, през които бях спал по не повече от три часа на нощ — ни се обади полицай от местната полиция, капитан Дуайт Петри. Бат е малък град. Двамата с Дуайт бяхме учили в едно и също училище. Баща му работеше в полицията. Моят баща се беше грижил за застраховките на къщите и колите на семейството им. Дуайт беше дошъл при мен за същото, след като се ожени и имаше свои деца. Той беше единственият приятел, на когото бях доверил случката в Масачузетския технологичен институт, тъй като бе от малкото хора, на чиято дискретност разчитах. Всъщност историята с Масачузетския технологичен институт не получи гласност за известно време. Изчезването на Били, от друга страна, беше голяма местна новина и покрай нея случката с потушения пожар се разчу. Почти сигурен съм, че вината бе на майката на един съученик на Били. Синът й също беше на този математически лагер, но нито Калифорнийският технологичен институт, нито някое от другите учебни заведения му отпуснаха стипендия. Тази жена — името й е Маргарет Грийсън — ходела и разправяла наляво и надясно как било пълен абсурд това кретенче Били Коупланд да обира всички стипендии, а за нейното момче да няма нито една. Точно Дуайт ми каза, че я чули да говори така. Като капитан в полицията Дуайт никога не повтаря уличаваща информация, ако не я е получил от абсолютно надежден източник. В следващия момент всичко това се появи и във вестниците. А в наши дни всичко е свързано с Гугъл и Яху и, разбира се, някой от приемната комисия в Калтек бе обърнал внимание. Тогава началникът на приемната комисия се обадил по телефона на съветника за следгимназиално образование в гимназията на Бат и настоял да научи защо училището е прикрило изгонването на Били. Човекът отговорил, че за пръв път чува за това. Тогава двамата с Мюриъл бяхме извикани в кабинета на директора и там сериозно ни триха сол на главата, задето сме укрили „углавно престъпление“, както се изрази директорът. Опитах се да обясня, че след като не беше повдигнато обвинение в полицията и проблемът с Масачузетския технологичен институт беше миролюбиво уреден между двете страни, не сме сметнали за необходимо да споделяме тази информация с училището. Осъзнавах, че подобна версия звучи неубедително, че определено бяхме виновни в премълчаване, и това, предполагам, си беше самата истина.
	— Кое те кара да мислиш така? — попитах.
	— Училището трябваше да бъде информирано.
	— В Масачузетския технологичен институт знаеха ли името на училището на Били?
	— Разбира се. Разполагаха с всичките им данни.
	— И все пак са решили да не съобщават на гимназията в Бат за изключването му. Самият факт, че от Масачузетския технологичен институт не са приели за нужно да уведомят гимназията в Бат за този злощастен инцидент…
	— Не беше инцидент. Беше нарушение.
	— Синът ти страда от биполярно разстройство.
	— Тази диагноза беше поставена по-късно. А палежът определено не е леко провинение.
	— Въпреки това от Масачузетския технологичен институт са решили, че нарушението не е толкова тежко, та да съсипят бъдещето на изключително даровит млад човек.
	— Изгубих шестима от клиентите си. Всички казваха едно и също: не искали да имат нещо общо с човек, който проявява безотговорно отношение към истината.
	— Това е много грозно и направо осъдително, ако питаш мен — отсякох.
	— Много си мила.
	— Да не би да казваш това, защото не си свикнал да се отнасят мило с теб?
	Ричард затвори очи за миг. Стисна устни и се чудех дали съм нарушила невидима граница, дали няма да стане и да сложи край на обяда, който още не беше започнал.
	— Съжалявам — чух се да казвам.
	Ричард отвори очи.
	— За какво?
	— За това, че се бъркам в неща, които не са моя работа…
	— Но си права.
	Подбрах предпазливо следващите си думи.
	— В кой аспект по-точно съм права?
	— За това, че не съм свикнал да се отнасят мило с мен.
	И двамата посегнахме към питиетата си.
	— Самата аз назнайвам това-онова по въпроса — признах.
	— Съпругът ти?
	Кимнах.
	Мълчание. В този момент келнерът се появи в сепарето с широка усмивка.
	— Как сте? Готови ли сте за по още едно „Мери“? Нека ви припомня нашите брънч специалитети…
	— Да го отложим за след петнайсет минути — прекъсна го Ричард.
	— Няма проблем, не бързаме за никъде — отвърна келнерът, схванал настроението.
	— Благодаря — каза Ричард. В мига, в който сервитьорът се отдалечи достатъчно, се върна на темата: — И тъй… съпругът ти…
	— Ще стигнем до това. Всъщност исках да кажа, че…
	— Как се казва той?
	— Дан.
	— Който е бил уволнен от „Л. Л. Бийн“, но започва отново работа в складовете в понеделник?
	— Добра памет.
	— Това е типично за търговците.
	— Въпреки това ми прави впечатление, че извън работата си като застраховател не си от хората, които непрестанно се опитват да продават нещо и вечно имат сделка на ума си.
	— Може би се дължи на това, че когато продавам, играя роля. А извън нея…
	— Не играем ли всички роля? — попитах.
	— Въпрос на гледна точка.
	— Но гледна точка с голяма доза достоверност, нали? Искам да кажа, че всички си изграждаме образ. Въпросът е дали сме доволни от внушавания облик.
	— Не очакваш отговор, нали?
	Засмях се, а Ричард ми отвърна с лека усмивка.
	— Добре, свалям картите на масата — казах. — Преценявам живота си и често се чудя как се докарах до това съществуване, до този образ, до тази роля, която играя всеки ден.
	— Всички го правим, не е ли така?
	— А каква роля би играл, ако можеше да избираш?
	— Отговорът е лесен — отвърна той. — Щях да съм писател.
	— Несъмнено такъв с крайбрежна къща в Мейн… или може би и сега е така.
	— Ни най-малко. Живея в самото градче Бат. А къщата, макар и хубава, е доста скромна.
	— Моята също.
	— Всъщност ако бях писател, щях да живея тук, в Бостън. Градски живот и всичко останало.
	— Защо не в Ню Йорк или Париж?
	— Аз съм момче от Мейн, а това означава, че Бостън е идеалът ми за голям град. Компактен, пълен с история, в източната част на страната. Освен това „Ред Сокс“ са тук…
	— Значи и у теб говори стадното чувство?
	— Като у всички фенове на „Ред Сокс“.
	— Повечето хора се поддават на стадното чувство. Особено като опира до собствената ти плът и кръв. Ето например онази жена, Маргарет някоя си, която се постарала инцидента в Масачузетския технологичен институт да стане публично достояние. Защо й е било нужно? Защото собственият й син не е бил така талантлив и даровит като Били. Поддала се на стадното чувство и се захванала да сее хаос и опустошение. От моята гледна точка това е пет пъти по-осъдително от факта, че ти и съпругата ти сте премълчали проблема в математическия лагер на Били. Просто сте се опитвали да предпазите сина си. А тя преднамерено е предизвикала този срив и с това е навредила на един млад човек. Би трябвало да се срамува от себе си.
	— Не се срамува, повярвай ми.
	— Какво стана, след като от Калифорнийския технологичен научиха за проблема с Били?
	— Неизбежното. Оттеглиха предложението за прием, както и стипендията. Още по-ужасното беше, че се случи, докато Били още го нямаше. В следващия момент ме нападнаха репортери от всички регионални вестници, а телевизионен екип от кореспондентската служба на NBC в Портланд дори паркира пред къщата ми и настояваха да обясня защо съм прикривал сина си. Изненадан съм, че не си чула за това, Мейн е толкова малък.
	— Рядко гледам телевизия. Обикновено чета новините в електронното издание на „Норт Йорк Таймс“. Дан все ми казва, че за човек, който живее в Мейн, проявявам твърде слаб интерес към местните новини. Вероятно защото в повечето случаи става въпрос за клюки. За нещастията и трагедиите на хората от други градчета. Сигурна съм, че ако попитам някого от колегите си в болницата за инцидента, те биха си спомнили. Но повярвай ми, това не се отнася за мен.
	— Благодаря.
	— Направи ли изявление в пресата?
	— Възложих на адвоката си да го направи. Кратко изявление, в което се казваше, че след като Били продължава да е в неизвестност — и ние сериозно се опасяваме, че може да не е жив — молим да ни оставят на мира в този труден за нас момент и така нататък. В полза на Дуайт мога да кажа, че застана на наша страна и обяви, че след като Масачузетския технологичен институт е сметнал проблема за личен, по негово мнение сме били прави да не повдигаме въпроса пред училището — освен това бил шокиран от някои твърде злонамерени граждани, които намерили за необходимо да навредят още повече на този очевидно изпаднал в беда млад човек, като разтръбят случката пред пресата. Дуайт каза също, че сме приятели от четирийсет години и при тези обстоятелства той би постъпил точно като мен. Въпреки това фактите сочеха, че шансовете на Били да влезе в който и да е колеж клонят към нула. И всичко това се дължеше на една злобна женица. Междувременно следата в издирването на Били беше изстинала. Тези осем дни… бяха повече от ужасни.
	— Как го понесе съпругата ти?
	— Както винаги, щом нещо й дойде в повече: хукна колкото можеше по-далеч. Замина при сестра си в Обърн. Обаждаше ми се веднъж на ден, за да чуе новините. През останалото време никаква я нямаше.
	— И не остана при теб?
	Отново затвори за кратко очи — забелязах, че прави това, щом разговорът тръгне в неприятна посока. Въпреки това не се опита нито веднъж да заобиколи горчивата истина. Вместо това отвори очи и призна:
	— Мислех си, че ще полудея.
	— Имало ли е конкретна причина за изчезването му?
	— Приятелката му обявила, че между тях всичко е свършило. Просто така. Изневиделица. Разбрах за това около седемдесет и два час след изчезването на Били. Рано една сутрин — трябва да е било около шест часа — някой захлопа силно по вратата ми. Изтичах долу и щом отворих, видях насреща си Мери, приятелката на Били, с обляно от сълзи лице. Поканих я в кухнята и цялата история излезе наяве. През последните няколко месеца Били се бил отчуждил, общувал трудно и бил неспокоен, така че накрая тя нямала друг избор и му казала, че е дошъл краят. След като ми разказа всичко това, изпитах безумен срам, особено когато ме попита: „Вие забелязахте ли, че се държи необичайно напоследък?“. Истината е, че не бях забелязал нищо различно, а синът ми беше скъсал с първата жена, която го беше обичала.
	Сякаш прочел мислите ми или вероятно изражението на лицето ми, той ме погледна и каза:
	— Точно така. Били никога не бе познал майчина любов. И все пак в защита на Мюриъл мога да кажа, че тя видимо направи всичко по силите си.
	— Ти наистина ли вярваш в това?
	— Не.
	Когато го изрече, той се взря право в очите ми и през тялото ми премина странен трепет. Поради това, че погледите ни се срещнаха, усетих каквото чувстваше той: че това е миг на споделено откровение. Една неназована с думи граница бе прекосена.
	— В крайна сметка къде откриха Били? — попитах.
	— На север, в Окръга — отговори Ричард, като употреби типичното за Мейн разговорно съкращение за окръг Аросток, най-отдалечения, най-слабо населен и непознат край на щата, известен предимно с обширните си гори и сложна мрежа от горски просеки, които не присъстваха на нито една от официалните карти на щата.
	— Състоянието му много ли беше лошо?
	— Много. Казал на щатския шериф, който го открил, че отишъл до Преск Айл, купил от местния „Уолмарт“ градински маркуч и изолирбанд и възнамерявал да кара навътре в гората, да залепи маркуча за ауспуха, да вкара другия край през прозореца, да покрие отвора на стъклото с изолирбанд и да включи двигателя.
	Въпреки това бил купил храна за една седмица, спален чувал и портативна печка. Това ме кара да мисля, че част от него е искала да живее. И все пак е разполагал с всичките тези приспособления, поел е навътре в гората и е кръстосвал безкрайните пътеки, достъпни само за местните компании за производство на хартия. Карал ли, карал, докато заседнал в канавка край един от черните пътища. Счупил мост. И ето че се озовал сам сред дивата природа в края на април, когато земята още била покрита със сняг, а на смрачаване температурите падали под нулата. Разполагал с всичко необходимо да отнеме живота си. Вместо това той живеел в колата си. Пускал парното през нощта, докато горивото му свършило. Използвал гората за тоалетна. Ядял приготвена на портативната печка храна. Бил сам-самичък в гората. Няколко месеца по-късно сподели с мен, че е бил щастлив за пръв път през живота си.
	След това извадил късмет. Един дървосекач го открил на зазоряване. В този момент Били бил останал без никаква храна и освен че бил изгладнял и страдал от тежките климатични условия, бил изпаднал в делириум. Заключил всички врати на колата си и не искал да отвори, когато човекът затропал по стъклата и се опитвал да убеди Били да позволи да бъде спасен. Били бил толкова объркан, че отказвал да отвори вратата. Тогава дървосекачът си тръгнал и се върнал четири часа по-късно — толкова бил отдалечен този район — придружен от служители на щатската полиция. Те също опитали да убедят Били да отвори и да им позволи да му помогнат. Щом видял хора в униформи, той напълно обезумял. Отказвал да отключи. Крещял и обиждал полицаите. Накрая те се принудили да разбият вратата с лост, а той ги нападнал. Сложили му белезници, но той продължил да буйства на задната седалка на патрулната кола и те го закарали при най-близкия лекар, който поставил на Били толкова силен транквилант, че го държал в безсъзнание двайсет и четири часа.
	След като се свестил, открил, че се намира в голямата психиатрична болница в Бангор. От щатската полиция на окръг Аросток се обадили на Дуайт. Какъвто си е страхотен приятел, той настоя да ме закара до там. Щом пристигнахме в болницата, огромна викторианска сграда, модернизирана отвътре, но въпреки това всяваща уплаха, заварихме Били, настанен в строго охраняваното крило. В изолатор. Позволиха ми да го посетя. Беше толкова измършавял и изстрадал от всичките тези дни, прекарани в ледената кола. Отказваше да разговаря с мен, макар че се разрида, когато му казах колко много го обичам. Опитах се да го успокоя, като понечих да го прегърна, но той се разбесня, замахна с юмрук към мен, който, за щастие, избегнах, блъсна го с все сила в стената и после се барикадира в банята. Пристигнаха четирима души от персонала, едри и яки мъже, и наредиха на мен и Дуайт да излезем, докато те се справят със сина ми. Освен че е най-старият ми приятел, Дуайт е и цар да ти поднесе истината без заобикалки. След инцидента Дуайт ме заведе в най-близкия бар, настоя да изпия двоен „Джак Даниълс“, за да се успокоя, и ми каза следното: „Синът ти е на ужасно място, а след тази случка няма начин да го пуснат оттам много дълго време“.
	— Къде беше майка му в този момент?
	— При сестра си в Обърн и чакаше да й се обадя.
	— Защо не дойде с теб в Бангор?
	— Когато й разказах по телефона какво се е случило, тя се разплака така, както не я бях чувал да плаче до този момент. Казах й, че вероятно е най-добре да отида в психиатричната клиника само с Дуайт. Тя не възрази.
	— Но тя видя ли се с него все пак?
	— Нямаш много добро мнение за нея, нали?
	Такъв коментар ме свари неподготвена, особено предвид оправданието, прозвучало в него.
	— Просто реагирам на това, което ти ми разказваш за нея.
	— Не е толкова лоша.
	— Вярвам ти.
	— Въпреки че я обрисувах като лоша майка?
	— Ричард… бракът ти си е твоя работа. Никога не съм искала да осъждам…
	— Нямах намерение да се държа така рязко.
	— Не бих казала, че се държа рязко. Просто историята ти е ужасна.
	— Това не е моята история, а неговата история.
	— Но ти си негов баща.
	— Знам, знам. Както можеш да си представиш, животът не беше същият след това. Седмица по-късно Мюриъл дойде с мен да го види в психиатричната болница. Първо разговаряхме със специалиста по психофармакология. Той ни каза, че дава на Били паксил, разновидност на прозак, и макар да било още рано, той реагирал добре на лечението. Когато го видяхме същия следобед — в контролирана среда в присъствието на двама едри мъже медицински сестри, в случай че положението излезе извън контрол — той изглеждаше оживен, бодър и радостен да ни види и двамата. Обеща ни, че ще пребори този проблем и ще влезе в Калифорнийския технологичен през есента, както беше планирал. Предварително се бяхме уговорили да не му казваме нищо за оттегленото предложение за прием, нито за факта, че изчезването му беше основна новина в медиите в продължение на две седмици. Въпреки това горката Мюриъл едва не рухна в този момент. Щом стигнахме до колата, тя зарови глава в рамото ми и си поплака десет минути. По-късно, докато пътувахме на юг и вече беше възвърнала самообладанието си, съобщи ми с леден тон: „Това момче вече е изгубено за нас“.
	Разбира се, не й повярвах. Казах си: я виж как се подобри, откакто започна новото лечение. Започнах да кроя планове как да го запиша в добър колеж есента. Не се отказвах от бъдеще за него.
	Четирийсет и осем часа по-късно отново ни се обадиха от щатската болница. Били изпаднал в тежък пристъп предишната вечер. Изведнъж станал агресивен. Започнал да удря и налага с юмруци един от пазачите. Опитал се да разбие главата му в прозореца. Наложило се да го упоят, за да го укротят, така че се намираше в тяхната версия на карцер. Прииска ми се да се втурна обратно към Бангор, но Дуайт ме посъветва да остана.
	Дните минаваха. Обади ми се директорът на психиатричната болница. Беше ужасно притеснен. Изсипа куп самообвинения. Оказа се, че психофармакологът напълно объркал диагнозата на Били, тъй като вече било ясно, че страда от биполярно разстройство. След като поразпитах, разбрах, че ако поставиш човек с биполярно разстройство на паксил, той светва като коледна елха. Нищо чудно, че бедното момче преживя тези маниакални кризи.
	— Значи са сменили лечението?
	— Да, предписаха му литий. Проблемът беше, че след нападението на щатски полицай и изстъпленията му в болницата щатските власти решиха да окажат натиск за продължителното му оставане в изолатор. Обсъдих с адвоката си възможността да заведем дело срещу болницата заради грешната диагноза и неподходящите медикаменти, предизвикали тези състояния. Моят адвокат ме свърза с такъв по наказателно право в Портланд. Таксата му беше близо четиристотин долара на час. Той ми заяви, че ако съм готов да похарча двайсет хиляди, могат да повдигнат иск срещу щата. Смяташе обаче, че ще загубим делото, тъй като Били е бил агресивен и нестабилен преди погрешно да му предпишат паксил. Изтеглих заем, срещу който заложих къщата си — Мюриъл беше категорично против — и започнахме делото. Загубихме. Въпреки че приемаше литий, Били продължаваше да показва признаци на сериозно душевно разстройство. Всичко беше в полза на щата. Беше постановено, че щатските власти имат право да оставят Били в онази болница дотогава, докато сметнат, че е готов да се интегрира в обществото.
	„Има ли шанс това да се случи?“, прииска ми се да попитам, въпреки че вече знаех отговора на този въпрос. Ричард отново сякаш прочете мислите ми и каза:
	— Само че това няма да се случи скоро. Защото след диагнозата биполярно разстройство беше класифициран и като опасен шизофреник. А сега… сега… ми се обадиха от щатската болница само преди един час. За пръв път от четири месеца са му позволили да се върне в общите помещения на мъжете в отделението. Станало сбиване и той намушкал някого в гърлото с молив.
	— Човекът добре ли е?
	— Според директора на психиатричното отделение, където се намира Били, раната е била повърхностна. Но това означава, че синът ми отново е в изолатор и ще остане там бог знае колко дълго.
	Гласът му секна и той закри лицето си с ръце. Поставих длан върху ръката му. Този път не се отдръпна.
	— Разбира се, обадих се на майка му веднага, щом получих новините от болницата. Отговорът й беше: „Този път го изгубихме завинаги“.
	— Убеден ли си в това? — попитах.
	— Не искам да вярвам, но…
	— Ако трябва да бързаш към болницата… — промълвих.
	— Синът ми отново е в изолатор. Това означава, че няма право на посещения. Психиатърът ми обясни, че ще го оставят там, докато не преценят, че е стабилизиран. При последния такъв случай минаха осем месеца, преди да мога да го видя. По-рано ти казах, че трябва да тръгвам по една-единствена причина: не смятах за възможно да споделя с теб всичко това. А ти беше така мила и търпелива, така…
	Сервитьорът отново се беше появил с широката си усмивка. Ричард отдръпна ръката си от моята.
	— Е, помислихте ли за хапването? — попита келнерът.
	— Имаме нужда от още малко време — отговорих и той се запъти в друга посока. Щом се отдалечи достатъчно, прошепнах на Ричард: — Моля те, върви, ако трябва.
	— Къде бих могъл да отида? Къде? — въздъхна той. — Но ако след всичко, което чу, ти имаш желание да избягаш…
	— От къде на къде да правя нещо подобно?
	— Сигурна ли си?
	— Сигурна съм.
	— Благодаря ти.
	— Не, аз ти благодаря.
	— За какво?
	— Че ми разказа за сина си.
	— Макар че историята е ужасна?
	— Особено заради това.
	Тишина. А после Ричард каза:
	— Има моменти в живота, когато човек наистина се нуждае от второ питие.
	На което можех да отговоря само:
	— Съгласна съм.


>>	3

	Изпихме второто си „Блъди Мери“. Изядохме омлетите, които поръчахме. Не говорихме повече за Били по време на обяда. Аз бих продължила разговора, защото имаше твърде много въпроси, които ми се искаше да задам на Ричард, особено по отношение на търсенето на други форми на лечение, така че Били да бъде спасен от този ужас.
	За разлика от съпругата си, Ричард не се отказваше. Въпреки че Мюриъл ми се виждаше неспособна да се справи с чудовищното заболяване на Били, знаех, че не е редно да осъждам дистанцираната й реакция към психическия срив на сина й. Така е с трагедиите на другите. Можеш да стоиш отстрани и да даваш какви ли не съвети. Но често се забравя едно: няма правилна стратегия за най-лошото, което животът може да ти поднесе. Върхът на арогантността е да налагаш на някого свой метод как да приеме кошмара, който ти самият не изживяваш. Това е другото типично нещо в трагедиите на останалите: завладяват ни с ужаса си, защото живеем със съзнанието, че във всеки момент траекторията на живота ни може да бъде променена от страховити невидими сили.
	Но след като престанахме да говорим за сина му, темата се измести към моите деца и той ме накара да разказвам за Сали и сериозните й юношески терзания.
	— Може би щом този Брад я зареже, ще започне да търси и друго освен социален статус при избора на следващия си приятел — предположи той. — Но нека те попитам нещо: бащата на Брад да не е адвокатът Тед Бингъм?
	— Понякога светът се оказва твърде малък.
	— Особено когато става въпрос за Мейн.
	— Всъщност да, баща му наистина е от каймака на адвокатите в Дамарискота, макар че вероятно изрекох оксиморон.
	Ричард се усмихна и добави:
	— Но, разбира се, ако беше казала високомерен адвокат от Дамарискота, можеше да бъдеш обвинена в тавтология.
	— Е, Тед Бингъм има репутация да е по рождение високомерен и от каймака на местното общество. Не ми казвай, че ти го застраховаш.
	— Никакъв шанс. Той работи с Фил Малой, който в основни линии е окупирал застрахователния пазар в Дамарискота.
	— И още как. Фил е застраховал къщата и колите ни.
	— Така е в Мейн. Причината да познавам Тед Бингъм е, че Мюриъл е учила заедно със съпругата му в Луистън.
	— Така е в Мейн. А аз, то се знае, съм се срещала с прочутата Бренда Бингъм.
	— Трудно е да си представи човек, че е израснала…
	— … на място, различно от Саут Бийч — довърших.
	— Или Хамптънс.
	— Или Парк авеню.
	— Но пък огромният им имот на брега на Пемакуид Пойнт…
	— Местенцето на мечтите ми — признах. — А сега ми е криво за злобните забележки по адрес на Бренда.
	— Тя е от хората, които сами предизвикват злобни забележки.
	— Боя се, че ми е добре известно. Сали чула веднъж как Бренда говори по телефона със своя близка и казала: „Приятелката на Брад е сладурана, но е много жалко, че родителите й изнемогват“.
	— А ти се тревожиш за ехидния коментар по неин адрес. Понякога хората просто си го просят. Особено ако си вирят дългия нос над всички останали. Сигурен съм, че дъщеря ти е прозряла истинската й същност зад фалшивото аристократично поведение.
	— Само да можеше Сали да разбере какво означава истинско благородство. Тя е лъчезарна и умна по рождение. Но подценява собствената си интелигентност и залита по повърхностното… Макар да съм сигурна, че е наясно колко глупаво е преследването на празни цели.
	— Тогава да се надяваме, че щом младият господин Бингъм замине за колежа си от Бръшляновата лига, тя ще се отдръпне от всичко това.
	— Точно на това разчитам. Но както сам знаеш добре, когато става въпрос за деца, не можеш да си сигурен, че ще успееш да ги защитиш от самите тях.
	— От което чувството за вина не намалява.
	— Така е. Но дори и непрестанно да ти напомням, че страданието на Били от биполярно разстройство няма нищо общо с онова, което си направил като баща, а и от думите ти става ясно, че си бил предан родител…
	— Да, няма да престана да чувствам вина, докато не го освободят от онази адска дупка. Дори тогава ще продължавам да се чувствам отговорен за ужасите, през които премина.
	— Дали чувството за вина у родителите някога избледнява?
	— Наистина ли искаш да ти отговоря на този въпрос?
	— Едва ли. Защото след всичко, което се случи с Бен, сина ми…
	Тогава му разказах за обещаващото бъдеще на художник на сина ми, за последвалия срив, след като разглезеното богато момиченце го заряза, как вече беше участвал в една голяма изложба и…
	— Значи, Бен се очертава като следващия Сай Туомбли.
	Отново погледнах Ричард сериозно изненадана.
	— Познаваш модерните творци — възкликнах.
	— Посетих голямата ретроспективна изложба на изкуството му през 2009 година в Художествения институт на Чикаго. Всъщност си измислих делови ангажимент в Чикаго, така че да мога да видя изложбата. Странното е, че баща ми, макар да беше консервативен бивш морски пехотинец, имаше отношение към живописта. Само дето вкусът му се ограничаваше до Уинстън Хоумър и Джон Сингър Сарджънт, което все пак беше проява на добър вкус. Татко винаги тайничко си е мечтал да бъде художник. Имаше малко ателие в гаража. Пробваше се да рисува морски пейзажи. Не се справяше зле. Подари няколко от картините си на роднини. Една галерия в Бостън дори изложи няколко от рисунките му на крайбрежието. Въпреки това не продадоха нито една. Татко, типично в стила си, реши, че не са достатъчно добри, въпреки че майка ми, която беше истинска светица, и брат му Рой го убеждаваха в противното. Една нощ след поредния си запой — лочеше евтин скоч като за световно — извади картините си от гаража и ги изгори до една. Ей тъй на. Струпа на моравата близо двайсет и пет платна, заля ги с керосин и драсна клечката. Бум. Майка ми го открила седнал край огъня, пиян и с обляно от сълзи лице, тъжен и ядосан на света… и най-вече на себе си. Защото съзнавал, че е изгорил всяко чувство за надежда и бъдещи възможности, за живот отвъд този, който си беше създал. Тогава бях четиринайсетгодишен, гледах всичко това от стаята си и си обещах, че никога няма да живея по начин, който не харесвам.
	— А баща ти някога върна ли се към рисуването?
	Ричард поклати глава.
	— И въпреки това се е отнесъл грубо с теб, когато си се осмелил да публикуваш разказа си.
	— Той беше абсолютно тежък случай.
	— Или просто е ревнувал. Бащата на баща ми е бил такъв. Видял е, че синът му е блестящ математик — учителите и консултантите по следгимназиално образование са го окуражавали да кандидатства навсякъде, от Харвард до Масачузетския технологичен институт, точно както твоя Били. Само че бащата на баща ми не бил добър татко като теб. Вместо това той безмълвно се гневял на способностите на сина си и положил сериозни усилия да попречи на успехите му. Настоял да се откаже от пълната стипендия в Масачузетския технологичен институт, за да може да работи в семейната железария всеки уикенд. Татко се примирил с това и се съгласил да учи в Университета на Мейн и да се връща през уикендите в Уотървил, за да работи на пълен работен ден всяка събота в магазина на дядо. Можеш ли да си представиш да насилиш талантлив млад човек да прави това?
	— Всъщност мога.
	— О, господи, бива ме да изтърся нещо, преди да помисля. Толкова много съжалявам.
	— Недей. Истината вече не боли. Просто си стои там. Отбелязала се е на лицето ми. Освен това, макар баща ми да ме подценяваше, никога не съм бил талантлив като твоя баща…
	— Не говори така.
	— Защо не? Това е самата истина.
	— Ами онзи разказ…
	— Разказ, написан преди трийсет години…
	— И още един, публикуван едва преди няколко месеца.
	— Запомнила си това?
	— Та ти ми го разказа вчера.
	— Не е нещо особено.
	— Особеното е това, че тази сутрин го потърсих в Гугъл. И го прочетох. Познай какво. Много е добър.
	— Сериозно?
	— Мъж се сеща за приятел от детинство, за когото се смята, че е паднал от скали в Праутс Нек, но приятелят знае, че е бил разследван за измами в счетоводната фирма, където е съдружник. Много в стил Антъни Тролъп.
	— Надценяваш ме твърде много.
	— Но ти трябва да си чел „Начинът, по който живеем сега“, защото, като цяло, темата за личната и социалната корупция е…
	— Далеч съм от Антъни Тролъп. А и малката счетоводна фирма в Портланд трудно може да се сравни с огромната брокерска къща в лондонското Сити.
	— Има ли значение?
	— Тролъп е проследил начина, по който парите постоянно обсебват хората. А фактът, че е използвал за декор Лондон на върха на викторианската му мощ…
	— А ти използваш малък град в Нова Англия в разгара на рецесията, за да изразиш същите притеснения как робуваме на парите и как те по един или друг начин ни определят.
	Ричард ме погледна с изумление и видимо усети, че не е в състояние да продължи този спор.
	— Като че ли остана безмълвен — казах.
	— Е, не ми се случва всеки ден да ме сравняват с един от най-големите романисти на деветнайсети век. И макар да съм поласкан…
	— Знам, знам, не го заслужаваш. Това са едва две хиляди думи, написани набързо за второстепенно списание. Освен това баща ти е бил прав за писателските ти способности през цялото време. Доволен ли си сега?
	Той се пресегна към питието си и го пресуши.
	— Никой досега не ме е окуражавал така за писането.
	— Съпругата ти прочете ли разказа?
	— Каза: лесно се чете, но е потискащ.
	— Права е, че те грабва от самото начало. Въпреки това очевидното самоубийство в края е невероятно обезпокояващо. Все пак на мен ми хареса моралното двусмислие, скрито в подтекста. Прилича на една строфа от „Кухите хора“ на Елиът: „Между движението и действието…“.
	— „… пада сянката“.
	Той довърши изречението ми, довърши цитата, който бях избрала, а аз се загледах в него и си помислих: този мъж е пълен с изненади. Вероятно най-учудващ е фактът, че го намирам толкова… правилната дума е завладяващ. И когато свали доста безформените си очила със стоманени рамки, за да разтърка очите си, изведнъж забелязах, че ако се абстрахирам от грозните дрехи за голф и чиновническите очила, срещу мен определено седи привлекателен мъж, чиято първоначална сивота беше добила по-топло излъчване. Забелязах още, че след като довърши цитата на Т. С. Елиът вместо мен, и той ме гледаше по различен начин; той също беше усетил, че нещата помежду ни се променяха. Част от мен ме убеждаваше: това е просто един интересен обяд, нищо повече. Друга част от мен, онази, която често се чудеше защо поставям толкова бариери пред себе си, беше на друго мнение.
	— Цял живот ли си носил очила? — попитах.
	— Доста са противни, нали? — отговори с въпрос той.
	— Не казах това.
	— Аз го казвам. Позволих на Мюриъл да ги избере преди около осем години. От самото начало знаех, че са грешка. Тя твърдеше, че придават делови вид и сериозно излъчване. А това е синоним на отблъскващи.
	— Защо ги купи тогава?
	— Добър въпрос.
	— Вероятно прекалено директен — допълних, като забелязах неудобството му. — Нямах намерение да се изразя така рязко. Съжалявам.
	— Недей. Често и аз се питам същото. Предполагам, че след като съм израснал в семейство, в което винаги жените избират дрехите на мъжете, и никога не съм се интересувал от стил и такива неща…
	— Всъщност ти имаш чувство за стил…
	Той подръпна жилетката си с цип.
	— Това трудно би могло да се опише като стил. Дори не играя голф.
	— Но със сигурност оценяваш визуалния стил, след като си почитател на Сай Туомбли и Джон Сингър Сарджънт. А що се отнася до света на книгите, на езика…
	— Често си казвам, че се обличам като търговец на застраховки.
	— Тогава престани. Направи промяна.
	— Промяна. Една от думите с най-силен заряд.
	— Също и една от най-лесните, стига да възприемеш идеята за промяна. „Не харесвам очилата, които нося, затова ще ги сменя.“
	— Това може да предизвика повдигане на вежди.
	— Толкова важни ли са за теб тези неодобрителни вежди?
	— Доскоро бяха. Промяна. Деликатна работа.
	— Особено когато става въпрос за очила.
	— Миналата година си обещах да си купя кожено яке.
	— Какво стана?
	— Пробвах едно в един от аутлетите във Фрийпорт. Мюриъл каза, че приличам на застаряващ мъж, изпаднал в криза на личността.
	— Често ли е толкова мила и сърдечна?
	— Наистина си доста пряма.
	— Просто ми идва отвътре.
	— Ти ли купуваш дрехите на съпруга си?
	— Дали аз го обличам? Отговорът е не. Опитах се да събудя интереса му към облеклото, но не постигнах успех.
	— Значи се облича като…
	— Като мъж, който не се интересува как е облечен. Може би ще ти бъде интересно да чуеш, че миналата година му купих кожено яке за рождения ден. Една от онези имитации на авиаторски якета. Той го одобри.
	— Е, определено имаш вкус. И определено умееш да се обличаш. Щом влезе, помислих си, че мястото ти е в Париж. Не че познавам Париж извън книгите и филмите.
	— Може да ти се удаде възможност да отидеш там.
	— Ти ходила ли си?
	— Квебек е най-близкото до Франция, където съм била.
	— Да, пътувах веднъж до Ню Брънзуик да се видя с един клиент, който имаше бизнес в Мейн. Това беше преди тринайсет години, когато още не беше нужно да имаш паспорт, за да пътуваш до Канада. Не е ли странно да нямаш паспорт?
	— Ами извади си.
	— Ти имаш ли?
	— О, да. Стои си в чекмеджето на бюрото у дома, пренебрегнат, неупотребяван, необичан.
	— Използвай го тогава.
	— Иска ми се. Но…
	— Знам: животът…
	Сервитьорът се появи и попита дали бихме желали кафе. Хвърлих поглед към часовника си. Беше почти два и половина.
	— Бавя ли те? — попитах.
	— Ни най-малко. А аз теб?
	— Нямам планове.
	— Тогава да пием кафе.
	— Добре.
	Келнерът изчезна.
	— Ще ми се деветдесет минути винаги да отлитат така бързо — казах.
	— И на мен. Но в твоята работа вероятно не се отегчаваш често. Всеки ден — различни пациенти. Нов набор от лични драми, надежди, страхове и други значими неща.
	— Караш отделението по радиография в малка болница в Мейн да звучи като руски роман.
	— А не е ли така? Както сама се изрази за разказа ми, универсалните проблеми са си универсални, без значение от размера на сцената. А ти сигурно ставаш свидетел на разтърсващи истории през цялото време.
	— Онова, на което ставам свидетел, са тъмни маси, сраствания с неправилна форма и зловещи сенки. Специалистът диагностик преценява какво означават.
	— Но сигурно веднага разбираш дали…
	— Дали е настъпило началото на края? Да, боя се, че клиничният ми опит опира тъкмо до това: след като съм гледала злокачествени образувания в продължение на две десетилетия, мога да преценя доколко са напреднали. Дали болестта е в първи, втори, трети или четвърти стадий. Обикновено първа узнавам това, дори преди лекаря специалист. За щастие има много строги правила, според които лаборантите никога не информират пациентите дали диагнозата е добра, или лоша. Въпреки това при прекалена настойчивост и ако новините са добри, съм си изработила код, разбираем за повечето ми посетители, който ги информира, че няма повод за притеснение. А нашият радиолог доктор Харилд разговаря с пациентите само в случай че всякаква опасност е изключена.
	— Значи, ако след скенер или рентген радиологът не дойде да разговаря с теб…
	— Зависи каква е болницата. В големите болници като „Мас Дженеръл“, намираща се недалеч оттук, съм сигурна, че спазват строг протокол и никога не разговарят с пациентите. Ние обаче не сме световноизвестно лечебно заведение. Както знаеш, болницата е от местен мащаб. Така че малко заобикаляме правилата и доктор Харилд се среща с пациентите, стига новините да не са зловещи.
	— Което означава, че ако не се срещне с теб…
	— Именно. Вероятно положението никак не е розово.
	— Ще запомня това.
	— Да се надяваме, че няма да стигаш до подобна диагноза — казах.
	— Истината е, че в крайна сметка всички ще стигнем до подобна диагноза. Част от работата ми е да правя пълна оценка на рисковете. Ето защо и аз гледам по различен начин на евентуалните болести на хората. Опитвам се да преценя дали сърцето им ще се пръсне, преди да навършат петдесет и пет според начина им на живот и самоунищожителните им навици. Или пък дали имат наследствено предразположение към рак. А понякога тренираното ми око забелязва, че са съсипани от живота и просто не си струва да заложа на тях.
	— Значи и ти имаш тренирано око.
	— Е, ако някой се появи в офиса ми със своите сто трийсет и пет килограма, задъхан от изкачването на стълбите, не, няма да се съглася да направя застраховка живот за един милион долара.
	— Но пък има вероятност да доживее до осемдесет въпреки теглото си. Освен това съществува един емпиричен факт, който никой от нас не може да избегне: цената на живота, който ни е даден, е, че в крайна сметка той ще ни бъде отнет. Всеки, който твърди, че не мисли постоянно за това…
	— Аз мисля постоянно за това.
	— Аз също. Осъзнавам, че времето е стока с постоянно покачваща се цена. Ако не го използваш правилно…
	— Някой изобщо използва ли го правилно? — попита ме той.
	— Със сигурност има хора, които се смятат за щастливци, които са постигнали смисъла на живота си.
	— И все пак, без значение колко щастлив и успешен може да ти се струва животът ти, винаги има част от него, която е проблематична или недоосъществена, или разочароваща в някакво отношение.
	— Това е някак чиновническа гледна точка, не мислиш ли?
	— Или напълно реалистична. Стига ти да не си на друго мнение.
	Преди да съм успяла да обмисля отговора си, чух се да казвам:
	— Не, боя се, че си напълно прав. В живота винаги има нещо, което не върви. Но пък голямата надежда е…
	Не довърших изречението и си отдъхнах, когато келнерът дойде с кафетата ни. Аз сипах мляко в своето и го бърках дълго с надеждата Ричард да не поиска от мен да продължа. Но, то се знае, той настоя:
	— Давай, доизкажи се.
	— Няма нужда.
	— Защо да няма нужда?
	— Защото…
	О, господи, искам да кажа това и едновременно не искам.
	— Защото голямата надежда в живота е да бъдеш с човек, с когото можеш да преодолееш всичко лошо, което те сполети през годините. Но това вероятно е най-голямата възможна илюзия. Идеята за…
	Донесоха ни сметката, а това ми позволи да оставя изречението да увисне, което беше истинско облекчение. Предложих да си я разделим.
	— Категорично не — заяви той.
	— Благодаря ти за прекрасния обяд.
	— Благодаря ти, че дойде. Беше… ами, в съзнанието ми изниква думата „чудесно“.
	— Какви са плановете ти за след това?
	— В смисъл утре, вдругиден, идната седмица, следващия месец…?
	— Много смешно.
	— Нямам планове за останалата част от деня.
	— Нито пък аз.
	— Дали да не си изобретим някой план?
	— Твърдо да.
	Още една усмивка от Ричард.
	— Добре тогава — заговори той. — Може ли да ти покажа къде възнамерявам да живея?
	— Местиш се в Бостън?
	— Местя се в края на улицата, на ъгъла на Бийкън стрийт и парка „Комън“.
	— И кога ще го направиш?
	Без да отмества поглед от мен, той изрече:
	— В следващия си живот.


>>	4

	Може и да не познавам света извън Източното крайбрежие на Съединените щати, но не мога да си представя, че ще срещна нещо по-съвършено от идеален есенен ден в Нова Англия. Особено този ден, този следобед. Слънцето още грее, но облива „Комън“ в медни, типични за късния следобед отблясъци. Небето е чисто и ясносиньо. Лек бриз продължава да се носи между отминалото лято и приближаващия мрачен студ на зимата. Паркът е нагизден с листа в есенна експлозия от основни цветове. Червеното и златистото на дъбовете и наситената яркост на брястовете.
	— Възможно ли е паркът да е нагизден с листа? — обърнах се към Ричард, докато пресичахме Бийкън стрийт и се насочихме към огромната градска градина. Ако бях задала подобен въпрос на Дан, той щеше да извърти очи и да ме обвини в превзетост и перчене с любовта ми към „префърцунени думи“. Ричард само се усмихна и отвърна:
	— Хубаво звучи. И е по-поетично от „украсен“, „окичен“ или „декориран“.
	— Определено бих избегнала синонима „декориран“.
	— Зависи как е употребен. Например: „В миналото «Комън» бил декориран с труповете на престъпници, висящи по дърветата“.
	— Господи, откъде ти хрумна това?
	— Някога, в ранните години на нашата държава, „Комън“, първият ни обществен парк в тогавашните колонии, е бил също и място за публично бесене. Пуританите с техния мрачен поглед върху човешката природа, вярвали, че публичните екзекуции ще послужат като добър пример за общността.
	— А знаеш ли къде точно са се извършвали тези екзекуции? — попитах. — Има ли в „Комън“ триста и осемдесет годишно дърво с табелка, която информира посетителите, че това е духовният дом на смъртната присъда в Америка.
	— Съмнявам се, че туристическата гилдия в Бостън би желала да рекламира нещо такова.
	— Но на север в Салем можеш да видиш къде вещиците са били съдени и несъмнено горени.
	— Всъщност една от вещиците, Ан Хибинс, е била обесена тук, в „Комън“, през 1656 година.
	— Откъде знаеш това?
	— Историята ми е хоби. Особено историята на колониална Америка. А жителите на Салем са се заели да осребряват лова на вещици, защото са разбрали, че могат да печелят от туристите, като въздействат на онази струнка в човешката природа, която е в съзвучие с Едгар Алън По. С любовта ни към „Гран Гиньол“, парижкия театър на ужасите, към плашещото и стряскащото. С вярването — и то е най-горещо подкрепяното от евангелистите — че апокалипсисът приближава, че настъпва краят на дните ни и е само въпрос на време да се появят Четиримата ездачи на Апокалипсиса и да оповестят, че Исус се завръща, за да възстанови господството си над света, преродените ще се възнесат на небето, а ние, езичниците, ще останем тук да изживеем живота си вечно прокълнати.
	— Но вчера ти защитаваше семейните ценности, за които евангелистите тръбят непрестанно, и звучеше като истински републиканец.
	— Откъде знаеш, че съм републиканец?
	— Отричаш ли?
	— На няколко пъти дадох независим вот.
	— Но никога за демократите?
	— Веднъж или два пъти. Но те не олицетворяват идеите ми. От друга страна, това се отнася и за новата Републиканска партия, която е станала толкова крайна и зла.
	— Каква е тогава политическата ти ориентация?
	— Объркана… вече не мога да определя къде ми е мястото.
	— Аз постоянно се чувствам така.
	— По отношение на политиката?
	— По отношение на всичко.
	— „Няма път към дома“.
	— Именно… и това е Дилън, нали?
	— Точно така.
	— Харесваш Дилън?
	— Това изненадва ли те?
	— Изненадана ли ти се видях?
	— Да.
	— Приятно изненадана.
	— Защото съм невзрачен мъж на средна възраст, който се облича като играч на голф през уикенда…
	— Щом не ти харесва как се обличаш…
	— Знам. Думата с П. Промяна.
	След това се загледа в далечината и промълви:
	— Наистина съвършен ден.
	— И аз си мислех същото преди малко.
	— Чудя се дали и британците са били така омагьосани от есента в Нова Англия по времето, когато този парк е бил използван за лагер от силите на Короната по време на Войната за независимост.
	— Отлично запознат сте с историята на колонията Масачузетс Бей, господин Коупланд.
	— Всеки път, щом се впусна в подобни тиради, съпругата ми ме обвинява, че се фукам.
	— Много жалко… И колкото и да е тъжно, не е необичайно. Съпругът ми прави същото всеки път, когато вербализирам страстта си към живописната фраза.
	— Би трябвало да те възхвалява.
	— За какво? Задето жена му прекарва твърде голяма част от времето си, забила глава в речника?
	— Но нима не забелязва, че този интерес, тази нужда да учиш, е израз на…
	Този път той млъкна, без да довърши изречението си.
	— Давай — подканих го. — Не се прекъсвай.
	— Мога да говоря единствено за себе си. Но… причината да чета толкова много, постоянно да заравям главата си в книгите е… ами… това е противоотрова за самотата, нали така?
	— Струва ми се, че да.
	Известно време повървяхме, без да говорим, към градската градина. Ричард наруши мълчанието.
	— И тъй, както казвах, британците разположили лагера си в „Комън“. Бесенията тук продължили до 1817 година. О, освен това през 1713 година се надигнал масов бунт, породен от недостига на храна в града. Знаеш ли, че през 1660 година пуританите обесили една жена, защото проповядвала квакерството, ето колко крайна била доктрината им. И още… о, боже, чуй ме само как бълвам факти, сякаш участвам в телевизионна викторина, където разполагаш с една минута да разправиш каквото знаеш за нещо тривиално като историята на бостънския парк „Комън“.
	— Това, което разказваш, е интересно. И впечатляващо. Кога си чел всички тези неща?
	Без да забави крачка, все още загледан в далечния край на парка, той отвърна:
	— Едва снощи, благодарение на Уикипедия. Искаше ми се да изглеждам ерудиран, когато те видя днес.
	Отново се усмихнах.
	— Е, успя. Освен това намирам за много трогателно, че си си направил труда да научиш толкова много за „Комън“ само заради мен.
	Поехме на север към градината.
	— Е, хайде. Разкажи ми всичко, което знаеш за това място.
	— Сигурна ли си, че искаш да чуеш предварително подготвената ми реч?
	— Не, казвам го просто, за да се изфукам с мазохистичните си наклонности.
	Ричард се засмя.
	— Никак не си лесна.
	— Не бих казала… въпреки че ако си позволя подобен саркастичен коментар към съпруга си, Дан със сигурност ще се засегне. А ти се засмя.
	— Доброто опознаване винаги води до… усложняване.
	— Защо не каза презрение?
	— Защото… иска ми се да не водеше до презрение. Но е така.
	— Във всеки брак, във всяко дълго съжителство?
	— Не мога да твърдя, че съм запознат с браковете на другите, те обикновено остават загадка за външните хора, а още повече за онези вътре в тях. От това, което съм чувал — а нямам толкова много приятели, които споделят подобни неща с мен — не бих казал, че голяма част от хората са истински щастливи. Ти познаваш ли много щастливи двойки?
	— Не. Но и аз като теб не мога да кажа, че имам много приятели.
	— Това ме изненадва. Изглеждаш ми като човек, който…
	— Ако не броим семейството и най-добрата ми приятелка Луси, като цяло, съм самотница. Беше така и в училище, и в колежа. Една или две близки приятелки. Поддържам топли отношения с хората около мен, но винаги съм била някак дистанцирана. Естествено, не и към децата си. Бих направила абсолютно всичко за тях, с изключение на нанасяне на тежка телесна повреда или убийство. Освен това едно време двамата с Дан бяхме близки.
	— А сега?
	— Наистина не ми се говори за това.
	— Ясно.
	— Ето че сега ти се проявяваш като много мил — казах.
	— Защо?
	— Защото ми разказа толкова неща за сина и съпругата си. А аз отново вдигам бариера, както обикновено.
	— Не бива да се чувстваш длъжна да споделяш.
	Спрях пред една пейка точно в началото на градината и седнах, изведнъж изпълнена с нежелание да вървя, докато водя този разговор. Ричард седна в другия край на пейката, очевидно усетил, че имам нужда от пространство.
	— Дан вече е човек, когото не познавам. Макар да съм споделяла малко с Луси за това, фактът е, че тая по-голямата част у себе си. Защото той преживя сериозна криза на личността заради загубата на работата си. А и защото винаги съм чувствала, че трябва да бъда лоялна към Дан. Господ ми е свидетел, че искам всичко да се върне така, както беше преди да го уволнят, когато отношенията ни бяха смислени и сравнително лесни. Е, не твърдя, че ни събра най-романтичната любов на света.
	— Кой тогава беше любовта на живота ти?
	Този въпрос, така неочакван и прям, ме смути. Не по-малко ме порази фактът, че без никаква пауза, без да се замисля разумно ли е да подхващам това, се чух да казвам:
	— Ерик. Името му беше Ерик.
	Вдигнах поглед, за да проверя дали ще открия в изражението на Ричард, че е отбелязал употребата на минало време. На мига съжалих, че поднесох дори и тази лаконична информация. Бях благодарна на Ричард, че не любопитства, но ето че самата аз отново изтърсих неочаквано за себе си:
	— За пръв път от петнайсет години произнасям името му на глас.
	Сдържах дъха си за миг с надежда, че Ричард няма да последва това разкритие с въпрос. В негов голям плюс, не каза абсолютно нищо, а просто остави мълчанието да увисне между нас, докато се борех да измисля как да продължа.
	— А сега спирам с тази тема.
	— Няма проблем — отговори Ричард.
	Изправих се. Ричард стори същото.
	— Да се поразходим ли още малко? — попитах.
	— Разбира се. Накъде?
	— Обеща да ми покажеш къде ще живееш в следващия си живот. Покажи ми.
	— Не е далеч.
	Продължихме през градината край малко езерце и цветни лехи, все още нагиздени — отново тази дума! — с последните останали от лятото цветя.
	— Нека отгатна — обади се Ричард. — За думата „нагиздени“ ли си помисли?
	Засмях се.
	— Това е впечатляващо — признах. — Или тревожно. Отново прочете мислите ми.
	Стигнахме до края на градината и се озовахме пред дълго авеню, по чието протежение се издигаха величествени сгради от деветнайсети век, и което бе разделено от зеленина, простираща се далеч на север. Точно пред нас имаше църква, която несъмнено датираше от колониалната епоха, и жилищна сграда, сякаш извадена от разказ на Ф. Скот Фицджералд за джаз епохата.
	— Значи на това място искаш да живееш в следващия си живот? — попитах и посочих нагоре към пентхауса.
	— В мечтите ми. Някога това е било „Риц“. Сега сградата е преустроена с апартаменти за супербогаташи. Дори в резервирания, строго официален Бостън, където показното харчене на пари все още се приема за безвкусица, може да видиш, като навсякъде в наши дни, илюстрации на сериозно състояние. Особено при многото взаимноинвестиционни фондове и специалисти по биотехнологии и инфотехнологии, съсредоточени тук.
	— Тези приятели от взаимните фондове получават премии от по два-три милиона долара годишно.
	— Минимум два-три милиона. Ако се намираш на върха на финансовата хранителна верига, вероятно сумата скача над десет милиона. Нереално звучи, нали?
	— Това, което го прави още по-нереално, е, че всеки, който не членува в клуба на богатите, тоест не печели по двеста хиляди долара годишно, влиза в графата на бедстващите. Казвам ти го от опит. Последните осемнайсет месеца, през които Дан беше без работа, бяха ужасно трудни. Колкото и да ненавижда работата в склада, която започва в понеделник, допълнителните триста долара седмично ще ни осигурят глътка въздух. Е, не дотолкова, че да можем да си позволим семейна ски ваканция в Аспен. Просто ще можем да посрещаме разходите си по-спокойно. Господ ми е свидетел, че не завиждам на никого за успеха или богатството му. Сама съм избрала професията и кариерата си. Също така избрах да остана в Мейн, след като знаех, че тук заплатите са по-ниски. Освен това мразя да се оплаквам.
	— Ето че отново се извиняваш за положението си, вместо да си го кажеш откровено. В наши дни в Америка или имаш много пари, или едва преживяваш. И говоря от позицията на републиканец, само че такъв, който е възпитан с убеждението, че животът на средната класа би могъл да е доста добър; че ако си учител, медицинска сестра, полицай, шофьор на линейка или войник, би могъл да имаш къща, две коли в гаража си, да си позволяваш двуседмична ваканция на брега на някое езеро всяко лято, да успееш да изучиш децата си в колеж, без да се налага да изплащаш смазващи заеми, да погасяваш здравните осигуровки на семейството си, без да се притесняваш, и дори да отопляваш дома си през зимата без проблем. Напоследък виждам редица клиенти, за които, макар да работят на пълен работен ден, цената на живота е непосилна… добре е, че съпругът ти е приел работата.
	— Дори ако тя го направи още по-нещастен?
	— По-добре да си нещастен, но да получаваш заплата, отколкото да си нещастен и да не печелиш нищо. Ще ми се да можех да цитирам Хорейшо Алджър: „Щом толкова мрази тази работа, нека си намери друга“. Но при този пазар…
	— На мен ли го казваш. Все си мисля, че може би трябва да променим живота си, след като Сали замине в колеж следващата година. Но…
	Не довърших мисълта си. Нямах представа как да я завърша.
	— Промяна — промълви Ричард. — Тази дума носи мощен заряд.
	Поехме по Комънуелт авеню. Няколко пъти съм се разхождала по този булевард и винаги съм му се възхищавала някак като забързан турист. Днес обаче се вглеждах внимателно в градските къщи, общите жилищни сгради и именията от двете му страни и тази част от Бостън ми се видя по-близка до атмосферата в творбите на Хенри Джеймс, отколкото до съвременната действителност. Може би се дължеше на начина, по който величествените фасади от камък и тухлена зидария се променяха под лъчите на късното следобедно слънце. Може и да беше заради несравнимата есенна палитра на дърветата, редуващи се с улични фенери от деветнайсети век. А може причината да бяха оживените коментари на Ричард за историята на авенюто и това, че сякаш знаеше любопитна случка за всяка сграда, покрай която минавахме. При обширните познания, които показваше, ми беше ясно, че не е научил всичко това в интернет предишната вечер, че те са плод на сериозно историческо проучване. Познаваше града детайлно и живо, което подсказваше сериозна ерудиция. Това ме накара да си го представя в дома му в Бат — скромна къща, беше ми казал, на една от уличките близо до ковашкия цех на корабостроителницата. Сигурна съм, че е превърнал таванската стаичка в домашен кабинет: семпло бюро, старо кресло, компютър, който е (точно като моя у дома) морално остарял с няколко години — защото Ричард не ми прилича на човек, който харчи много за себе си. Този кабинет беше тайният му изход: място, където можеше безшумно да затвори вратата към брак, очевидно неспасяем вече и напълно лишен от комфорт, да се отдалечи от непрестанната тъга по сина си Били. Тук Ричард би могъл да потъне в своята безгранична любознателност. Независимо дали щеше да се занимава с Оксфордския речник на английския език (бях убедена, че притежава пълното многотомно издание — това беше сред изкушенията, на които би се поддал), с някое от изданията на Нортън с антология на американската поезия или с пространно проучване в интернет, щом влезеше в тази стая, Ричард би могъл да изчезне във вълшебната страна на езика, на историческите подробности и да си представя, както вероятно правим всички, живот отвъд този, който сме създали за себе си.
	_Промяна._ Огромният неспирен копнеж, който е в основата на всички онези чувства, че сме в капан. _Промяна._ Ричард имаше право. Тази дума притежаваше огромен заряд.
	— Нямам представа кой е архитектът — каза Ричард, когато минахме покрай имение, определено от него като „близко до стила на голяма градска къща, каквато Идит Уортън описва в романите си «Къщата на радостта» и «Невинни години», макар повечето бостънчани да биха казали, че Ню Йорк е копирал тях, що се отнася до величествени постройки от края на деветнайсети век“.
	— Познаваш това авеню толкова добре.
	— Вече ти казах. Възнамерявам да живея тук в следващия си живот.
	— Къде точно?
	— На горната улица. Югозападния ъгъл на Дартмут и Комън авеню.
	— Добре е да знам какви са плановете ти за отвъдното.
	— „Следващият живот“ не означава задгробен живот — поправи ме той.
	— И кога ще започне този следващ живот?
	— Това е вечният въпрос.
	— Или не толкова вечен, предвид колко е временен животът — вметнах.
	— Вярваш ли в задгробния живот?
	— Знам, че вярата е антитеза на доказателството. Това означава, че всички вярвания, най-вече религиозните, неизбежно водят до приемане на сюжетна линия, която, колкото и удобна да е, никак не допринася за обогатяване на светогледа. Но от друга страна, ако утре ми кажат, че имам рак в четвърти стадий, бих ли се изкушила да се помоля на Исус да бъде мой Господ и Спасител? Колкото и да ми се иска да убедя себе си, че има нещо отвъд всичко това, огромната вяра, която се изисква, просто не е по силите ми. Тази мисъл ме натъжава, но достатъчно дълго се борих с нея, та да стигна до извода: това тук е всичкото. Ами ти?
	— По този въпрос съм раздвоен. Познавам няколко отдадени християни, които са абсолютно убедени, че свети Петър ще им връчи хавлия и ключ за гардеробче в мига, в който напуснат този живот. Нямам нищо против някой да вярва в това, при положение че основната роля на религията е да уталожва страха от смъртта. Но пък от друга страна четох, че когато Стив Джобс умирал от рак, споделил с близък приятел как, макар да бил много заинтригуван от всевъзможните мистични и спиритични идеи за задгробен живот, по-скоро бил склонен да мисли, че смъртта е бутон, който генерално ще изключи всичките му компютри.
	— Колкото и да е странно, има някаква утеха в това, не мислиш ли? Краят на съзнателността. Компютърът просто изгасва. Завинаги.
	— Проблемът е, че ние сме единственият биологичен вид със съзнание в пълния му смисъл; можем да чувстваме вина и съжаление. А ако, да речем, стигнеш до края на живота си…
	— Със съзнанието, че не си го живял истински?
	Бяхме на ъгъла на Комънуелт и Дартмут пред четириетажна постройка с каменна фасада, която, макар и с опушенокафява от смог зидария, изглеждаше (ако се съдеше по вратата и капаците на прозорците) добре поддържана. В сравнение с други по-пищни имения и общи жилищни сгради на улицата, тази беше по-скромна, но наистина очарователна. На железния парапет към улицата беше закачена табела „Продава се“. Дребният шрифт уточняваше, че апартаментът, който си търсеше собственик, е едностаен и притежава „старовремско очарование“.
	— Значи, това е мястото? — попитах.
	— На третия етаж. Трите прозореца, които гледат към улицата.
	Прозорците бяха големи и подсказваха, че таваните са високи.
	— Много хубаво — казах.
	— Измъкнах се преди две седмици и отскочих до Бостън, за да видя лично жилището. Наистина е просторно. Подове с идеален паркет. Дневна по цялата дължина на сградата. Спалня с прилични размери. Ниша към дневната, която би могла да се превърне в идеален малък кабинет. Банята и кухнята са малко демоде, но брокерът ми каза, че цената от триста и петдесет хиляди долара подлежи на обсъждане, че собствениците имали сделка, която пропаднала миналата година, и наистина искали бързо да извършат продажбата, така че ако извадя двеста шейсет и пет хиляди в брой, ще го имам.
	— Можеш ли да платиш толкова?
	— Работата е там, че мога. Аз съм от онези прилежни спестовници, които заделят настрани двайсет процента от нетния си приход всяка година. Имам около четиристотин хиляди долара в банката. Един адвокат от Портланд, с когото се консултирах — Бат е твърде малък, за да говориш за развод с когото и да било — ме уведоми, че ако оставя на Мюриъл къщата в Бат, тя няма да има право на претенции към тези пари. Освен това имам един клиент тук на юг, строител от Дорчестър, който ми каза, че може да ми направи хубава нова баня и кухня, да свали старата боя и да пребоядиса цялата дървения за около трийсет и пет хиляди долара. След данъците и всички останали разходи ще се преместя в изплатения си апартамент на Комънуелт авеню с около седемдесет и пет хиляди долара в банката.
	— И най-важното, ще живееш на мястото, за което винаги си мечтал.
	— Точно така. Знам, че дори мога до голяма степен да ръководя бизнеса си оттук и вероятно да наема някой, който да поеме административната работа на Мюриъл… въпреки че, като познавам Мюриъл, тя ще настоява да остане, да получава заплата, да бъде заета… което не би представлявало проблем за мен. Тя е много компетентна.
	— И кога се местиш?
	Забелязах как раменете на Ричард се сковаха, а устните му се присвиха.
	— Животът никога не е толкова прост, нали? — изрече той.
	— Предполагам, че е така. Но ако все пак си обмислил всичко…
	— Случва ли се някой някога да е обмислил всичко?
	Усмихнах се.
	— Много си права за всичко. И все пак този път наистина искам да предприема действие… макар че има голяма вероятност да настанат бъркотия и неприятности.
	— Всичките ми познати, които са се развели, казват, че предчувствието за края на брака е най-съкрушително. След като най-сетне се махнат, чудят се защо не са го направили още преди години. Вероятно наистина прекалявам с приказките.
	— А може би просто споделяш нещо, което и на теб ти е минавало през ума? — предположи той.
	Беше мой ред да напрегна рамене и да стисна устни.
	— Животът никога не е толкова прост, нали така… както сам каза.
	— Може би и аз попрекалих.
	— Е, значи сме квит. Истината е, че бих предпочела да бъда на твое място.
	— Чувствам се малко глупаво, че те занимавам с финансовите подробности около продажбата.
	— Но ти ги сподели, защото още обмисляш дали можеш да го направиш… вътрешната ти борба е съвсем разбираема, аз бих се чувствала по същия начин.
	— Донякъде си права, но другата причина да го споделя, е, че абсолютно никой, дори Дуайт не знае за това. Също и защото ми е лесно да разговарям с теб. При това… жена, с която ми е лесно да разговарям… нямам никак богат опит в това отношение.
	Протегнах ръка и докоснах неговата.
	— Благодаря ти, че ми го довери.
	Той покри дланта ми със своята.
	— Би трябвало аз да ти благодаря.
	— Аз също съм ти признателна.
	— За какво?
	— Че ме накара да сваля гарда си, което не ми е присъщо. Всички в службата постоянно ми го повтарят — че съм изключително професионална и учтива, но твърде сдържана. Дори Дан често ми го изтъква: че никак не съм словоохотлива.
	— Това е ново за мен — отбеляза той, без да отмества длан от моята.
	— Още не ме познаваш.
	— Можеш да узнаеш много за някого в рамките на няколко часа.
	— Както аз научих, че ще купиш този апартамент.
	Ричард вдигна поглед към стените от кафяв камък. И отмести ръка от моята. После промълви почти шепнешком:
	— Надявам се в крайна сметка да се случи.
	_Че защо не?_, идеше ми да попитам. Все пак се сдържах и казах:
	— И аз се надявам на същото.
	Ричард отново ме погледна в очите.
	— Е… някакви идеи какво да правим сега? Ако искаш да…
	— … продължим следобеда ни? А, не, копнея да избягам от елегантността на Комънуелт авеню, да се върна в онзи, меко казано, ужасен хотел и да присъствам на конференцията в пет часа на тема модерни техники за извършване на колоноскопия… не че извършвам колоноскопии.
	— Но пък звучи така романтично.
	Засмях се. След това добавих:
	— Ако нямаш нищо против, бих искала да открием някой музей или галерия, защото нямам възможност да посетя такива у дома. Освен това ми се ще да погледна нещо, което не мога да видя в Мейн. Чувал ли си за ИМИ?
	— Новата сграда на пристанището?
	— Точно така. Четох статия за нея в едно списание — Институт за модерно изкуство. Нещо много съвременно и новаторско. И с изглед към водата.
	— И несъмнено е пълна с облечени в черно хора, с модерна и новаторска визия.
	— Е… бихме могли да позяпаме хипстърите.
	— С твоя стил на обличане ще се впишеш добре в обстановката.
	— Мислиш, че ти няма?
	— С тези дрехи ще изглеждам като най-скучния…
	— Тогава ги смени — предложих прибързано, отново без да помисля.
	— Какво? — учуди се той и ме погледна объркан.
	— „Промяна“, коварната дума. Използвах я в смисъл: ако не ти харесва как си облечен, смени дрехите си.
	— И как да го направя?
	— А как според теб?
	Той се замисли за миг. После каза:
	— Това е много откачена идея.
	— Но не я отхвърляш напълно, нали?
	Отново се замисли.
	— Е, „промяна“ се римува с „премяна“. А нова премяна е…
	— Вероятно нещо далеч по-лесно, отколкото си мислиш.


>>	5

	Синоними на случаен: произволен, спорадичен, инцидентен, ненадеен, непредвиден.
	Непредвиден. По стечение на обстоятелствата. Да се натъкнеш на нещо ново, непланирано, неочаквано. Като стечението на обстоятелствата, по което се запознах с Ричард. И което доведе до следващата ни среща в киното. И до това, че приех да обядвам с него. Също и до непреднамерената ни следобедна разходка, която както всичко останало беше случайна, с непланирана траектория; като факта, че бяхме продължили от Комънуелт авеню и Дартмут стрийт, подчинени изцяло на алеаторика… въпреки че думата „алеаторика“ предполага едва ли не замислена случайност, което вероятно я определя като най-точния термин за случая. Защото в основата на случайността лежи изборът. А това на свой ред означава, че подтекстът винаги се мержелее зад стечението на обстоятелствата, само дето подтекстът по същество възниква благодарение на верижността, при която едно събитие води към друго, което пък доведе до това, че в момента се намираме в един изключително елегантен район с недвижими имоти в Бостън, известен като Нюбъри стрийт, и тъкмо влязохме в един бутик (определено не мога да го нарека магазин), в който продават очила.
	— Не мисля, че мястото отговаря на моите нужди — поколеба се Ричард. — Виж онзи тип зад щанда.
	Мъжът, за когото говореше, беше с бръсната глава, а на носа му беше закрепено някакво супермодно пенсне. В меката част на двете му уши в разтеглени дупки бяха вмъкнати черни цилиндърчета.
	— Изглежда доста дружелюбен — отвърнах аз.
	— За някой, излязъл все едно от Берлин през 1920 година. Този само като ме погледне…
	— Ще види потенциален купувач. Престани да се тръшкаш и просто…
	Отворих вратата и едва ли не го изтласках в магазина. Вместо да се държи хладно надуто, мъжът зад щанда се показа като истински чаровник.
	— И така, заради начина, по който съпругата ви трябваше да ви натика в магазина, подозирам, че нямате особено желание да се опитате да промените стила си.
	Ричард не го поправи относно коментара за съпругата. Нито пък пребледня заради това, че човекът бе разтълкувал неговите опасения. Вместо това каза:
	— Точно така. Аз съм поначало безстилен.
	Мъжът, пред когото на щанда имаше табелка „Гари, очиларин“ (има ли такава дума?), увери Ричард, че се намира сред приятели. Отне му половин час да накара Ричард да се отпусне, представяше му различни стилове рамки и доста бързо прецени, че Ричард няма никаква идея към какъв точно облик се стреми. Така че Гари показа всевъзможни варианти. Обясни, че предвид тена и овалното му лице строго геометричните рамки биха му придали „една идея по-суров вид, а и надали ни е нужно отново да се връщаме към резкостта на метала, нали?“. Той убеди Ричард да избере кафеникави, леко овални рамки: изключително стилни, но същевременно не твърде натрапчиви. На всичкото отгоре, след като ги сложи, напълно промениха погледа му. Вместо като недодялан чиновник, Ричард сега изглеждаше като модерен професионалист. Начетен. Умен.
	— Мислиш ли, че стават? — попита ме, докато гледаше отражението си в огледалото на Гари с откровено одобрение, но все пак имаше нужда от мнението ми.
	— Много ти отиват — уверих го.
	— Стига оптикът ви в Бат да е в състояние да ми продиктува рецептата ви по телефона, ще се погрижа да са готови след час.
	Късметът беше на наша страна. Оптикът на Ричард в Бат успя да сканира рецептата на Гари, а ние отново поехме по Нюбъри стрийт.
	— Нека сега ти потърсим кожено яке — предложих.
	— Чувствам се странно — отвърна Ричард.
	— Защото те командвам?
	— Не бих казал, че ме командваш. Но си убедителна.
	— Но като търговец със сигурност си наясно, че не можеш да убедиш някого в нещо, в което той самият не иска да бъде убеден.
	— А аз очевидно искам да бъда убеден?
	— Няма да ти отговоря на този въпрос.
	— Четиристотин долара за чифт очила. Никога не съм предполагал, че…
	— Какво?
	— Че съм способен на такова разточителство.
	— Очилата не могат да се нарекат разточителство.
	— Дизайнерските очила могат.
	— Нека да отгатна: баща ти те е учил на това…
	— И баща ми, и майка ми, тъй като брояха всяко пени. И, ти да видиш, взех че се ожених за жена, според която да си скръндза е върховна добродетел. А след като ми е счетоводител и вижда всичките извлечения от кредитните ми карти…
	Тя не ти е майка, прииска ми се да кажа в този момент, като същевременно се зачудих защо толкова много мъже превръщат съпругите си в свои майки и защо толкова много жени приемат с готовност подобна осакатяваща роля. А тази мисъл ме наведе на друга: как Дан в пристъпите си на негодувание се държеше с мен, сякаш съм изпълнената с неодобрение жена, която го е отгледала и не е пропускала да му покаже, че той е истинско разочарование за нея. След като знаех добре каква болка носеше у себе си по повод своето детство, стараех се да се въздържам от критичността, която го беше тормозила. Въпреки това, откакто възникнаха проблемите му с работата, той ми беше приписал тази майчинска функция. Функция, която определено не желаех.
	— Когато види дизайнерските очила — предложих, — кажи й…
	— Имах нужда от нови очила… и, между другото, местя се в Бостън.
	— Това звучи доста окончателно — посочих.
	— Е, къде ще намерим кожено яке?
	Разходихме се в продължение на няколко пресечки край бутици на прочути дизайнерски марки. Спряхме пред „Бърбъри“, на чиято витрина имаше невероятно черно кожено яке, оставящо впечатление, че е създадено за някой съвременен байроновски тип… и цената му беше повече от две хиляди долара.
	— Дори и да имах такива пари, не мисля, че бих облякъл това яке — каза Ричард. — Твърде в стил Ерол Флин за моя вкус.
	Няколко магазина по-надолу попаднахме на нещо, което той интригуващо определи като „само като за Лу Рийд“.
	— Познаваш Лу Рийд? — попитах.
	— Лично? Не бих казал, че съм му продавал застраховка. Но „Трансформър“? Велик албум. Не мога да се похваля, че съм следил кариерата му след „Ню Йорк“. А Мюриъл винаги си е падала повече по Нийл Даймънд, отколкото по „Велвет Ъндърграунд“…
	Ричард Коупланд: тайно копнеещ за средите на манхатънските бохеми. Или просто фен. Нищо чудно, че толкова искаше да се отърве от дрехите за голф, които прилежно беше носил през тези години. Както и от костюма, с който беше при първата ни среща пред рецепцията на хотела. Същият невзрачен стил, към който несъмнено се беше придържал и баща му. Униформата на праволинейния американски бизнесмен. Дрехите имат език, а много често не харесваме езика, на който сме принудени да говорим. Вижте мен. Униформата ми в болницата е бяла лабораторна престилка. Вкъщи и из центъра на Дамарискота винаги съм се обличала сдържано. Въпреки това в гардероба си имам няколко неща, които намекват за другия ми аз — като коженото ми яке и този доста европейски шлифер, с който съм облечена в момента, и дори прелестна шапка с периферия, която открих във винтидж магазин по време на едно пътуване до Бърлингтън. Но тези дрехи — включително едни велурени черни каубойски ботуши, с които се сдобих от гаражна разпродажба в Рокланд (бяха ми точно по мярка и струваха само петнайсет долара) — през по-голямата част от времето си остават скрити. Където и да отида, облечена както в момента, никой не би казал нищо. Така е в Мейн. Но всички биха забелязали. Биха ме коментирали зад гърба ми. Ето защо тази част от гардероба ми, която по-скоро принадлежи към стила на Левия бряг, си стои скрита, освен ако не отскачам до Портланд за някое културно събитие. А когато наскоро облякох коженото яке и велурените ботуши, за да отида на джаз концерт с Луси, дъщеря ми ме видя, докато се приготвях.
	— Да не би да влизаш в ролята на свежарка за бал с маски?
	Искаше ми се да й кажа, че бих предпочела да се обличам така през по-голямата част от времето, но се съобразявам с ограниченията на малкия град и със собственото си чувство за благоприличие (което в моменти на безпощадност към себе си оценявам като форма на малодушие). Като гледах как Ричард се опитва да прикрие своята напрегнатост, щом влязохме в друг прескъп бутик в търсене на коженото яке, което толкова се боеше да носи, не можех да не си помисля: и той също е потискал себеизразяването си. Щом видя, че в един магазин предлагат цял куп дрехи във военен стил и имат репродукция на яке от военновъздушните сили от 1940 година, тъмнокафяво, в леко мрачен нюанс (но много стилно), забелязах, че сериозно обмисля дали би се осмелил да го носи.
	— Това е якето — казах.
	— Хората у дома ще има да ми се взират.
	— А аз никога не се обличам с тези дрехи в района на Дамарискота, защото се чувствам по същия начин. Но нали скоро Бостън ще бъде „у дома“.
	Ричард пробва якето. Стоеше му много добре, но светлосинята риза с копчета определено не му пасваше. Отидох до масата, на която бяха изложени стилни фланелки с дълъг ръкав за работа, реших, че ми е нужен размер L и избрах една в черно с малки стоманени копчета на джобчетата.
	— Черно? — изненада се Ричард, щом му я подадох. — Не е ли малко крайно?
	— Ще отива много на якето, особено ако си вземеш и черни джинси.
	— Никога не съм носил черно през живота си.
	— Но се обзалагам, че ти се е искало. Лу Рийд и прочее.
	— Аз съм твърде невзрачен и скучен, за да нося…
	— Ти си най-интересният мъж, когото съм срещала от…
	Кога беше последният път, когато срещнах толкова интересен мъж?
	— Отново си прекалено добра с мен — възрази той.
	— Просто съм точна. Сега… кажи ми обиколка на талията и дължина на вътрешния шев на крачола.
	— Джинсите сам ще ги взема.
	— Не, аз ще ги избера. Можеш да наложиш вето, ако не ги харесаш.
	— Срам ме е да призная, но размерът на талията е трийсет и четири…
	— Дан носи трийсет и шест. А дължината на вътрешния шев на крачола?
	— Трийсет и две. Но наистина ли мислиш, че черни джинси и черна риза ще…
	— Какво? Ще те накарат да изглеждаш прекалено готин?
	— Или смешен.
	— Пробвай всичко заедно и след това ми кажи дали изглежда смешно.
	Открих една стена с рафтове с джинси и избрах чифт черни „Ливайс“ в подходящ размер. После ги подадох на Ричард и го насочих към пробните. Щом тръгна натам, попитах го кой номер обувки носи.
	— Четирийсет и три. Но наистина се чувствам…
	— Ако не ти хареса как изглеждаш, не е нужно да изглеждаш така. Поне пробвай, става ли?
	В другия край на магазина, декориран в стил Първата и Втората световна война, имаше чифт боти с връзки — високи до глезена, от грапава кожа, стилни, но не твърде крещящи — точно номера на Ричард. Занесох ги в пробната, почуках на вратата на кабинката, в която Ричард се преобличаше в новите дрехи и ги мушнах през големия отвор под вратата.
	— Тези може и да свършат работа — казах.
	— Още черно — чу се отвътре.
	— Какво му е лошото? Извикай ме, когато си готов.
	След минута отвътре излезе напълно различен мъж. Ричард беше свалил очилата, които скоро щеше да подмени. Ефектът, подсилен от новите дрехи, беше повече от поразителен. Джинсите, черната фланелка с дълъг ръкав и черните ботуши му прилягаха идеално. А коженото яке си отиваше с всичко останало, въпреки че свалящата се кожена яка беше твърде дебела и напомняше за някой военен филм, сниман през 1940 година на руския фронт. Ако пренебрегнем тази малка подробност, най-силно впечатляваше колко много му отиваше това облекло и как на мига свали десет години от възрастта му. След като се беше отървал от външността на експерт-счетоводител, а върху лицето му вече не доминираше грозният метален овал на авиаторските рамки, изведнъж заприлича на друг човек. Сега напомняше по-скоро модерен английски преподавател, който носи годините си с достойнство. Застанах до Ричард и погледнах отражението на двама ни в огледалото — облечени като доста стилна градска двойка — и се питах единствено: защо години наред се бях обличала така сдържано и ограничено? А най-обезпокоителният аспект в този въпрос беше осъзнаването, че единственият човек, принуждавал ме към конформизъм… бях самата аз.
	— Ами… — промълви Ричард, загледан в огледалото.
	— Какво ще кажеш? — попитах.
	— Не е зле.
	— С излишна скромност доникъде не се стига.
	— Добре, ще бъда искрен: много се харесвам в този си вид. Макар и малко да ме плаши.
	— Аз също харесвам вида си… и не мога да си представя да се разходя по Мейн стрийт в Дамарискота облечена така.
	— Е, ако мислиш, че в Бат би ми се разминало…
	— Дори съм сигурна. Също както съм сигурна, че клиентите и съседите ти ще възприемат новия ти стил.
	— Щом е така, ти защо не се обличаш така, както искаш, когато си си у дома?
	— И аз тъкмо това се питах. Може би ще направя точно това… стига да събера достатъчно кураж.
	— Същото се отнася и за мен.
	— Изглеждаш като съвсем различен човек.
	— А ти изглеждаш по-прекрасно дори и от вчера.
	Почувствах как се изчервявам. В същото време хванах ръката му и преплетох пръсти с неговите. Не се обърнахме един към друг. Честно казано, общата ни нервност беше съвсем осезаема, а ръката му беше потна, също както и моята. Въпреки това той не се отдръпна. Дори ме стисна още по-силно. Взирахме се в огледалото в отражението си как се държим за ръце, напълно различни на вид в сравнение с двайсет и четири часа по-рано.
	— Хей, чудесно изглеждате.
	Беше една от продавачките в магазина — тонът й беше някак отнесен, усмихваше се, сякаш всъщност искаше да каже: „Хей, чудесно изглеждате… но всъщност ви правя комплимент, защото бихте могли да сте ми родители“. На мига се отделихме един от друг като двойка тийнейджъри, спипани в компрометираща поза. Момичето също забеляза това и добави сухо:
	— Съжалявам, ако съм прекъснала нещо.
	— Съвсем нищо не прекъснахте — отвърна й Ричард натъртено. Отново ме хвана за ръка и добави: — Бих желал да си тръгна с тези дрехи.
	— Няма проблем — каза тя. — Когато сте готов, просто ще отрежа етикетите. В якето има чип против кражби, който трябва да се отстрани.
	Остави ни сами.
	— Затвори й устата — казах с усмивка.
	— Имам понякога пристъпи на самоувереност. За да го докажа, ще взема всичките си стари дрехи и ще ги пъхна в първия контейнер за благотворителност „Добра воля“, който открия.
	Този път аз стиснах ръката му.
	— Мъдра идея.
	И ето че се извърнахме един към друг.
	Бип.
	Мобилният ми телефон прекъсна момента, а звукът даде сигнал, че ме очаква съобщение. Отново ме обзе чувство на вина. Пуснах ръката на Ричард, но се поколебах да извадя телефона. Той на мига схвана ситуацията. Не искаше да ме поставя в неудобно положение, затова предложи:
	— Ще намеря продавачката, за да махне етикетите. Да се видим отпред.
	Ричард тръгна да търси продавачката. Аз извадих телефона си и прочетох:
C>
	Гаражът е разчистен. С обич, Дан.
C$
	Не биваше да проверявам проклетия телефон. Обзе ме прилив на разкаяние. Държах се прекалено приятелски с мъж, когото срещнах едва вчера. Купувахме му дрехи. Държахме се за ръце…
	О, боже, звуча като дванайсетгодишна.
	Да, ясно ми беше, че съобщението на Дан е поредният опит да се реваншира. Това ме накара да се чувствам някак виновна. Но… но… това беше първият случай, в който използваше думата „обич“ в съобщение към мен от… всъщност не можех да си спомня кога бе изрекъл или написал нещо в този смисъл. При това не беше „обичам те“, а просто „с обич“… Близките приятели си пишат това в края на имейлите. Да беше направил поне откровено обяснение в любов…
	Точно в този миг, докато препрочитах лаконичното му съобщение, нещо в мен се преобърна. Не е ли интересно как толкова дребна подробност — фактът, че съпругът ми беше изпуснал местоимение след дума с такъв заряд — може изведнъж да промени всичко. Тъжното беше, че се мъчеше да бъде любящ. Въпреки това отново беше подчертал колко е объркан, колко неспособен е на нормални отношения с мен, да не говорим, че него би било невъзможно да убедя да промени начина си на обличане.
C>
	Радвам се, че гаражът е разчистен. Благодаря ти. Отново към затъпяващата конференция. Надявам се да си починеш тази вечер. До утре. Лххх
C$
	Първоначално написах „Обичам те“ преди многобройните и безсмислени ххх. После обаче го изтрих. Вече нямах желание да изразявам емоции, каквито не изпитвам.
	Щом изпратих съобщението, направих нещо нечувано за мен. Изключих телефона. Ако Бен или Сали решеха да ми пишат съобщение — а това беше толкова вероятно в събота вечер, колкото и сгромолясването на метеор върху бостънския „Комън“ — то можеше да почака до утре. В случай че възникнеше нещо спешно, Дан знаеше номера на хотела, в който се провеждаше конференцията, и щеше да остави съобщение, което да получа, щом се върна там. И все пак кога бях получавала спешно съобщение от Бен или Сали? Дори когато Бен беше изпаднал в криза — срив е по-точната дума — бях информирана едва няколко дни след инцидента.
	Не. Не. Не си припомняй отново това. Защото всъщност през цялото време се опитваш да вгорчиш чудесния следобед, този така неочакван момент, с всевъзможни ненужни проблеми. Защото вече не се чувстваш виновна, но продължаваш да си леко напрегната, задето хвана този мъж за ръка.
	Поправка: задето се натъкна на мъж, който е начетен, умен и интересен, който те приема сериозно и като че ли наистина се интересува от възгледите ти за света.
	И когото всъщност намирам за доста привлекателен.
	Той каза, че към красива. Кога някой ми е казвал, че съм красива?
	В момента, в който изключих телефона си, Ричард се върна при пробните.
	— Е, тя ме освободи от етикетите — съобщи той. — Казах й, че може да дари дрехите ми за благотворителност. Обеща да ги пъхне в някой контейнер „Добра воля“ на път към къщи.
	— Малко се съмнявам — признах си. — Имам предвид, че определено не ми прилича на момиче скаут.
	— Но ще тежи на нейната съвест, ако просто ги изхвърли на боклука отзад.
	Тръгнахме си от магазина без багаж — Ричард отново си беше сложил старите очила („Не виждам и на метър пред мен без тях“) — и поехме към оптиката две пресечки по-надолу. Погледнах часовника си. Беше едва четири следобед. Нюбъри стрийт гъмжеше от хора. Идеалният есенен ден на идеална викторианска улица в Нова Англия беше извел всички навън. Най-силно ме порази това, че лицата на повечето хора изразяваха удоволствие. Ала видях една жена приблизително на моята възраст, която бързо ни подмина с облени от сълзи страни и на мига ми се прииска да разбера какво й причинява толкова силна тъга. Ричард също я забеляза.
	— Както казваше моят баща, мизантропът, ако тръгнеш по улиците, ще срещнеш нещастието навсякъде около теб.
	— Дори в най-прекрасен ден.
	— Особено в най-прекрасен ден.
	— Ами ако ти кажа: „Погледни колко щастливи изглеждат всички останали“, какво би ми отговорил?
	— Благословено да е положителното ти отношение към човешката природа.
	— Но ако не се движим напред с надежда… — заговорих.
	— Хей, допуснах да ме убедиш за…
	Той посочи с бърз жест от горе надолу новите дрехи, които носеше сега, после каза:
	— И това ако не е движение напред с надежда…
	Пръстите му се преплетоха с моите. В този момент ми се прииска да ме целуне. Начинът, по който стисна ръката ми, подсказваше, че и той иска същото. В същото време знаех, че донякъде ще изпитам нервност и паника, ако той ме прегърне насред Нюбъри стрийт пред очите на всички тези хора. А и осъзнавах, че подобна целувка ще означава минаването отвъд граници, които не съм си представяла, че някога ще прекрача. Поправям се: разбира се, че съм си го представяла в особено тежки моменти в живота си с Дан. Разбира се, че ми се е случвало да се взирам в снимката на някой особено красив и несъмнено интелигентен романист към средата на трийсетте на гърба на някоя книга и съм си представяла страстна нощ с него. Но… Между движението и действието пада сянка. Това е следобед на илюзиите без нищо, което да те задържи в реалността.
	В този миг усетих как пръстите ми се притиснаха в тези на Ричард. Разменихме си бърз, многозначителен поглед, който казваше всичко. Ръката му задържа моята, докато не стигнахме до бутика за очила.
	— О, я виж ти — възкликна Гари „очиларина“, когато Ричард тръгна към щанда. — Дрехите правят човека, а вие съвсем сте се преобразили този следобед. Браво.
	Ричард посрещна този коментар с нервна усмивка.
	— А за да довършим новия ви облик…
	Неудобството на Ричард си пролича още по-силно, щом погледна към подноса, на който бяха поставени новите му очила. Сложих ръка на рамото му.
	— Добре ли си? — попитах.
	— Да, да — отвърна той, но не успя да прикрие нервността си. Гари също я забеляза.
	— Може ли, господине? — попита той и понечи да махне старите очила на Ричард. В първия момент Ричард отстъпи крачка назад, като че ли се опитваше да избегне предаването на последния остатък от стария си вид. Гари явно усети това, защото сложи ръка на рамото му, бързо махна авиаторските рамки и му поднесе подноса.
	— Пробвайте ги.
	Ричард посегна към новите очила и бавно ги вдигна към лицето си. Не погледна в огледалото пред себе си. Вместо това се извърна към мен. Както и предишния път, когато пробва тези рамки, не можех да не си помисля колко идеално му стоят, колко интелигентен, светски и академичен вид му придават. Сега с коженото му яке, черните джинси и черната риза…
	— Изглеждаш невероятно — признах.
	— Честно ли? — попита Ричард.
	— Дамата казва истината — намеси се Гари. Внимателно побутна рамото на Ричард, така че да се извърне към огледалото до себе си.
	Като видях как се оглежда, сетих се как самата аз се взирах в отражението си в огледалото на хотелската стая тази сутрин: страхът от захвърлянето на ежедневния си облик; удоволствието да се видя преобразена в онази, каквато винаги съм се виждала във въображението си. В момента Ричард изпитваше същото. Стара самоличност, нова самоличност. Знаех колко болезнено и трудно е да се отърсиш от всичко, което си си наложил да бъдеш. Можеш да се облечеш по различен начин. Можеш изцяло да промениш външността си. Въпреки това задръжките си остават.
	Ричард се погледа около минута и аз инстинктивно усетих, че е по-добре да не казвам нищо за момента. Гари също стоеше и чакаше Ричард да се освободи от тревожността, обзела го при влизането ни в бутика. През тези ужасно дълги шейсет секунди наблюдавах как уплахата изчезва от лицето му, раменете му се изправиха, а по устните му пробяга лека усмивка.
	— Благодаря ти — каза ми накрая той.
	В този момент зърнах Гари с ъгълчето на окото си, видях как стига до прозрението, че е изключено двамата да сме съпрузи, и това, което се случва, макар и неизречено, е лично и доста значимо. Направи възможно най-подходящия коментар:
	— Поздравления, господине.
	Няколко минути по-късно отново бяхме на Нюбъри стрийт.
	— Готов ли си да се слееш с онези приятели, хипстърите, в ИМИ? — попитах.
	— Донякъде се чувствам като самозванец и…
	— Повярвай ми, ти си далеч по-умен и образован от тях.
	Разменихме си усмивки.
	— Струва ми се, че е доста далеч оттук пеша — каза той.
	— В Южен Бостън, на пристанището. Освен това вероятно затварят в шест.
	И двамата погледнахме часовниците си. Наближаваше четири и половина.
	— Значи, такси.
	По някаква щастлива случайност едно тъкмо приближаваше. Ричард му махна. Само след миг се носехме надолу по Бойлстън стрийт, минахме покрай няколко изискани хотела, дълга редица административни сгради от деветнайсети век и театър, за който Ричард спомена, че се ползвал изцяло от колеж по изпълнителски изкуства. Започна да ми обяснява как наблизо по улицата преди двайсет години се намирали остатъците от квартала с червени фенери на Бостън, известен като „Бойната зона“, и там с пълна сила се вихрела търговия с дрога и порнокино, а работещите момичета се разхождали по тротоарите. Сега бил напудрен театрален район. И макар обстановката в този му вид да била по-приятна, „част от мен се опасява, че направихме всичко някак стерилно и до голяма степен отнехме своеобразието на градовете, не че съм голям експерт по метрополисите“.
	— Все пак имаш право — казах. — Докато бях в колежа, няколко пъти пътувах до Ню Йорк с тогавашния си приятел. Дори и в края на осемдесетте Четирийсет и втора улица, Хелс Китчън и Ийст Вилидж бяха места с лоша слава, но на нас ни харесваха, защото бяха нещо непознато в Мейн. Единствения път, когато съм била след това на Четирийсет и втора улица, тя приличаше на открит базар като онези в другите големи градове в страната. А градът, макар все така невероятен, ме порази с това, че беше изгубил съществена част от новаторската си виталност. Но пък, като се има предвид, че никога не съм живяла там, че никога не съм живяла никъде другаде освен в Мейн.
	— Вратата не е затворена, нали така?
	— Надявам се, че не.
	— Не е ли това истинската американска мечта? Илюзията за свобода? Че можеш просто да поемеш по който път искаш? Щом нещата не се получават в Мейн, качи се в колата, карай три хиляди километра по магистралата, отиди в Ню Орлиънс и започни отново.
	— Някога правил ли си нещо подобно? — попитах.
	— В мечтите си. А ти?
	— Веднъж направихме пътешествие из страната с Дан. А преди това прекарах няколко седмици в Централна Америка с един човек.
	— Да не би този човек да е бил Ерик?
	— Ето че се озовахме в Китайския квартал… — набързо опитах да променя темата, но за миг си припомних един момент от 1989 година в ресторант съвсем наблизо, където Ерик ми каза, че ме обича и ми принадлежи завинаги. Беше лятна вечер. Живакът достигаше почти трийсет и осем градуса. Ресторантът бе изискано старинен, но с лоша климатизация. Двамата стискахме силно ръцете си, сякаш бяхме опора един за друг. Въпреки че тогава бяхме едва деветнайсетгодишни, знаехме…
	— Добре ли си? — попита Ричард.
	— Да, да, всичко е наред — излъгах.
	Ричард докосна ръката ми окуражаващо, но аз я отблъснах. Не грубо, но така, че да му покажа достатъчно ясно, че съм решила да не предприемам по-близък контакт с него. Ще разгледаме галерията, може да се съглася да пием по чаша кафе там, а след това ще се извиня и ще се върна обратно в хотела. Защо изведнъж се бях затворила така? Защото изрече името на Ерик? Да, а и защото всяко споменаване на Ерик хвърляше сянка и очертаваше в рязък контражур всичко, което липсваше в живота ми след онези необикновени две години в края на осемдесетте. Също и заради това, че бях заключила грижливо тази част от миналото си и дори най-лекото напомняне за нея предизвикваше усещане за свободно падане.
	_Я се виж само, нима се опитваш да отблъснеш този мъж?_
	Просто не мога да понеса всички бликнали емоции, които в момента всяват хаос в съзнанието ми.
	_Искаш прямота? Ето ти я: не можеш да понесеш факта, че е точният човек за теб. Ти също си точната за него._
	Освен това съм омъжена. Имам задължения. Не мога…
	_Промяна._
	Скрих лице в ръцете си. Потиснах ридание. Ричард сложи ръка на рамото ми. Отблъснах го. Щом го направих, отново се разхлипах. Този път се извърнах и зарових глава в рамото му. Той ме прегърна силно, докато успея да се овладея. До известна степен успях и той направи много умно предложение:
	— Какво ще кажеш за едно питие?
	Отговорих му на мига:
	— Чудесна идея.


>>	6

	Ричард порови из телефона си и се добра до важна информация за две неща: галерията работеше до девет часа тази вечер (в случай че все пак решим да отидем) и в близост до нея имаше бар с недвусмисленото име „Питие“.
	— Струва ми се, че ще свърши работа — казах, впечатлена как Ричард успя да измъкне тези сведения от телефона си за по-малко от минута.
	Оцених и това, че не спомена за разплакването ми, нито пък зададе дори завоалирани въпроси относно причината за моя срив. Отново си помислих: той наистина е добър човек. Нищо чудно, че го отблъсквам.
	— Всъщност след питието може да се върна в хотела.
	След кратка пауза той отговори:
	— Както решиш, Лора. Не настоявам за нищо.
	„Питие“ се оказа суперстилно заведение, пълно със суперстилни хора, които пиеха суперстилни коктейли.
	— Радвам се, че си смених дрехите — сподели Ричард, след като салонната управителка ни настани в едно сепаре в дъното.
	— Чудесно се вписваш в обстановката. Истината е, че дори да беше облечен както преди, това ни най-малко не би променило моето отношение.
	— И все пак, обзалагам се, че по-рано си ме определила като невзрачен човечец.
	— Откровено казано, при първата ни среща в хотела те прецених като… да кажем обикновен.
	— Което е евфемизъм за грозен.
	— В никакъв случай не си грозен.
	Докосна ръката ми с длан.
	— Благодаря ти — каза. — Проблемът е, че съвсем съзнателно позволявах да ме приемат за грозен. С изключение на Дуайт, който, между другото, е пристрастен към четенето, никога не съм си позволявал да демонстрирам пред хората, че имам някакви познания или че съм интересен. Когато като по-млад се опитах да покажа способностите си като писател в качеството си на редактор на литературното списание на Университета на Мейн…
	— Бил си редактор на „Широки поля“?
	— Помниш името!
	— Разбира се, че го помня. Бях член на редакционната колегия по време на следването си в Ороно.
	— С какво по-точно се занимаваше?
	— Бях редактор в раздел поезия.
	— Това е необичайно.
	— Не толкова, колкото това, че си бил главен редактор, особено предвид подозренията ми, че основната ти специалност не е била английска литература.
	— Исках да уча литература, но баща ми тропна с крак. Ето защо се спрях на икономика и бизнес администрация. Въпреки това успях да стана първият редактор на „Широки поля“ от друга специалност. Това беше истинска гордост за мен. През първите три години в колежа си проправях път към редакторския пост. Разбира се, когато татко научи, че съм постигнал званието главен редактор — тази малка подробност съпътстваше разказа ми в „Бангор Дейли Нюз“ — беше, меко казано, вбесен. Заяви ми, че незабавно трябва да напусна.
	— Ти послуша ли го?
	— Да.
	— Това е ужасно.
	— Да, така е. Работата е там, че макар винаги да съм го мразил, задето ме караше да се отказвам, истинският проблем, с който трябваше да се примирявам, беше реално омразата към себе си. Защото му позволявах да ме унижава. Не спирах отчаяно да се опитвам да умилостивя бащата, който не можеше да бъде умилостивен. Как изобщо стигнахме до тази тема?
	— Няма нищо лошо, че говорим за това — успокоих го. — Този човек…
	— Беше негодник. Извини ме за израза. Това е единствената дума, която му пасва. Нищожен, зъл, жалък, сърдит на целия свят, твърдо решен да ме държи прикован до ограничените хоризонти на собствения му живот. Истинският проблем е, че аз приех тези ограничения. Напуснах списанието. Наследих го в семейния бизнес. Не написах нито дума повече от трийсет години. Ожених се за жена, която притежаваше неговата студенина и пестеливост. На смъртното си легло, когато бяхме само двамата в болничната му стая, а ракът на дебелото черво вече се беше разпрострял в цялото му тяло и му оставаха не повече от четирийсет и осем часа живот, той хвана ръката ми и със сетни сили промълви: „Винаги си ми носил разочарование“.
	Пресегнах се и преплетох пръсти с неговите.
	— Надявам се, че си му казал какво чудовище е бил той.
	— Това би бил добър финал в стил Юджин О’Нийл, нали? Тръгвай към гроба с мисълта, че синът ти те презира… Сега ще продаде нищожната ти застрахователна фирмичка и ще отплава към Далечния изток като моряк на търговски кораб.
	— Наистина ли ти е минавала подобна мисъл?
	— В различни варианти.
	— Като мен и Френския чуждестранен легион, когато бях тийнейджърка.
	— Въпреки че правилото им да приемат само мъже щеше да отвори сериозна пробойна в плановете ти?
	— Както и при теб, това бе само мечта, която помага да преживееш момента. И все пак моята хладна и дистанцирана майка не може да се мери с баща ти. Злината му не е имала граници.
	Появи се сервитьор и ни попита какво ще пием.
	— Не съм много наясно с коктейлите — признах пред Ричард. — Въпреки това си спомням, че пих много добър „Манхатън“ при едно от посещенията си в Ню Йорк.
	— Тогава два пъти „Манхатън“ — каза той.
	Сервитьорът попита дали предпочитаме да го приготвят с бърбън или с ръжено уиски. И на двамата ни беше безразлично. Сервитьорът препоръча уиски „Сазерак“ — „за «Манхатън» с леко по-сиропена текстура, но изразителна пивкост“. Наблюдавах как Ричард се опитва да остане сериозен.
	— „Изразителна пивкост“ ми звучи добре — каза той.
	— На мен също — добавих.
	Щом сервитьорът изчезна от поглед, Ричард заговори:
	— Това е едно от най-интересните неща в съвременния живот: невероятно големия избор, който предлага. Преди двайсет години ръженото уиски беше онова евтино „Кънейдиън Клъб“, което баща ми пиеше. Сега вероятно се предлагат поне двайсет и пет различни вида ръжено уиски. Скочът също беше винаги „J & B“, а виното — бяло или червено „Гало“. Не просто живеем в свят на консуматорска култура. Живеем в свят на безумна консуматорска култура.
	— Но това си има и преимущества — като например че навсякъде предлагат хубаво кафе.
	— Дори и в Луистън?
	— Горкичкият Луистън, предмет е на всевъзможни вицове в щата Мейн. Въпреки това съм сигурна, че можеш да намериш прилично капучино в Луистън.
	— А приличен „Манхатън“ с ръжено уиски?
	— Това може да се окаже трудно.
	— Може да се откажа от радиографията и да отворя бар за коктейли в Луистън.
	— А аз познавам добър адвокат, който да консултира фалита, когато всичко пропадне.
	— „Защо сте толкова страхливи, маловерци?“
	— Матей 8:26.
	— Впечатлена съм — подхвърлих.
	— Още едно наследство от баща ми. Истински презвитерианец. Наполовина шотландец, наполовина ирландец: най-мрачната възможна келтска комбинация. Без капка радост от живота. Типично Хобсов възглед за хората.
	— Обзалагам се, че името на Томас Хобс за пръв път се споменава в това заведение.
	— Да не говорим за стиха на Матей 8:26.
	— Е, за всичко си има първи път.
	— И благодарение на скъпия ми стар баща, който ме караше да ходя на неделно училище в продължение на петнайсет години, съзнанието ми е претъпкано с библейски цитати.
	— Познаваш ли също и „Книгата на Мормон“?
	— Това вече е извън кръга на компетенцията ми.
	Изведнъж се разсмях… и пред себе си осъзнах, че Ричард беше успял по своя интелигентен и спокоен начин да ме освободи от тъгата, която ме връхлетя в таксито, като просто беше умен, забавен и интересен. И като сподели тези ужасни неща за баща си.
	— Страшно съжалявам, че се разревах така по-рано — казах.
	— Никога недей да съжаляваш за това. Никога.
	— Но е факт. Защото произлизам от майка, която смяташе, че плачът е проява на слабохарактерност, и баща, който през голяма част от живота си избягваше директна проява на емоции от какъвто и да е характер. Така че да се разплача публично… Успявала съм да се въздържам през по-голямата част от живота си. Доскоро.
	— И какво се промени наскоро?
	— Добър въпрос — промълвих в момента, когато питиетата пристигнаха.
	— Надявам се да ви хареса — каза сервитьорът и остави чашите пред нас.
	— Е, какво ще кажеш… За изразителната пивкост? — попита Ричард и вдигна чашата си.
	Аз вдигнах моята и отвърнах:
	— Какво ще кажеш: за нас?
	Ричард се усмихна. Докосна чашата си до моята.
	— Това ми харесва — каза. — За нас.
	Аз опитах своя „Манхатън“.
	— Бога ми — отсъдих — плътна сладострастна мекота.
	— Витиеват патос.
	— Неземна речовитост.
	— Или… не, не мога да изрека това — прекъсна се Ричард.
	— Обзалагам се, че можеш.
	— Ти си прекрасна, наясно ли си с това?
	— До днес следобед… не, не бях наясно. И ти си прекрасен, наясно ли си с това?
	— До днес следобед…
	Отново вдигнах чашата си към неговата.
	— За нас.
	— За нас.
	— Всъщност, да — признах. — Напоследък откривам, че плача доста често. През половината от времето си мисля за границата от четирийсет години, която преминах миналата година. Но може би също и за съпруга ми. И за децата ми и всички препятствия, които се изпречват пред тях. Вероятно и за това, че работата ми въздейства така, както никога досега. Това ме безпокои най-силно: липсата на професионална дистанцираност.
	— Но със сигурност има връзка и със случващото се у дома.
	— Когато Бен преживя онзи срив…
	През следващия половин час Ричард ме накара да му разкажа подробно за случилото се с Бен; за това как депресията още повече беше разширила пропастта между него и баща му и как момчето бавно започваше да възвръща стабилността си.
	Първият коктейл „Манхатън“ приключи. Също и аз.
	— Разприказвах се твърде много — казах.
	— Ни най-малко.
	— Проглуших ти ушите.
	— Но аз сам пожелах. А и след като ти разказах за Били днес…
	— Обикновено не обичам да говоря за себе си.
	— Но това е свързано с теб. А аз искам да знам всичко за теб.
	— Възможно ли е да знаем всичко за някого?
	— Всичко? Като пълнота, съвкупност, цялост?
	— Или на разговорен език: всички кирливи ризи.
	— Не, едва ли бихме могли да опознаем целокупната душевност на друг човек… — отвърна той и в същото време даде знак на келнера за още две питиета. — Но ако си привлечен към някого, неизбежно искаш да знаеш повече…
	— Ерик — чух се да казвам. В мига, в който го изрекох, ми хрумна, че с изключение на днес следобед, когато казах на глас името му, думата Ерик беше забранена в речника ми. С изключение на Луси, на която бях разказала историята в началото на приятелството ни, никой друг не знаеше за съществуването му. Никой, освен Дан и родителите ми. Въпреки че мама и татко никога не повдигаха темата за Ерик, защото бяха наясно, че не искам да говоря за това, още по-малко да мисля за него. Дан пък напълно отбягваше подобни разговори по различни очевидни причини. Дори и Луси никога не спомена за историята, след като я чу. Разбра, че това е забранена територия. Затворена страница.
	Но сега…
	— Ерик Лахтман — продължих. — Момче от Ню Йорк. От Лонг Айлънд. От германско-еврейски произход. Дядо му беше бижутер в „Даймънд Дистрикт“ в Манхатън, баща му — дипломиран експерт-счетоводител, а майка му — типичната разочарована домакиня. И двамата му по-големи братя се бяха ориентирали към кариера в бизнеса. Ерик пък на петнайсетгодишна възраст решил, че ще става велик американски романист и през по-голямата част от гимназията се отдал на преследване на артистични блянове, без да се интересува особено от учебните занимания, в резултат на което нямал шанс да избира сред особено престижни колежи. Искали го два от добрите щатски университети в Ню Йорк. Беше в списъка на чакащите за Уисконсин. Въпреки това, както сподели с мен по-късно, идеята „да зачезне на север в Мейн“ истински го пленила. Ако не ме лъже паметта, решението му отчасти се дължало на факта, че през последната година в гимназията прочел всички ранни разкази на Хемингуей, в които действието се развива в Северен Мичиган, и бил обзет от романтичното чувство, че преместването му в провинциален район би било значима стъпка в „писателското му обучение“. Той, разбира се, планираше и живот в Париж, пътуване до Патагония, публикуването на първия си роман, преди да е навършил двайсет и пет, както и да се ожени за мен и да ме води навсякъде със себе си.
	Такъв беше Ерик. Големи приказки. Големи планове. Голям ум. Може би той е най-умният човек, когото съм срещала някога. И все пак, работата беше в това, че макар да се впускаше в грандиозни приказки, те винаги се основаваха на нещо истинско. Още на осемнайсет бе овладял умението да подкрепя думите с дела. И по времето, когато го срещнах, вече водеше писателски живот.
	Силно се открояваше в Университета на Мейн. Помниш колко консервативно беше учебното заведение, а мнозинството от студентите — доста посредствени и провинциални. Съвсем малък бе броят на дошлите от друг щат. А Ерик — „Манхатън на пауза“, както сам се наричаше, се носеше дръзко из кампуса, облечен в черен тренчкот и шапка с периферия и непрестанно пушеше онези невероятно миризливи френски цигари. Беше открил някакво магазинче в Ороно, откъдето да си купува „Житан“ и ежедневното издание на „Ню Йорк Таймс“ във време, в което този вестник беше рядко достъпен в Мейн. Освен това постоянно говореше за книги, книги и още книги. И за чуждестранни филми. През първия семестър в Ороно не само че беше превзел филмовото дружество на колежа и планираше да направи ретроспектива на Ингмар Бергман, но беше и редактор на раздел фантастика в „Широки поля“. Точно там се запознахме. Бях си извоювала място в редакционната колегия на списанието, макар че преминавах предмедицинско обучение и определено не бях сред предпочитаната от списанието група. Както несъмнено си спомняш от времето, прекарано там, Ороно се гордееше с бохемска клика от студенти, които подобно на Ерик бяха завършили гимназията по далеч не блестящ начин, но въпреки това бяха решени да се държат, сякаш са в Колумбийския в епохата на Гинсбърг и Керуак.
	— А това отнасяше ли се и за теб? — попита Ричард. — И ти ли попадна там, защото не си била достатъчно взискателна към себе си в гимназията?
	— Не. Попаднах там в резултат на вкоренена потребност да саботирам самата себе си.
	Обясних му, че бях приета в „Боудин“ с частична стипендия, но съм се отказала от нея, защото можех да отида в Университета на Мейн, без да плащам нищо.
	— Значи още съжаляваш за това?
	— Разбира се, че съжалявам. Защото — давам си сметка чак сега — това беше самото начало на процеса, в който започнах да се подценявам. Подрязах крилете си. Ограничих хоризонтите си. От друга страна, ако бях отишла в „Боудин“, никога нямаше да срещна Ерик. А ако не бях срещнала Ерик…
	В този момент пристигнаха вторите ни питиета. Чукнахме чашите си. Отпих голяма глътка „Манхатън“ и гласът на разума ми подсказа, че трябва да спра да говоря.
	Но друг глас у мен — несъмнено насърчен от алкохола, приглушената светлина и подчертаната интимност в бара и (най-вече) от дълбоката нужда и копнеж, които изпитвах да споделя тази история с Ричард — ме накара да продължа разказа си.
	— Ето защо се появих на редакционния съвет на списанието, след като бях дочула слухове в кампуса за многознайкото от Ню Йорк, който приказвал със скорост километър и половина в минута и очевидно си бил наумил да преправи всичко в университета според собствените си артистични виждания. И ето ме мен, пристрастено към книгите момиче с наклонност към естествени науки от посредствено градче в Мейн, още девствено… — Боже, коктейлите „Манхатън“ наистина ми объркваха представите за благоприличие! — … което винаги се е смятало за невзрачно и непривлекателно, особено в сравнение с така наречените популярни момичета в училище. Щом влязох в редакцията на списанието, Ерик вдигна поглед към мен. Още в същия миг просто знаех. Ерик също знаеше. Или поне така ми каза три дни по-късно, когато за пръв път спахме заедно. Точно така — въпреки че бях едва осемнайсетгодишна и напълно неопитна (а Ерик, както се оказа, беше имал само една приятелка преди мен, на всичкото отгоре просто лятна забежка) — станахме любовници само след няколко дни. Веднага след редакционния съвет, на който се бяхме запознали, той ме покани в един местен бар — помниш ли времето, когато на осемнайсет можеше да пиеш в бар в Мейн? — и прекарахме там поне шест часа, лигавехме някаква бира и говорехме ли, говорехме. Когато ме изпрати до общежитието ми същата вечер, вече знаех, че съм лудо влюбена. Видяхме се на следващата вечер, говорихме си чак до три часа сутринта. Въпреки че бяхме в стаята му в общежитието, той не предприе нищо, което да ме притесни. Вместо това ме изпрати, целуна ме леко по устните и ми каза, че съм необикновена. Дотогава не бях чувала от никого подобно нещо. Нито пък от някого след Ерик… докато преди малко ти не каза нещо в този смисъл. Следващата вечер беше събота, приказвахме си в стаята ми до два часа, той се чудеше дали не е време да се прибира, а аз му казах, че искам да остане. Изборът беше мой. Щом се събудихме на сутринта, той съвсем непринудено ми каза, че ме обича и вече сме неразделни. Аз му признах, че също го обичам и никога няма да обикна друг.
	Сега, докато разказвам това, си мисля: колко учудващо наивно е, колко невинно. Истината всъщност — и го казвам като зряла жена — е, че любовта, която почувствах, любовта, която дадох и която споделихме… във всички случаи е ненадмината. Да, бяхме деца. Да, живеехме в сапунения мехур на колежа. И да, не знаехме нищо за широкия свят и адските компромиси. Но той беше човек, с когото можех да разговарям за всичко. Той беше оригинален, интересен, така умен и жизнен… вдъхваше ми увереност, че съм способна да постигна всичко. Бяхме неразделни. След края на първия семестър шокирахме всички, като си намерихме апартамент извън кампуса и се преместихме там заедно. След като родителите ми се запознаха с Ерик, останаха очаровани. Разбира се, и двамата го намираха малко екстравагантен. Но също така видяха любовта му към мен — а също и неговата целеустременост, която ме тласкаше към най-доброто у мен. Родителите на Ерик — строго официални и праволинейни, до голяма степен отчаяни от своенравния си син — просто ме обожаваха. Защото бях момиче от малък град в Мейн, което чистосърдечно обичаше сина им и го държеше стъпил на земята в унисон със земното притегляне.
	Това беше любов. Напълно необикновена любов. И двамата бяхме толкова щастливи. Разбирахме се чудесно. Оценките ми през първата година удариха тавана. Попаднах в списъка на декана. Поканиха ме да се включа в програмата на отличниците. Междувременно Ерик установяваше своята хегемония — да, точно така — в литературното списание, филмовото дружество и дори успя да уреди поставянето на радикално преработена версия на „Дванайсета нощ“ в една гимназия от предградията. Просто се пръскаше от талант. Като се вслушвам в думите си сега… знам, че изглежда, сякаш придавам твърде романтична нотка, твърде донкихотовска, че звучи твърде хубаво, за да е истина. Знам, че оттогава са минали двайсет и две години, а времето има способността да разкрасява нещата, особено по отношение на първата любов. Но… но… мисля, че гледам на живота доста обективно. Работата ми ме принуждава да го правя през цялото време, защото да си лаборант по радиография означава постоянно да си в състояние да наблюдаваш и най-незабележимите явления в клетката с абсолютна яснота. Но емоционалният живот на хората е по-замъглен, нали така? Ясният поглед се губи, щом става въпрос за сърдечни терзания. С изключение на едно нещо, в което съм напълно сигурна. Ерик Лахтман беше любовта на живота ми. Никога не съм се чувствала по-щастлива, по-продуктивна, по-завършена. Всички, които ни познаваха тогава, виждаха, че сме златна двойка.
	Разбира се, имахме планове. Толкова много планове. След първата ни година в колежа и двамата си намерихме работа в подготвително училище в Ню Хампшър, където трябваше да помагаме на богаташките деца, които бяха по-заможни и по-глупави от нас и нямаше да влязат в добри училища, ако не повишат оценките си. Изкарвахме доста добри пари. Достатъчно добри, че да си позволим изгодно пътуване до Коста Рика през последните две седмици от лятната ваканция. Ерик имаше там семеен приятел художник, който притежаваше къща на брега на Тихия океан. Въпреки че тогава беше дъждовният сезон, слънцето грееше по шест часа на ден, освен това бяхме в Централна Америка и беше страхотно. Докато бяхме в Коста Рика, решихме да прекараме трети курс в Париж и да посветим следващите дванайсет месеца на интензивно изучаване на френски. Ерик беше убеден, че има програма за обмен за студенти от предмедицинско обучение в Сорбоната. Имаше и аз бях приета.
	Но ето че ни сполетя малка драма, щом открих, че съм бременна. Знаех защо и как се беше случило. Докато бяхме в Коста Рика, бях забравила да взема хапчетата си два дни подред. Бинго. Щом се върнахме в апартамента си в Ороно, започна да ми се гади всяка сутрин в продължение на пет дни. Споделих с Ерик опасенията си, както и колко виновна се чувствам за двете пропуснати хапчета… въпреки че той вече беше наясно, тъй като му бях казала веднага след като разбрах, че заради всичката текила, която изпихме един уикенд с лудия семеен приятел — истински Буковски — съм изпуснала ритъма на контрацептивите. Връзката ни с Ерик беше такава, че си бяхме обещали да си казваме всичко. И го правехме. И така, след като един от онези тестове за бременност за домашна употреба потвърди, че ще имам бебе, Ерик, верен на стила си, ми каза:
	— Хей, ще го задържим. Ще си го вземем в Париж. Ще го отгледаме като най-невероятния гражданин и просто ще продължим живота си.
	— Точно това бяха думите му. Беше толкова типично за Ерик. Изкуството на възможното. Никоя трудност не можеше да остане непреодоляна с голям ентусиазъм и работа. Естествено, и той си имаше своите мрачни моменти, както и всеки друг, и можеше да изпадне в тях до степен, че понякога отказваше да стане от леглото в продължение на два дни. Но това е цената, която плащаш, когато живееш живота си в такова маниакално, пресилено темпо. Тези епизоди… случваха се през около три месеца. Винаги успяваше да се изтръгне от тях. След това неизменно се шегуваше, че това бил начинът, по който тялото му съобщавало, че трябва да престане да се старае винаги да е така съвършен — той беше пълен отличник по английска литература и философия, а оценките му по всичко останало бяха високи. С изключение на тези редки моменти преследваше девиза „изкуството на възможното“. А част от идеята „всичко е възможно“ беше това бебе. Нашето бебе.
	Независимо че бях също толкова ентусиазирана, колкото Ерик, аз бях тази, която каза: не сега. Все пак бях деветнайсетгодишна. Въпреки че живеех с мъж, бях силно влюбена и знаех, че Ерик е човекът, с когото възнамерявам да прекарам живота си, бях наясно какво означава да имаш дете. Че това е постоянна отговорност. Че би ни ограничило в момент от живота ни, в който би трябвало да сме необременени. И също, че Париж нямаше да бъде Париж, ако имаме бебе.
	Ето защо, напълно разумно, но трябва да си призная и с известна вина, казах на Ерик, че е по-добре за нас да почакаме няколко години — поне докато завърша медицинския университет, — преди да създаваме семейство. Той го прие добре. Чувствах, че му е олекнало, макар че щеше да ме подкрепи и ако бях настояла да го задържим. Ерик, типично в свой стил, пое контрол над ситуацията. Намери ми чудесна клиника в Бостън, в която да получа нужните грижи и да бъде извършена интервенцията. Запази стая в приятен хотел, където да мога да си почина след процедурата. Обгради ме с любов и грижи. Честно казано, преминах през това доста лесно, защото двамата с Ерик се обичахме и пред нас стояха десетилетия съвместен живот. Освен това само след няколко години отново щях да съм бременна с детето на Ерик. Просто този път моментът щеше да бъде по-подходящ.
	Помисли си — „просто този път моментът щеше да бъде по-подходящ“… Докато си млад, така и не съзнаваш напълно как времето изведнъж ускорява ход. Също както си мислиш, че си недосегаем за неприятните моменти в живота, онези, които ги командва случайността, шансът.
	В крайна сметка бременността беше прекъсната в средата на септември. Втората ни година в университета беше поредният златен период, в който и двамата продължихме да се усъвършенстваме в науките, Ерик стана редактор на раздел фантастика в „Широки поля“, а аз бях повишена до редактор в раздел поезия. И двамата бяхме приети в Сорбоната по онази програма за обмен, и двамата подобрихме френския си до такава степен, че решихме да прекарваме по два часа дневно, като си говорим на езика на Молиер — dans la langue de Molière… това е една от малкото фрази, които помня от онова време.
	С една дума, животът беше прекрасен. Да, Ерик все още изпадаше в онези мрачни моменти и те бяха започнали да се промъкват в живота му всяка седмица. Въпреки това той успяваше да ги прогони. Винаги се справяше. Постоянно ме изумяваше с бързото си възстановяване и способността си отново да прегърне живота с две ръце.
	За онзи Великден мислехме да пътуваме на юг, за да се видим с приятели в Кеймбридж. В последния момент пипнах някакъв стомашен вирус и се разболях вечерта преди пътуването ни. Ето защо останахме в апартамента си в Ороно. Отново ми стана зле и Ерик каза, че ще отиде до аптеката да ми донесе нещо срещу повръщане. И двамата имахме колела. Ерик взе своето. Преди да излезе, целуна ме и каза, че ме обича. След това тръгна… и никога не се върна. След един час вече се бях побъркала от тревога, но бях толкова слаба от болестта, че не можех да стана от леглото и да тръгна да го търся. Към два часа следобед полицията дойде пред вратата ми. С тях имаше социална работничка. В този момент разбрах. Те ми казаха, че Ерик минал на червен светофар на една пресечка от аптеката и бил пометен от преминаващ камион. Излетял от колелото си и се забил в стълб на уличното осветление. Уведомиха ме, че смъртта настъпила мигновено. Вероятно не е усетил или разбрал нищо. В този момент се сринах и разридах неудържимо. Ерик мъртъв. Това беше немислимо. Сякаш цялото ми бъдеще, всичките ми възможности за щастлив живот бяха заличени завинаги.
	През следващите осемнайсет месеца бях потънала в мъглата на депресията. Никога не съм могла да разчитам на емоционална подкрепа от баща си. Майка ми пък първоначално показа съчувствие, но в най-общи линии ми каза да приключвам с това, защото съм млада и целият ми живот е пред мен, така че трябва да гледам към бъдещето. Приятелите ми от колежа бяха мили. Известно време разговарях с психолога на кампуса. Въпреки това не се почувствах по-добре, така че спрях сеансите, което сега оценявам като лоша идея. В онзи момент нямах желание да се чувствам по-добре. Бях потънала в скръб. Бях напълно съкрушена. Всичко започна просто да се разпада. Въпреки че преподавателите ми в началото бяха мили с мен, оценките ми сериозно се понижиха. Вече не ме интересуваше дали са добри. Отказах се от учебната година в Париж. Реших, че без Ерик ще бъде непоносимо. Сдържах всичко в себе си. Вече нямах цел. Любовта на живота ми беше отнета от мен. Макар че някои от преподавателите и приятелите ми наистина се опитаха да ме убедят да се подложа на сериозна терапия, аз отказах. Бях ужасно потисната, но все пак достатъчно дейна, че да изкарам деня, да поддържам апартамента си чист, да се справя с курсовите си задачи до степен, че да взема изпитите си и да не ме изключат. Сега си давам сметка, че поведението ми е било саморазрушително — наистина съм имала нужда да накажа себе си.
	Някак изкарах трети курс. Майка ми гледаше оценките ми, клатеше глава и ми повтаряше: „Ето, медицинската кариера ти се изплъзва“. Мен не ме интересуваше. В редките моменти, когато можех да разчитам на вниманието на татко, той казваше, че трябва да се захвана с нещо различно, може би да се присъединя към Корпуса на мира за две години. Но щом се разплаках и го попитах кога и къде ще намеря нов Ерик, той просто сложи ръка на рамото ми и ми каза, че животът продължава и стига да му позволя, ще стане по-добър.
	Всъщност съветът му беше разумен, особено това за Корпуса на мира и пътуването до страна от Третия свят, където огромното разстояние може би щеше да ми помогне и да ми даде нова емоционална перспектива. Но последвах ли го? Бях така увлечена в това да се самонаранявам — нещо, за което си дадох сметка едва наскоро — че през втория семестър на трети курс се оставих да бъда поканена на среща от Дан Уорън. Следваше компютърни науки в горните курсове и беше от северната част на окръг Аросток. Сравнително приятен младеж, когото срещнах, след като приятелка ме убеди да я придружа до един клуб, тъй като мислеше, че това ще ми помогне да си върна здравия разум. Дан сякаш не беше от същата планета като Ерик. Въпреки че беше интелигентен, не беше интелектуалец, въображението му не летеше в света на фантазиите, предпочиташе бетона пред сферата на идеите и основната му философия се свеждаше до следното: единственият начин да вървиш напред е да стъпваш здраво на земята. Въпреки това беше мил. Изглежда, наистина ме приемаше, проявяваше възможно най-голямо съчувствие и беше изключително предпазлив по отношение на дълбоката мъка, която продължавах да изпитвам по Ерик. Бяхме приятели в продължение на месец, преди да имаме романтична връзка. Въпреки че нямаше и следа от страстта, която хранех към Ерик, все пак беше противоотрова за последните петнайсет месеца агония. Дан от своя страна беше невероятно развълнуван. Смяташе ме за страхотен улов. Приятелите ми го намираха за приятен, праволинеен, безпроблемен — все синоними за тъп и далеч от забавен. Родителите ми се запознаха с него.
	— Прилично момче — лаконично заключи баща ми.
	Майка ми беше по-директна:
	— Надявам се да те изведе от мрачната гора, а след това да си намериш някой, който притежава по-дълбока същност.
	Въпреки това през лятото преди четвърти курс той ме заведе на пътешествие из страната с кола, което беше прекрасно. Макар че доста често се чудех какво правя с този човек. Но пък беше удобно и лесно. И така продължи. А после се случи малко бедствие. Винаги използвахме презерватив като противозачатъчно средство, тъй като бях прекъснала хапчетата след смъртта на Ерик. Една вечер, около две седмици преди дипломирането ни, презервативът на Дан се скъса, докато правехме любов. По онова време беше трудно, но не и невъзможно да взема хапче за следващия ден. Трябваше да шофирам до клиниката в Бостън, в която бяха извършили аборта. Имах изпит по биология в понеделник и се боях да не се проваля — толкова бях понижила успеха си, дори и след като бях започнала да се виждам с Дан (който, честно казано, беше далеч от отличните оценки). Цикълът ми трябваше да започне след седем дни.
	Ох, какви ли не извинения си намирах. Сега, като си помисля, явно дълбоко в себе си не съм могла да понеса мисълта за прекъсването на още една бременност, въпреки опцията за хапчето след това. След смъртта на Ерик част от мен не можеше да се отърси от невероятната вина, която изпитвах, че не приех предложението на Ерик да имаме това бебе. Нямаш представа колко пъти съм си казвала: ако бях родила онова дете, Ерик сега щеше да е тук. Само ако го бях послушала и не бях настоявала за аборт. Само ако…
	Ричард се протегна и хвана ръката ми.
	— Не бива да мислиш така. Не си направила нищо нередно. Нищо.
	— Щях да имам това бебе. Част от него щеше да бъде още тук…
	— Ако Ерик тогава не беше минал на червен светофар…
	— Единствената причина да мине на червен светофар беше, че аз се разболях. Ако бяхме заминали за Бостън въпреки стомашния грип…
	— Лора, моля те престани. По никакъв начин не си причинила случилото се с Ерик. Било е просто трагична случайност, нищо повече.
	— Но след това имах избор — а какво направих? Затворих се в живот, който не исках. Майка ми, която така и не знаеше за първия ми аборт, откровено ми предложи „да се погрижи за всичко“, ако реша да прекъсна бременността. Дори Дан нямаше нищо против тази идея. Но не. Вината, която изпитвах, беше толкова неистова, непозната дотогава, такова наказание, че настоявах да задържа детето. А също и да зарадвам изключително консервативните, изключително отдадени на баптизма родители на Дан, като се оженим същото лято. Дори когато оставаше само седмица до сватбата, мама се опита да ме убеди да се откажа. Твърдеше, че правя грешката на живота си. Но…
	Взех питието си и го пресуших, а след това стиснах ръката на Ричард още по-силно, докато алкохолът поне за момент успокои болката, пред която отказвах да се изправя от години, от десетилетия. А после:
	— Всеки ден благодаря за това, че имам тези две прекрасни деца. Като си помисля, че ако бях прекъснала втората си бременност, сега Бен нямаше да го има — моят великолепен, извънредно талантлив син — това омаловажава останалите ми съжаления. Както и Сали нямаше да я има, ако бях решила да се разделя с Дан. Така че… те са голямата компенсация за това, че животът ми се е развил другояче…
	Млъкнах, защото усетих, че очите ми се пълнят със сълзи, а в гърлото ми е заседнала буца. Все пак успях да сподавя плача и продължих:
	— Ето въпроса, с който продължавам да се измъчвам: ако Ерик не беше изхвърчал от онова колело, щеше ли животът ми да се развие в напълно различна посока? Щях ли сега да бъда лекар? Щеше ли страхотният ми съпруг да продължава да ми казва, че съм необикновена? Щях ли да се чувствам обичана? Щях ли да бъда щастлива?


>>	7

	_Щях ли да се чувствам обичана? Щях ли да бъда щастлива?_
	Тези въпроси се рееха над нас дълго след като бяха изречени. Изпълваха последвалата ги тишина. Тишина, по време на която Ричард хвана и другата ми ръка, погледна ме право в очите и каза:
	— Но ти си обичана.
	Това твърдение се стовари с такава тиха сила, че неволно се напрегнах. След като бях избягвала погледа на Ричард през цялото време, докато разказвах тази дълга и ужасна история, сега не можех да откъсна очи от него. Въпреки че исках да отговоря — но ти също си обичан — в мен се прокрадна чувство на страх. Навлизах в територия, която ми беше чужда, откакто бях осемнайсетгодишна. Когато се влюбих в Ерик, не знаех нищо за сложния лабиринт на живота, за разочарованията, които започват да се трупат у теб. А през последните години бях решила, че в бъдещето ми почти няма шанс за интимност, страст, обожание, да не говорим за истинска любов…
	Не, това беше твърде странно, твърде бързо, твърде сложно. Бях ужасена от мисълта, че има вероятност да се доближавам до подобно чувство в този момент, искаше ми се да се измъкна от тази луда романтична прибързаност… но знаех, че не мога да си наложа да го направя. Защото отдаването щеше да означава, че съм вдигнала крака си от спирачките на емоциите за пръв път от двайсет години насам.
	Отдръпнах ръце от тези на Ричард.
	— Нещо погрешно ли казах? — попита той.
	Аз отместих поглед от неговия, взех коктейлната клечица от чашата си и започнах да рисувам невидими кръгове по хартиената подложка пред мен.
	— Не — промълвих накрая. — Каза прекрасни неща. Само че такива, които не мога да…
	В съзнанието ми един след друг заприиждаха синоними: приема, допусна, позволя, отразя, прегърна…
	Не довърших изречението. Продължавах да въртя коктейлната клечица в непрестанни кръгове върху хартиената подложка. Казах си: държиш се абсурдно. Отхвърляш възможност за нещо, за което копнееш от…
	Скоро след погребението на Ерик отидох с неговото волво до реката недалеч от апартамента ни. Беше прекрасен следобед в края на пролетта — слънцето грееше ослепително, на небето нямаше и едно облаче, водата беше неподвижна, застинала. Не можех да прогоня от съзнанието си мисълта, че аз мога да видя този съвършен ден, а Ерик не може. Осъзнах също, че вече няма да чуя гласа му, да усетя докосването му, никога няма да го почувствам в тялото си и да слушам как шепне в ухото ми с нарастването на страстта ни. Тъгата ми през този ден беше така нова, толкова сурова, така завладяваща и остра, че я чувствах като оскърбление към паметта на Ерик. Спомням си, че бях така претръпнала, така изхабена, че не можех вече дори да плача (след като цяла седмица не бях спирала). Взирах се в реката, мислех как съм изгубила мъжа на живота си, повтарях си, че никога, никога няма да срещна подобна любов, че ме очаква емоционална празнота. Да, съзнавам колко безумно мелодраматично и породено от загубата звучи това. И все пак, в светлината на последните думи на Ричард — и боязливото ми отдръпване от него — друга обезпокоителна мисъл помрачи съзнанието ми: когато преди всичките тези години стигнах до извода, че никога няма да срещна друга подобна любов, всъщност бях решила да докажа истинността на своето пророчество? Това ли беше причината, поради която се омъжих за Дан — защото знаех, че той никога няма да бъде за мен мъжът, който беше Ерик? А връзката ни, така лишена от онзи плам и топлина, които споделях с Ерик, щеше да потвърди, че усещането от загубата никога няма да избледнее?
	Внезапно отново потърсих ръцете на Ричард.
	— Истината — заговорих — е, че съм уплашена.
	— Аз също.
	— А кога…?
	Прекъснах се, преди да съм изрекла местоимението „ти“.
	— Кога разбрах ли? — попита той. — В онзи момент вчера, когато рецитира стихотворението.
	— Колкото и мрачно да прозвуча?
	— Никак не беше мрачно. Накара ме да осъзная онова, което бях почувствал от самото начало: фактът, че и ти като мен си била самотна. Самотна от години.
	Стиснах ръцете му.
	— Правилно си усетил — признах.
	— А историята, която разказа току-що… историята за Ерик… фактът, че си приела да останеш затворена в живот, който не искаш…
	— Знам, че и твоята история е същата.
	— Както аз знам, че ти си всичко, на което съм се надявал и което съм мечтал да намеря.
	— Но как така знаеш само след няколко часа?
	— Когато откриеш правилния човек, наясно си дори само след пет минути.
	— А досега случвало ли ти се е…
	— С такава сигурност? Никога.
	— Ами истинската любов?
	— Като тази между теб и Ерик?
	— Да, толкова всеобхватна любов.
	— Веднъж. Бях на двайсет и три. Беше жена на име Сара. Библиотекарка от Брънзуик. В библиотеката на колежа.
	Той се прекъсна за миг, а след това промълви:
	— Тази не е сред историите, за които бих искал да говоря.
	— Защо?
	— Защото никога не съм я разказвал на никого.
	— Защото…?
	— Защото в онзи момент тя беше омъжена. Защото допуснах огромна грешка. Защото оттогава съжалявам за тази грешка. Защото…
	Сега той отдръпна ръцете си от моите и започна да барабани притеснено по масата с пръсти, нещо, което и баща ми като бивш пушач правеше, когато се опитваше да прогони желанието за цигара.
	— Продължавай — насърчих го тихо.
	Ново тропане по масата. Усещах напрежението, което излъчваше. Тайната, пазена в продължение на години — същата, която не беше обсъждал или споделял с друго живо същество — най-дълбоката форма на тъга. Особено ако оттогава огледалото е единственият довереник в живота ти. Многозначителен бе начинът, по който Ричард се съпротивляваше да сподели нещо повече от първото й име, че са имали връзка и че е било (в неговото съзнание) грешка.
	— Сара Радли — продума той, като избягваше погледа ми. — Пълното й име е Сара Мейкпийс Радли. Малко нещо от белите англосаксонски протестанти, както се досещаш. Всъщност много дори. Виден бостънски род, леко позападнал, както се изразяват в определен тип викториански романи. Тя постъпила в „Радклиф“ по времето, когато колежът още се наричаше „Радклиф“. Имала кратка кариера като журналист в списание в Ню Йорк. Срещнала кандидат за докторска степен от Колумбийския. Имали кратък флирт. Тя забременяла. Убеждавала се, че това е любов, макар дълбоко в себе си да съзнавала, че има много проблеми, основният от които нейното подозрение, че Калвин, така се казвал, е прикрит гей. Въпреки това пуританската й бостънска жилка я накарала да постъпи както е редно, когато установила, че очаква дете — а Калвин бил умен и с ярък интелект. Ето защо, когато получил преподавателски пост в „Боудин“, тя се омъжила за него и се преместили в Брънзуик. Това било в края на седемдесетте — период, в който Мейн все още беше доста изолиран, далеч от духа на големите градове. Въпреки това Сара харесала колежа, умните хора, които срещала във факултета, и си намерила работа в каталожния отдел на библиотеката. Родила момченце — Честър… да, двамата със съпруга й търсели типично за деветнайсети век англосаксонско име. Седем месеца след раждането му тя влязла една сутрин в детската стая и открила сина си безжизнен в креватчето му. Един от онези случаи на внезапна бебешка смърт, за които понякога четем и които са така съкрушителни, защото идват изневиделица с цялата си жестокост.
	Сара изненадала всички в Брънзуик с твърдост на духа, с нуждата да запази безмерната си скръб далеч от погледите на хората, да продължи напред с желязно достойнство. Когато я видях за пръв път — тя искаше да застрахова къщата си и някой й беше препоръчал нашата фирма — бяха минали осем месеца от смъртта на сина й. Въпреки че бях чул за това, преди да се появи в офиса ми, най-много ме изненада пълното отсъствие на външни признаци у нея за кошмара, който я беше сполетял. Сама знаеш от работата си, че има хора, готови веднага да разкажат историята на живота си. На други им е нужно малко побутване, но после изливат сърдечните си болки. Когато Сара се появи в кабинета ми, беше напълно делова. В един момент, докато попълвахме формулярите за полицата, тя каза, че макар да е омъжена, няма деца, а след това добави:
	— Но вие сигурно вече знаете.
	Останах леко стъписан, но и впечатлен от прямотата й. Освен това на мига бях пленен от нейната елегантност и интелигентност. Сара не беше красива жена като теб. Може да се каже, че на външност беше доста невзрачна. Ала грозноватите й черти излъчваха онова сдържано и официално достойнство, присъщо на остроликите, но притежаващи необяснима чувственост съпруги на холандски бюргери, покрай които банковата сметка на Вермеер никога не оставала празна. Освен това беше най-начетеният човек, когото познавах, преди да срещна теб. Щом разбрах, че работи в библиотеката на „Боудин“, помолих я, ако е възможно, да потърси една книга.
	— Коя беше книгата?
	— Търсех „Дневникът на Самюел Пепис“, която навремето вероятно можех да поръчам в някоя антикварна книжарница, но не ми беше по джоба. Единственият екземпляр в обществената библиотека в Бат наскоро се беше разпаднал. Без значение колко често молех библиотекарката да я поръча, тя непреклонно отказваше да харчи парите на данъкоплатците за книга, която никой освен мен нямаше да заеме. Затова попитах Сара дали ще може да ми услужи с един екземпляр. На лицето й се появи широка усмивка и тя отговори:
	— Ти си първият срещнат мъж, който показва някакъв интерес към един от най-бележитите за мен автори. — Каза го точно с тези думи. — Бележит автор. — Мисля, че се влюбих в нея в мига, в който ги изрече. И според мен тя също го забеляза веднага.
	Тя ме покани на обяд. Дотогава никоя жена не ме беше канила на обяд. Въпреки че беше само седем години по-възрастна от мен — беше на трийсет, когато се запознахме — останах поразен колко светска и космополитна жена е. Заведе ме в много приятен ресторант в Брънзуик и настоя да си поделим бутилка вино — беше „Сен Емилион“, няма да забравя това — към обяда. Тогава баща ми много активно управляваше фирмата и надзираваше всяко мое движение в рамките на работното време с маниера на сержант инструктор от морската пехота, като какъвто бе служил някога. Също така живеех у дома, тъй като татко не виждаше смисъл да се харчи за апартамент, при все че ми подари „Шевролет Импала“ втора ръка, след като напуснах колежа и се присъединих към фирмата, както наричаше той бизнеса с двама служители. И тъй, живеех у дома, макар и в апартамент на сутеренния етаж, който ми даваше известна самостоятелност вечер — при все че татко продължаваше да ме скастря, когато ме свареше да чета до късно. Той страдаше от безсъние и въпреки че повечето вечери си беше в леглото най-късно в девет и половина, винаги се надигаше към полунощ и си правеше няколкоминутна разходка — истината е, че проверяваше дали лампите при мен светят. Защо не се изнесох, защо изпитвах такъв страх от него, че се присъединих към фирмата, вместо да кова сам съдбата си… това вероятно е нещото в живота ми, за което най-силно съжалявам до този момент.
	Така или иначе, стана дума за това на онзи първи обяд със Сара. Много я биваше във воденето на учтив разпит. Изтръгна от мен признанието, че искам да бъда писател, че съм публикувал разказ и че имам невероятно тираничен баща. Накара ме да говоря за литературните си вкусове и установи, че с изключение на кратка и незначителна четиримесечна връзка със студентка на име Флорънс през годините си в Университета на Мейн бях доста неопитен с жените. В отплата Сара сподели някои неща за себе си.
	— Знаеш, че загубих дете — каза ми тя. — Съмнявам се, че някога ще преодолея това, макар че пред външния свят винаги ще поддържам определена фасада. Вероятно си наясно и с факта, че съпругът ми, към когото съм безкрайно привързана, се е влюбил в един професор от Харвард на име Елиът… но в името на „фасадата“ засега ще пазим приличие пред хората. Живеем заедно през седмицата, докато той преподава в колежа. Калвин прекарва уикендите при Елиът. Съпругът ми си остава голям мой приятел. Повече няма да имаме деца и това е мой избор, тъй като ако отново стана майка, перспективата от възможна трагедия и плашеща загуба винаги ще я има, а знам, че не мога да понеса този страх да ме преследва всеки ден. Примирила съм се с това решение, колкото и болезнено да е. Приела съм и новия живот на Калвин — повече или по-малко съм наясно с всичко това от момента, в който се срещнахме в Лондон преди осем години. Що се отнася до отношението на Калвин към мен, имам картбланш да живея както аз избера. Ето защо, след като приключим обяда, предлагам да идем в къщата ми — Калвин го няма днес — и да се пъхнем в леглото.
	Каза го просто така. Без никакво колебание или стеснение. Нямаше „нека да се опознаем“. Нямаше мънкане и запъване. Тя беше тази, която ме избра. А аз определено исках да бъда избран. През седемте месеца, докато бях любовник на Сара, тя ме научи на толкова неща. В спалнята и извън нея. Боже, май проговори вторият „Манхатън“.
	— Разказваш ми това, защото имаш желание да го направиш — заявих му. — Продължавай.
	— Дали беше любов? Определено вярвам, че да. Виждахме се три пъти седмично. Успявахме да се измъкнем за някой уикенд в Бостън или Квебек.
	_Квебек. Заместителят на Париж за хванатите в капан жители на Мейн._
	— След като бяхме имали близо четиримесечна връзка, Сара ми каза, че е абсолютно наложително да се махна от фирмата на баща си и да кандидатствам за магистърска програма за писатели в университетите на Айова, Мичиган или в Браун. Тя беше убедена, че ще ме приемат на някое хубаво място. Беше готова да дойде с мен — без проблем можеше да си намери интересна работа в колежанско градче. Освен това вярваше, че притежавам талант.
	— Аз може и да имам дарба за живот — каза ми тя. — Може и да знам как се приготвя чудесен coq au vin* — не беше лъжа — и с какво вино да го поднеса, както и кой новоизгряващ полски поет сюрреалист да чета — постоянно беше като залепена за литературните списания, — но не притежавам искрата на творец, що се отнася до писане, музика или рисуване. Ти, от друга страна, имаш възможност да изградиш добра литературна кариера, ако само съумееш да се отървеш от баща си, този същински крал Лир. Той е решен да пречупи таланта ти от мига, в който е прочел разказа ти отпечатан.
	[* Петел с вино (фр.). — Б.пр.]
	Разбира се, беше улучила точно в целта — колкото и да не ми беше приятно да чуя истината, изречена на глас. В този момент се бяхме проснали напряко в леглото й. Същия следобед тя ми каза, че ме обича, че сме сродни души, че можем да постигнем всичко заедно — а Сара не беше от хората, които изразяват гласно емоциите си просто така. Признах й, че и аз я обичам, че е променила живота ми и да, ще кандидатствам за магистърска програма, ще напусна работата си в края на лятото и…
	Всички тези невероятни планове. Всичко беше възможно. Защото истинската любов побеждава всякакви препятствия. Успяваш да видиш живота, който искаш да водиш. Щастлив живот. Осъществен живот. С някого, който иска да споделя всичко с теб, който те разбира и ти го разбираш. Любов, която се основава и на дълбок споделен копнеж. На страст. На общ интерес към всичко на света. Такъв беше животът ми със Сара: приказката, която си казваме, че искаме да изживеем… а след това правим всичко по силите си да разрушим.
	Той замълча. Протегнах се и хванах ръката му.
	— Баща ти ли ви разкри? — попитах най-накрая.
	— Впечатляващо проницателна си. Кандидатствах за повече от пет магистърски програми. Въпреки че не влязох в Айова, най-престижното място и с най-жестока конкуренция, бях приет в Мичиган, Уисконсин, Вирджиния и Бъркли — невероятен избор от учебни заведения. Двамата със Сара решихме, че Мичиган е най-подходящата възможност. Бях класиран на второ място в магистърската писателска програма, а Ан Арбър е чудесно колежанско градче. Сара дори имаше приятелка, която работеше като старши библиотекар там и тя й беше казала, че има свободно място в каталожния отдел. Всичко беше невероятна съвкупност от благоприятни обстоятелства. Такава бе непосредствената ни перспектива. Това беше съвместният ни живот, бъдещето ни. Дори отново се бях върнал към писането. Работех върху нов разказ — за мъж, който не може да събере сили да приключи с ужасния си брак, макар да осъзнава, че този брак го убива. Откровено казано, това беше историята на баща ми и майка ми, но също и за гнева на баща ми към мен и към света като цяло, подклаждан от факта, че майка ми беше такава студена сухарка. Единственото хубаво, което мога да кажа за нея, беше, че тъй като добре знаеше как баща ми ме обвинява за какво ли не, тя не ме критикуваше, както правеше той. Просто се държеше хладно и дистанцирано.
	И така, двамата със Сара използвахме нейния адрес в Брънзуик за кореспонденцията, свързана с магистърските програми. След като се спрях на Мичиган, където, между другото, ми отпуснаха и частична стипендия, поискаха да им пратя официален адрес. Ето защо написах адреса си в Бат във формуляра, но приложих и забележка, в която се казваше, че цялата кореспонденция трябва да продължава да се изпраща на адреса в Брънзуик, който използвах. Естествено, баща ми узна. Но тъй като беше върховен манипулатор, кри го от мен в продължение на седмици. Една вечер, когато се канех да поема към Брънзуик за уикенд със Сара, той поиска да вляза за малко в кабинета му. Щом седна на стола зад бюрото си, заговори с онзи невероятно тих глас, на който превключваше, щом биваше ядосан и щом пожелаеше да се държи безпощадно и заплашително.
	— Знам всичко — заяви той. — Наясно съм за плановете ти да заминеш за Мичиган и да получиш безсмислена диплома за писател. Знам и за връзката ти с онази омъжена харпия от Брънзуик. Знам как тя се кани да се премести в Ан Арбър с теб. Знам за съпруга й педераст. Знам името на гаджето му в Харвард. А също така знам, че ако плъзнат слухове, това ще навреди тежко на репутацията и на семейството ни, и на нашата фирма.
	През цялото време аз не промълвих и дума, но започвах да чувствам онзи влажен хлад, който съпътства страха. Не можех да не се зачудя дали татко не е наел частен детектив, който да направи задълбочено проучване. Фактът, че знаеше толкова много за очернения дом на Сара, подсказваше, че разполага с дебело досие. А спомни си, че през 1980 година още не се говореше открито за хомосексуализма. Татко представи нещата по следния начин:
	— „Боудин“ е колеж, известен с либерални възгледи, където никого не го е грижа особено много за подобни неща. И все пак този човек все още не е на безсрочен трудов договор. Помисли си какво ще се случи, ако се разчуе за съпругата му и двайсет и три годишния й любовник, а и за факта, че професорът прекарва повечето почивни дни с друг мъж. Е, може и да не му откажат безсрочен трудов договор, но със сигурност заглавията във вестниците ще бъдат интересни, не е ли така? А ако си мислиш, че колежът би се зарадвал на подобни публикации…
	В този момент се изправих и казах на баща си, че е негодник. Той просто се усмихна и се закани, че ако изляза през тази врата, никога няма да бъда допуснат обратно и на практика ще бъда мъртъв за него и майка ми. Отговорих: „Така да бъде“. Прекрачих прага, а баща ми съвсем леко повиши тон, само за да ме предупреди:
	— Ще се върнеш и ще ме молиш за прошка след по-малко от седмица.
	Оказа се, че майка ми стои пред вратата на бащиния ми кабинет — очевидно беше инструктирана да застане там и да слуша. Очите й бяха пълни със сълзи — очите на майка ми, която никога не показваше и йота емоция. Очевидно беше крайно разстроена от чутото.
	— Не ни причинявай това — просъска ми тя, като се мъчеше да сподави ужасяващите ридания. — Тази мъжемелачка те е впримчила в мрежите си. Сам ще се съсипеш.
	Ала аз я отминах и продължих напред.
	— Това ще ме убие — проплака тя, щом се насочих към външната врата.
	Движех се на автопилот. Помня как се качих в колата си и подкарах с бясна скорост към Брънзуик. Сринах се зашеметен в къщата на Сара. Разказах й какво се случи. Сара ме прекъсна в един момент само за да ми подаде чаша със скоч. Изслуша в мълчание цялата история за отвратителния емоционален шантаж. След това се приближи до мен, прегърна ме и каза:
	— Истинският ти живот започва сега. Защото най-после се махна от този треторазреден тиранин.
	Не мигнах през онази нощ. Бях връхлетян от непоносимо чувство на вина. Освен това се опасявах, че баща ми ще изпълни заплахата си и ще изобличи всички ни. Сара ме успокои, каза ми, че ще разговаря със съпруга си на следващия ден и ще последва мощен отпор, ако баща ми изпълни заканата си и опита да съсипе тях двамата.
	Това ме поуспокои. Но в дните след разрива изпаднах в състояние, близко до дълбока депресия. Вълнението от опълчването ми срещу този отблъскващ човек беше помрачено от мисълта, че окончателно бях изгорил мостовете между мен и родителите ми, че вече бях сирак. Сара забеляза как ми се отразяваше всичко това и предложи да поговоря със специалист. Спомням си, че тогава си помислих: Мъжете от семейство Коупланд не си изливат личните проблеми пред някакви си терапевти… Представяш ли си какъв абсурд? Бях твърдо решен да продължа напред. Бях ужасно уплашен. Въпреки че разполагах с време — вече не ходех на работа, а оставаха още четири месеца до заминаването в Мичиган — бях неспособен да правя това, което трябваше, през този труден период на безвремие, а именно да пиша. Бях блокирал. Думите ми убягваха. Страдах от абсолютна творческа импотентност. Сякаш старецът ме беше проклел, сякаш беше пожелал да стана неспособен да правя онова, което можеше да ме отведе далеч от пипалата му. Истината е, че творческият блокаж идва от душата. Някои писатели са успели да преодолеят възможно най-тежки травми и да се изтръгнат от това състояние. Но аз, редовият начинаещ, се оставих да бъда изцяло скован от писателска парализа в голям мащаб.
	И ето че дойде фаталният удар. Майка ми изпълни заканата си. Не, не умря. Ала получи тежък инсулт. Толкова сериозен, че загуби способността си да говори и беше в кататоничен ступор повече от три седмици. Баща ми беше този, който се обади да ми съобщи новината. Плачеше, а негодникът никога не беше плакал. Поръча ми да бързам към „Мейн Медикъл“, защото можела да умре тази нощ и имал нужда от мен там. Той имал нужда от мен! Изпаднах в ужас. Аз бях причинил това. Бях я убил. Сара не спираше да ме убеждава, че изопачавам нещата, че инсултът не се предизвиква от емоционален стрес, а и без друго не бил ли този стрес докаран от баща ми? За да мога да се върна тичешком при него…
	Тя, разбира се, не се опитваше да ме спре да видя майка си. Само ме предупреди какво ще последва, ако приема прегръдката на баща си.
	— Той ще поплаче на рамото ти, ще ти каже, че те обича и е сгрешил, като те е прогонил. След това ще те помоли да се върнеш само за известно време; да отложиш обучението си с една година. Ако се върнеш, никога вече няма да се изтръгнеш от хватката му. Той ще се възползва от случая, а ти ще продължиш старото трагично съществуване, макар да съзнаваш, че е разрушително, макар едно от последствията от такова решение ще е да ме загубиш.
	Както винаги Сара изрече това с възможно най-естествен и спокоен тон. Ала аз бях разтърсен от случилото се с майка ми и продължавах да бъда сигурен, че всъщност аз съм дръпнал спусъка и съм я повалил — така че хукнах към „Мейн Медикъл“ и се хвърлих в отворените обятия на баща си.
	Бидейки толкова начетена личност, Сара притежаваше огромна способност да долавя подтекста в ситуациите. Особено онзи подтекст, прикрепен към най-лошия вид емоционално изнудване. Всичко се случи така, както тя предсказа. След седмица вече бях обратно във фирмата. Две седмици по-късно изпратих молба до Университета на Мичиган за отлагане на следването ми с дванайсет месеца поради болестта на майка ми. След три седмици Сара ми написа писмо. Тя беше от хората, които никак не понасят мелодраматична раздяла и предпочете епистоларен подход, типичен за деветнайсети век, за да сложи край на любовната ни връзка. Помня точните й думи: „Това е началото на голяма мъка и за двама ни. Защото нашето беше любов. Също и защото беше възможност, която щеше да промени всичко. Повярвай ми, ще съжаляваш за това решение цял живот“.
	Понечих да хвана и другата му ръка, но той се извърна от мен.
	— Ето че сега ти е мъчно за мен — пророни.
	— Разбира се. Но в същото време разбирам.
	— Какво? Че бях страхливец? Че допуснах да бъда изнудван, за да живея нежелан живот, от човек, който постоянно се бе стремил да ме потъпква? Че не минава и ден, в който да не мисля за Сара и за това каква щеше да бъде неосъществената ни съдба? Че чак сега, над трийсет години след онази случка, се връщам отново към писането, и то само защото проклетият ми баща най-сетне умря преди година? Че осъзнавам как съм пропилял толкова много от този велик шанс, наречен живот?
	Четири години след Сара във фирмата ни постъпи мълчалива млада жена на име Мюриъл. От самото начало разбрах, че е някак резервирана и определено не споделя интереса ми към книгите. Освен това беше седем години по-възрастна от мен. Но пък беше сравнително привлекателна, наглед с мек характер и проявяваше неподправен интерес към мен. „Добър материал за съпруга“, както я определи баща ми. Мисля, че се ожених за Мюриъл само за да зарадвам този негодник. Ала нямаше никакъв начин да му угодя. Трагедията е, че тайничко бях наясно какво представлява баща ми още откакто бях тринайсетгодишен. А чуй ме сега, стоя и се окайвам.
	— Въобще не може да се нарече окайване. Просто си взел решения, подбуждан от чувство на вина и дълг. Точно както направих и аз.
	Той погледна право към мен.
	— Нямам брак — промълви. — Не съм имал такъв от години.
	Не беше нужно да казва повече, за да разбера какво има предвид. Това беше позната територия и за мен: бавната тиха смърт на страстта; абсолютната загуба на копнеж и желание; усещането за дистанцираност, съпътстващо спорадичните моменти на интимност; чувството за самота, което се е настанило в моята половина на леглото… а несъмнено и в неговата.
	— Знам какво имаш предвид — чух се да казвам на Ричард, с което престъпих границата на поредната забрана. — Може ли да попитам нещо? — добавих.
	— Каквото пожелаеш.
	— Сара. Какво стана с нея?
	— Седмица след като получих онова писмо, се беше махнала от Брънзуик. Беше заминала за Ан Арбър. Нейната приятелка й беше намерила работа в университетската библиотека там. Разведе се със съпруга си, който получи безсрочен договор от колежа и продължава да е с онзи професор от Харвард, всъщност са женени. Около две години след заминаването й получих писмо от нея — официално, любезно, донякъде приятелско — в което ми съобщаваше, че е срещнала някакъв учен в Университета на Мичиган. Бил кандидат-доктор по астрофизика на всичкото отгоре. Била бременна в седмия месец. Значи, все пак беше решила да рискува отново. Почувствах се отчаян след тези новини, но в същото време искрено се радвах за нея. Не чух нищо повече за Сара в продължение на пет години, а после получих по пощата първата й книга с публикувана поезия. Този път без писмо. Само книгата от нейния издател — „Ню Дайрекшънс“, изключително уважавано издателство. На гърба имаше кратки биографични сведения, според които живеела в Ан Арбър със съпруга си и двете си деца. Значи беше станала майка още два пъти.
	От този момент… престанахме да следим живота на другия. Всъщност това не е напълно вярно, тъй като купих следващите й пет книги с поезия. Освен това знам, че през последните двайсет години работи като преподавател във Факултета по английска литература в Мичиган, а последната й книга беше финалист за „Пулицър“. Справя се забележително добре.
	— И те е обичала — казах аз, като се постарах да прозвучи като твърдение, а не като въпрос.
	— Да, така беше.
	Докоснах ръката му, преплетох пръсти с неговите.
	— Обичан си и сега — изрекох.
	— Да се махаме оттук.


>>	8

	Нощта беше настъпила. Навън беше студено. Студено и тъмно, а от близкия залив се надигаше мъгла. Щом излязохме на улицата, почувствах нов прилив на колебание: едно гласче ме укоряваше, че навлизам в наистина опасна територия. _Направиш ли това, всичко ще се промени. Напълно ще се промени._
	Каква мелодрама. Какво добро дете съм била винаги. Каква съвестна млада жена и изключително отговорен възрастен. Вярна, лоялна, постоянно на разположение. Въпреки че се съмнявам Дан да ми е изневерявал някога, бях започнала да приемам отдалечаването му като вид предателство.
	Я се чуй само. Тези безспирни, безкрайни, тъжни уговорки, които правиш през цялото време. Започваш да издигаш барикади части от секундата, след като си обявила пред този мъж, че изпитваш любов към него. Мъж, който също е познал интимна загуба и живот в капан. Мъж, който ти казва същото, което и ти на него: толкова сме подходящи един за друг. Има шанс тук и ако и двамата успеем да овладеем страха.
	— Да се разходим ли към водата? — обърна се той към мен. — Освен ако не искаш да се пробваме за галерията?
	— Искам… — подхванах.
	Само след миг бяхме в прегръдките си. Целувахме се страстно и диво, притискахме се с безумно желание и нужда. Сякаш помежду ни настъпи взрив от две страни. Внезапно бяха изтрити дълги години на безнадежден копнеж и ограничения, чувство на неудовлетвореност и емоционално обезличаване. Колко прекрасно бе отново да чувствам ръцете на мъж върху себе си; мъж, който очевидно ме желаеше. Така, както го желаех и аз.
	Той се отдръпна от силната ни прегръдка за миг, хвана лицето ми между дланите си и прошепна:
	— Открих те. Наистина те открих.
	Цялата се стегнах. И все пак това не се дължеше на някаква сдържаност или страх, нито на съжаление от рода „ще ми се да не беше изричал това“. Точно обратното, тази моментна напрегнатост беше просто откровено потвърждение на всичко, което чувствах, на всичко, което ме изпълваше в този момент.
	— И аз открих теб — прошепнах в отговор и отново започнахме да се целуваме като двойка, която е била разделена от цял век и е предвкусвала момента на страстната среща в продължение на седмици, месеци, години.
	— Трябва да отидем някъде — прошепнах най-после.
	— Да си наемем стая.
	— Но не в онзи отвратителен хотел.
	— Споделям мнението ти.
	— Радвам се, че си събрат романтик.
	— Събрат романтик, който те е търсил цял живот.
	Последва дълга несдържана целувка.
	— Струва ми се, че ще ни трябва такси — каза той.
	Без да престава да ме притиска към себе си, той вдигна ръка и спря такси. Качихме се на задната седалка.
	— Тремонт, номер деветдесет — съобщи Ричард на шофьора.
	Щом таксито потегли, отново започнахме да се целуваме страстно. Отворих очи за секунда и забелязах, че шофьорът ни гледа в огледалото. Дали си мислеше: не са ли малко старички, за да се държат като шестнайсетгодишни? Дали ни завиждаше? Дали разсъждаваше за собствения си живот? Имаше ли значение какво си мисли?
	Ръката на Ричард се плъзна под черното ми поло. Кожата му се докосваше до моята гола кожа. Тихичко простенах от удоволствие; същата наслада, която премина през мен, щом усетих втвърдяването между бедрата му и несдържания плам, с който ме сграбчи. Желаех го така, както не бях пожелавала никого след…
	Таксито спря пред входа на хотел. Само след секунди бяхме във фоайето. Изискано. Модернистично. Приятно луксозно. Хванал ръката ми, Ричард ме поведе към рецепцията. Служителката беше около двайсет и няколко годишна със заучено преситено изражение.
	— Бихме желали да наемем стая — каза Ричард.
	Тя набързо ни огледа и видях, че обърна внимание на брачните ни халки. Също така на факта, че се държахме за ръце, че дойдохме от улицата без багаж, очевидно забързани да се качим горе и да затръшнем вратата зад себе си — сигурно си беше казала: може и да са женени, но не един за друг.
	— Имате ли резервация? — попита апатично.
	— Не — отговори Ричард.
	— Боя се, че тогава мога да ви предложа единствено апартамент „екзекютив“ с легло кингсайз, но цената е седемстотин деветдесет и девет долара на вечер.
	Видях как Ричард се старае да не пребледнее при тази цифра. Аз определено се стреснах.
	— Можем да отидем другаде… или дори да се върнем в хотела на летището — прошепнах в ухото му.
	Ричард просто ме целуна, а след това бръкна в джоба си и извади портфейла си.
	— Ще вземем апартамента — заяви той на рецепционистката и остави със замах кредитната си карта върху плота.
	Две минути по-късно вече бяхме в асансьора и се возехме към последния етаж. Още се държахме за ръце, а погледът ми не се отклоняваше от неговия. Въпреки това и двамата се бяхме умълчали. Желание и страх: това бяха двете емоции, които ме поглъщаха изцяло. Ала неудържимата плътска страст изтласка страха навън от асансьора на етаж, който не беше нашият. Исках го. Исках го сега.
	Асансьорът спря на последния етаж. Тръгнахме по коридора към голяма двойна врата. Ричард пъхна електронната карта. Чу се изщракване. Той ме притисна към себе си. Влетяхме вътре. Почти не забелязах обстановката, с изключение на това, че апартаментът беше просторен, леглото се намираше в отделна стая, а осветлението беше приглушено. В мига, щом вратата се затвори зад нас, вкопчихме се един в друг без никакви задръжки и заотстъпвахме заднешком към спалнята, като смъквахме дрехите на другия, целувахме се диво и стремително се отдадохме на необуздана страст, каквато, ако човек има късмет, изпитва веднъж или два пъти в живота — такава, която в най-голяма степен се доближава до истинската любов.
	Времето беше без значение. Важни бяхме само ние двамата в това легло, слети един с друг и безмълвно погълнати от значимостта на момента.
	А след това, в последвалата тишина, той обгърна лицето ми с ръце и прошепна:
	— Вече всичко е различно. Всичко.
	Понякога истината е нещо великолепно.


>	Неделя

>>	1

	Любов.
	Събудих се на зазоряване. Стаята бе тъмна, нашарена със сенки. Ранната утринна светлина се процеждаше под спуснатите завеси. Макар че бях спала едва няколко часа — сънят най-накрая ме пребори посред нощ след дълга и невероятна любов — се събудих истински, в пълно съзнание. И истински, напълно влюбена.
	Това ли е любовта от пръв поглед? Завладяващо усещане, че най-сетне си намерила мъжа на живота си, личността, за която си била предопределена? Преди десетилетия мислех, че този мъж е Ерик. И все пак през последните двайсет и четири часа достигнах до следното прозрение: Ерик, когото толкова много бях ценила и обожавала, беше точно като мен, просто хлапе, когато заживяхме заедно. Какво сме знаели всъщност за самите себе си или един за друг? Всеки от нас е незавършена личност чак до момента, в който престане да е част от този свят. Но когато си на деветнайсет, не си наясно с безброй неща. Все още си твърде наивен (въпреки че правиш всичко по силите си да се убедиш в противното). Истината е, че знаеш твърде малко за гигантските дълбини на живота. Дори ако, както в моя случай, си преживял трагична загуба в самото начало на младостта, можеш да оцениш какво ти е причинила чак в средата на жизнения си път. Тогава започваш да осъзнаваш какво още не си постигнал, кое те потиска и тайно ти носи разочарование. Всички тези неща ти напомнят, че времето съкращава предимствата, че ако не се движиш напред (макар по-лесният вариант е да не го правиш), ставаш статичен. И тихичко си повтаряш: трябва да се граби с пълни шепи от живота.
	Но после започваш да си намираш най-различни извинения, за да не помръднеш, приемаш положението и си казваш: нещата можеха да са далеч по-зле.
	Докато съвсем внезапно, в момент, за който не си подготвена, в ситуация, която не предопределя подобно развитие, срещаш мъж, който променя всичко за теб. А след двайсет и четири часа…
	Любов.
	А въпросният мъж…
	Мисля, че започнах да си падам по него в момента, в който започнахме да изреждаме синоними. Помогна и начинът, по който разказа историята на сина си, без да влага грам самосъжаление. След това ми показа апартамента на Комънуелт авеню, който иска да купи. Тогава разбрах. Докато стоях пред бъдещия му апартамент, неговия нов живот, разбрах смисъла на тази кратка екскурзия. А само преди няколко часа — когато най-после се канехме да станем от леглото, след като бяхме прекарали в него часове, преплетени един в друг, споделяйки интимност, която смятах за невъзможна в живота си — той обгърна лицето ми с длани и изрече онези необикновени думи:
	— Вече всичко е различно. _Всичко._
	След като отбелязах, че истината често е великолепна, той отговори:
	— Когато ти показах апартамента днес, в съзнанието ми се загнезди една щура идея: двамата с Лора ще заживеем тук заедно. Разбира се, в онзи момент не се осмелих да го изрека. Нямах ни най-малка представа, че изпитваш същото като мен. А тъй като…
	— Утре ще се преместя в Бостън с теб — чух се да казвам. След това изявление не усетих да ме пронизва угризение. А миг по-късно си помислих: побъркала съм се, да изразя толкова драстично и променящо живота твърдение… особено след като съм познавала този човек малко повече от двайсет и четири часа?
	Но в същото време бях толкова сигурна, че е истина, колкото никога през живота си. Тази сигурност беше едновременно изненадваща и абсолютна. В същото време се обаждаше рационалната част от съзнанието ми: убеждавам себе си за бъдеще само след един ден заедно. Ала гласът на предпазливостта бе заглушаван от друг, не по-малко логичен, който ми напомняше безусловната истина, изречена от Ричард: вече всичко е различно.
	_Утре ще се преместя в Бостън с теб._
	Това не беше пожелателно мислене. Беше декларативно твърдение.
	Любов.
	В началото се чувствахме толкова неловко. Щом се озовахме в леглото, първоначално копнежът беше потушен от страх. Ричард беше толкова сдържан, буквално уплашен до смърт. Аз премълчах обичайните клишета: случва се на всички мъже в определен момент… ако не мислиш за това, по-вероятно е да се случи. Просто го целунах страстно и му казах, че го обичам. Той също ми каза, че ме обича. Приказвахме си тихо, легнали лице в лице, за това колко самотен живот сме водили и двамата и как всеки от нас се нуждае от шанс. Шанс в любовта. Истинската любов. Може би нямаше да реши всичките трудности, с които се борим в живота си. Но поне щеше да бъде… шанс. Също и това, за което копнеех от толкова време, това, което Ричард каза, че дълго е търсил. Перспективата за възможност. За по-щастлив живот.
	После започнахме да се целуваме още по-разпалено и страстно. Секунди по-късно той беше дълбоко в мен, а страхът се беше изпарил. Чувството на пълнота беше незаменимо. Бях спала само с двама мъже преди Ричард. Добре си спомням първоначалната девическа несръчност с Ерик и колко тромави бяхме в началото с Дан — също и как сексуалният ни живот премина в приятна рутина, но определено липсваше дори намек за страст, за истинска близост. Щом Ричард навлезе в мен, на мига започнахме да се движим в синхрон — телата ни незабавно и инстинктивно влязоха в унисон, споделиха общ ритъм — радостната чувственост се подсилваше допълнително от завладяващото сливане.
	Любов.
	Зарових лице в рамото му при първия си оргазъм. Останах изумена, щом едва няколко минути по-късно получих нов оргазъм. Ричард беше решен да не прибързва (това също беше ново за мен) и се сдържа дълго. Щом свърши, тръпката, която премина през тялото му, беше придружена от ново признание в любов. И тогава дойдоха думите:
	— Вече всичко е различно. _Всичко._
	Любов.
	Когато най-сетне се надигнахме от леглото и навлякохме хотелските халати, беше почти десет вечерта. Имахме нужда от вечеря. Поръчахме румсървис. Ричард поиска и бутилка шампанско. Част от мен искаше да каже: „Няма ли всичко това да ни струва малко състояние?“. Едва ли не прочел мислите ми, Ричард ме успокои:
	— Тост за нов живот се вдига с шампанско.
	След вечерята не можехме да престанем да говорим. Как и двамата бяхме вярвали, че подобно щастие е недостижимо за нас при живота, който водим.
	— Всички сме толкова абсурдни, не мислиш ли? — казах на Ричард. — Тътрим се към нещо от рода на Витлеем с надежда да открием известен покой, та да изпълним ролята си в отредения ни живот.
	— „Тътрим се към Витлеем.“ Мечтаех си да се влюбя в жена, която може да цитира Йейтс. Тази моя мечта се сбъдна.
	— А ти си въплъщение на абсолютно всичките ми мечти.
	— Въпреки че нямаш представа какъв живот водя? Може да се окажа пълен мърляч.
	— И аз бих могла да съм такава.
	— Много бих се изненадал, ако си разхвърляна в домакинството.
	— Би ли го приел като клауза за разтрогване?
	— Нищо не би променило любовта ми към теб.
	— Рисковано твърдение. Представи си, че членувам в шантава религиозна секта. Или че съм любител препаратор.
	— Въображението ти е впечатляващо. Дори в свободното си време да тъпчеше със слама пустинни плъхове…
	— Пустинни плъхове? — удивих се през смях. — Защо точно пустинни плъхове?
	— Винаги съм ги мислил за изключително безполезни гризачи.
	— И по тази причина са достойни за препариране?
	— Имаш нюх и за абсурда.
	— Като вас, господине. Точно като вас.
	Той се наведе и ме целуна.
	Изядохме вечерята си. Изпихме шампанското. Говорихме ли, говорихме. Чух подробности за детството му. Как баща му настоял да се присъедини към бойскаутите и го принудил да премине през двугодишно военно обучение в интернат — кошмарно преживяване — където претърпял нервен срив и след няколко месеца бил изпратен у дома.
	— Това е нещо, което не съм признавал пред никого, не съм го споменавал дори на Мюриъл… толкова се срамувах. Но онова място… приличаше на концлагер. Умолявах майка ми да убеди татко да не ме праща там, след като баща ми отказа да се вслуша в молбите ми, че не съм подходящ за военно училище. Само че майка ми никога не се противопоставяше на правилата в татковия закон.
	— Просто ще трябва да изтърпиш — заяви ми тя.
	Но аз си знаех, че няма да изтърпя. Още преди Коледа безкрайните тренировки, сигналът за събуждане в шест сутринта, гаврите и преобладаващата атмосфера на злоба окончателно ме побъркаха. Един от другите кадети ме откри да ридая извън контрол в банята. Вместо да повика помощ, той доведе още шестима. Скупчиха се около мен и започнаха да ми се подиграват. Наричаха ме женчо, бебе, изредиха всички прекрасни американски мачовски епитети, които бандите от идиоти използват срещу онези, които са различни от тях или покажат слабост.
	— Ти със сигурност не си слаб — казах.
	— Истината е, че винаги съм проявявал слабост пред господството на авторитета. Ако не бях слаб, щях да остана със Сара. Ако не бях слаб, щях да изляза от бизнеса на баща си още преди години. Ако не бях слаб, щях да съм напуснал Мюриъл…
	— Но сега я напускаш. Беше решил да я напуснеш още преди аз да се появя в живота ти. Освен това отново си започнал да пишеш — а първият разказ, който си написал след години прекъсване, вече е публикуван. Всички тези неща не ми звучат като дело на слаб човек.
	— Въпреки това съм отвратен от факта, че си намирах извинения в продължение на години.
	— Не мислиш ли, че и аз се мразя заради покорното си поведение, особено що се отнася до нелогични решения? Повярвай ми, мога да бъда реклама за проява на слабост и самоунищожителни постъпки.
	— Не, в никакъв случай не си слаба. Виж как си се погрижила за сина си след срива, който е преживял. Господ ми е свидетел, че ми се иска да бях имал родител като теб, когато се случи на мен.
	— Ти как се оправи?
	— Нямах избор, просто трябваше да се отърся от случката. Баща ми заплаши да ме изпрати в психиатрия, ако не се взема в ръце, както се изрази. Но разговорът ни беше за твоята сила. Ти напълно умишлено промени темата.
	— Аз не се чувствам силна.
	— Никога не си имала доверие на себе си, нали?
	— Кое те кара да мислиш така? — попитах, леко притеснена от точното му наблюдение.
	— Трябва да си несигурен в себе си, за да разбереш друг такъв. А аз похабих толкова енергия и години заради липса на самочувствие и вяра в способностите си. Точно като теб.
	— Почакай, ти поне имаш творчески талант, докато аз не мога да се похваля с такова нещо. Просто снимам вътрешностите на хората и това е всичко.
	— Тъкмо там се подценяваш възможно най-много. Спомена, че всички радиолози, които работят с теб, те ценят. Че можеш да определиш диагнозата само като хвърлиш един поглед на сянка върху скенер или рентгенова снимка.
	— Това са просто определени технически знания.
	— Не, извинявай, това е талант. И то талант, какъвто притежават много малко хора. Трябва да се гордееш с него.
	— Не може да се нарече творчески.
	— Дефинирай творчески.
	— Изобретателен, породен от въображение, мечтателен, вдъхновен, талантлив, завършен, артистичен…
	— А какво ще кажеш за: оригинален, находчив, способен, умен, умел, пъргав, сръчен. Не се ли смяташ за умела, пъргава и сръчна?
	Само свих рамене.
	— Ще го приема за „да“ — каза той. — Проявяваш творчество в работата си.
	— Невинаги съм била умела, пъргава и сръчна.
	— Сигурен съм, че не си чувала достатъчно често колко необикновена си.
	— Има причина да бъда в тази стая с теб. Има причина да сторя нещо, на което не съм и помисляла, че съм способна: да спя с друг мъж, докато още съм женена. Фактът, че се влюбих в теб… че имам нещо общо с теб, без да си ми съпруг. Но ако още имах брак — отговорност към обща съдба, любов и подкрепа, присъща близост, всичко, което спомена по-рано — нямаше да бъда тук. Въпреки това се радвам, че съм тук. Дори не съм си представяла, че мога да го направя. Но и ти си необикновен.
	— Необикновен? Аз? — Той поклати глава. — Съвсем обикновен съм. Е, да, знам това-онова за думите. Имам два публикувани съвсем кратки разказа. Обичам да се заровя в интелектуално четиво. Извън тези неща обаче съм просто петдесет и пет годишен мъж, който продава застраховки.
	— А обвиняваш мен, че се подценявам. Ти си невероятен събеседник. Справяш се фантастично с онова, което най-общо може да се определи като живот и изкуство. Притежаваш страст, а, повярвай ми, това не е нещо, на което човек се натъква всеки ден. И тази страст доведе до най-голямата изненада…
	Задръжките и свенливостта парализираха за миг гласните ми струни. Ала за свое учудване ги превъзмогнах и признах почти шепнешком:
	— Никога не съм правила такава любов досега.
	Ричард хвана ръката ми и преплете пръсти в моите.
	— Нито пък аз — изрече той. — Никога.
	— Чиста любов.
	— Да. Чиста любов.
	— А сексът, когато си влюбен до полуда…
	— … е приказен.
	— Целуни ме.
	Само след секунди отново бяхме в леглото. Този път страстта се надигаше бавно и тъй остро осезателно, че финалното освобождаване ме заслепи със своята интензивност и бликаща любов. Чиста любов. Тъй огромна и благотворна, че опияняваше, вдъхваше сили и могъщество. После останахме вкопчени един в друг, а Ричард прошепна:
	— Никога няма да те пусна да си отидеш. Никога.
	— Разчитам на това. Защото… ето още нещо ново за мен — вече истински вярвам, че всичко е възможно.
	— Така е. Абсолютно и категорично възможно.
	— Ала когато години наред си живял без тази увереност…
	— Вече е зад гърба ни.
	Говорихме си как всеки от нас по своя си начин се е отказал от идеята за промяна, как сме отхвърляли вероятността за бъдещо развитие и как сега…
	Всичко е възможно. Всичко.
	Успяхме най-после да заспим към два през нощта, а ръцете му, обвили тялото ми, създаваха аура на сигурност, защитеност, неуязвимост. Щом се събудих на зазоряване, погалих главата на своя любим и цялата вълшебна промяна на обстоятелствата през последните двайсет и четири часа се оформи в следното заключение: животът ми е безвъзвратно променен.
	Ричард се събуди.
	— Здравей, любима — прошепна.
	— Здравей, любими — прошепнах в отговор.
	Миг по-късно беше дълбоко в мен.
	След това и двамата отново се унесохме и се събудихме след девет часа. Станах, наметнах халата, открих кафемашина в дневната на просторния апартамент и след няколко минути се върнах в спалнята с две чаши ухаещо кафе. Ричард беше станал и тъкмо дърпаше завесите.
	— Не знам как пиеш кафето си — казах.
	— Черно е добре.
	— Великите умове мислят еднакво… и предпочитат кафето черно.
	Целунахме се. Подадох чашата на Ричард и двамата се мушнахме обратно под завивките. Кафето беше изненадващо хубаво. През прозорците грееше слънце.
	— Изглежда и днес ще е прекрасен ден — казах.
	— А аз няма да се върна в Мейн тази вечер.
	— Нито пък аз — отвърнах и на мига си припомних, че предния четвъртък имаше само два скенера, планирани за понеделник сутринта. Това означаваше, че бих могла да се обадя на колежката си Гърти днес следобед и да я помоля да ме покрие за сутринта. Що се отнася до обясненията към Дан защо няма да се прибера вечерта…
	Не, нямах желание да мисля за това точно сега. Исках да мисля за нещо, за което само преди два дни не бях подозирала, че ще занимава съзнанието ми: бъдеще, в което щастието играеше главна роля. Ричард и този път безпогрешно прочете мислите ми, хвана ръката ми и предложи:
	— Да обсъдим кога и как ще се преместим в Бостън.
	Бъдеще. Бъдещето. Нашето бъдеще.
	Любов. Истинска стабилна реалност.


>>	2

	Планове. Вече имахме планове.
	След като закусихме в стаята, не можехме да спрем да говорим за проекта — нашия съвместен живот. Колкото повече обсъждахме — като нахвърляхме идеи как да бъде задвижена тази огромна промяна, практически подробности, по-сериозните и обхватни лични въпроси — толкова повече се възхищавах на лекотата, с която обменяхме мисли, на чистата и креативна енергия, протичаща помежду ни, на еднаквото ни емоционално състояние.
	Креативна енергия. Ето това ми липсваше от години. Бях старателна в работата си, бях прилежна у дома, винаги ангажирана с децата си, винаги се опитвах да изглеждам смела пред Дан и използвах света на книгите като свое въображаемо бягство от скуката. Но никога не се бях радвала на чувството на страстна обвързаност с по-широките възможности на живота.
	А сега…
	Планове. Имахме конкретни планове.
	Ричард се беше обадил в петък сутринта на агента по недвижими имоти за апартамента на ъгъла на Дартмут и Комънуелт авеню. Той му казал, че все още е на пазара. Двеста шейсет и пет хиляди щяха да бъдат достатъчни за осъществяване на сделката. Брокерът беше дал на Ричард номера на мобилния си телефон и му беше казал да се обади по всяко време, ако възнамерява да отправи предложение.
	— Какво ще кажеш да му звънна след петнайсет минути? — обърна се Ричард към мен.
	— Десет часа сутринта в неделя? Няма ли да възрази?
	— Той е брокер. Като всички търговци и той се интересува единствено от успешна сделка. Апартаментът е свободен в момента. Мога да доведа моя познат строител от Дорчестър, за да проучи нещата през седмицата. Ако всичко върви добре, ще можем да разполагаме с апартамента до три седмици. Нова кухня, баня, боядисване, циклене и лакиране на подовете… това ще отнеме най-много два месеца. Вероятно ще можем да се нанесем към края на януари.
	— Добре, а аз ще се свържа с онази организация за набиране на медицински персонал в Бостън, за която чух — казах. — Изглежда, са в състояние да намерят работа за лаборант по радиография в района. Щом открия нещо, вероятно ще трябва да дам едномесечно предизвестие в болницата в Дамарискота. Няма да са много доволни, защото има недостиг на такива специалисти в Мейн. Все пак им посветих осемнайсет години от живота си. Ще трябва да ми изплатят заплати за около пет месеца, тъй като не съм взимала достатъчно отпуски през годините. Представи си. Позволявала съм си само по две от трите седмици всяка година. Къде ми е бил умът?
	— В тази страна се чувстваме виновни за ваканциите си. Свързано е с пуританските ни корени и със страха ни, че в наше отсъствие ще се появи някой, който ще ни измести. А в моя случай — че други ще ми отнемат клиенти.
	— Е, решена съм в бъдеще да си взимам прилични отпуски и да посещавам интересни места с теб. Освен това бих желала да предложа с петмесечното обезщетение от болницата да купя обзавеждане за апартамента ни.
	— Апартамента ни. Това ми харесва. Но няма да е проблем да осигуря обзавеждането, а и ти имаш да плащаш таксата за обучението на Бен, пък и Сали ще замине в колеж догодина…
	Беше прав, разбира се, особено след като на Дан щеше да му се наложи да се справя само със своята заплата, която беше едва петнайсет хиляди долара годишно, а това щеше да му стига само колкото да покрива основните си разходи. Е, поне на практика къщата беше изплатена. Ако получавах осемдесет и пет хиляди долара годишно в Бостън — това е обичайната заплата за лаборант радиолог в болниците в големите градове — щях да успея да покрия всекидневните нужди на Бен и Сали и таксите им (както беше в момента с Бен) с финансова помощ от Университета на Мейн. Щом си намерех работа в някоя болница в района на Бостън, бях почти сигурна, че ще успея да договоря работен график четири към три — да работя четири дни подред по десет часа, а след това да почивам три дни. Щях да се изнеса от семейния дом и вероятно да помоля Луси да използвам апартамента над гаража й, който дава под наем, но точно в момента със сигурност е свободен и вероятно ще ми го даде на разумна цена до август. Щях да предложа на Дан Сали да прекарва четири дни в седмицата с него и три при мен. Апартаментът на Луси е с две спални. Дори и Сали да настоява да спи в собствената си стая всяка нощ, поне щях да съм в района на Дамарискота през половината седмица.
	Споменах тези подробности пред Ричард и отбелязах, че както обикновено се впускам в решаване на практическите проблеми.
	— Все пак мигновена промяна като тази изисква голяма практичност — отвърна той. — Освен това, както ти ще пътуваш постоянно до Мейн заради Бен и Сали, и аз ще трябва да си намеря апартамент в Бат. Ще се налага да прекарвам там по няколко дни седмично по работа. Всъщност, ако Сали реши, че не иска да прекарва половината време в апартамента ти, можеш да останеш в този, който ще наема в Бат.
	— Тогава къде ще се виждам със Сали? — попитах, тъй като знаех, че Дан няма да ме иска близо до къщата, щом се изнасям, за да живея с друг мъж.
	— Права си. Все пак ще ти трябва твое местенце в Дамарискота, докато тя замине в колеж. Надявам се през следващата година да успея да намеря купувач за застрахователната си компания, да я продам и да се опитам да пиша на пълен ден. Освен това познавам един човек, който преподава бизнес в колежа „Бабсън“ в Уелзли и ми каза, че винаги имат търсене на асистенти. Ще му оставя биографията си. Може да имат нужда от преподавател по застрахователно дело. Това би донесло допълнителен доход, макар да вярвам, че мога да продам фирмата си на добра цена. Ако безусловно отстъпя къщата на Мюриъл, мисля, че няма да настоява за дял от фирмата.
	— Как ще приеме факта, че я напускаш? — попитах с пълното съзнание, че навлизам в сложна територия.
	— Мисля, че ще бъде шокирана, бясна. Въпреки това й е ясно, че бракът ни е мъртъв от години, че, така или иначе, всеки си живее свой живот. Съществувахме в някакво статукво. Аз ще го променя. От което тя няма да е доволна, но пък аз — да. Ще бъда щастлив.
	Хванах ръката му.
	— Аз също ще бъда щастлива — добавих. — Повече от щастлива.
	— А съпругът ти ще бъде…
	— Шокиран, бесен и така нататък. Но и ние не сме близки от години. Вероятно ще ме убеждава, че ще се промени. Но вече е твърде късно за това. От този момент нататък животът ми е с теб.
	Пръстите му стиснаха моите.
	— Животът може да бъде невероятен — промълви.
	— Ако срещнеш подходящия човек в подходящия момент. Точният синхрон е всичко. Бях поканена на тази конференция едва преди десет дни. Ако бях отказала…
	— А аз трябваше да се срещна с клиенти в Ню Хампшър в петък следобед. Обстоятелството, че те отмениха срещата, че пристигнах в хотела едновременно с теб…
	— Че ме заговори, докато чакахме на опашката…
	— Че и двамата се озовахме в онова кино в Кеймбридж…
	— Реших да гледам филма чак след като видях афиша във „Финикс“ и се оказа, че киното е точно зад ъгъла.
	— Че не влязох в салона няколко минути по-късно, когато лампите вече са загасени.
	— Животът се предопределя от поредици дребни подробности, които ни карат да бъдем на определено място в определен момент. Въпреки това случайността не се трансформира, докато не бъде направен конкретен избор, докато не бъдат взети решения. В интерес на истината, първото, което ми хрумна при предложението ти за питие след киното, беше: няма начин. Не защото нямах желание, а защото просто през всичките си години на омъжена жена никога не бях излизала на питие с мъж, когото съм срещнала току-що.
	— До снощи и аз като теб никога не бях изневерявал.
	— Това е достойно за възхищение.
	— Погледнато от определен ъгъл, вероятно е така. Ала верността има смисъл само когато съществува любов. Двамата с Мюриъл не сме изпитвали любов от… Ами, като знам какво чувствах към Сара… а най-показателното е чувството ми към теб в този момент… питам се дали с Мюриъл някога сме били влюбени.
	— И аз си задавам същия въпрос още от вчера за мен и Дан. Проблемът е, че не сме изключение. В повечето бракове виждаш, че хората са избрали съпруга или съпругата си въз основа на цял куп компромиси и са проектирали върху този човек онова, от което са вярвали, че имат нужда… или още по-лошо, онова, което са вярвали, че заслужават… в дадения момент.
	— Ето защо ние сме тъй уникални, необикновени. Още се питам дали наистина се случи. Възможно ли е действително да съм срещнал жената на живота си?
	Отново притиснах пръсти към неговите.
	— Мъжът на моя живот.
	— Изумително е — промълви той.
	— И малко шантаво.
	— Няма нищо лошо в малко позакъсняла романтична лудост.
	— Всички така казват. И все пак знам, че щом се върна в Дамарискота, хората ще шушукат. Особено щом мълвата тръгне, ще започнат да ме обвиняват, че съм безотговорна, незряла, че преживявам криза на средната възраст. А когато съученичките на Сали чуят от родителите си новината за мен, ще започнат с типичните за тийнейджърите подмятания. Ще се наложи да обсъдя нещата със Сали, да я предупредя какво може да очаква в училище, след като всичко излезе наяве.
	— Какво точно ще й кажеш?
	— Че животът невинаги се развива по план. Че любовта е най-желаната, но в същото време и най-загадъчната емоция. Че съм те срещнала и след двайсет и четири часа съм осъзнала, че съм истински влюбена в теб. Тя е наясно, че двамата с баща й се носим по течението от години. Ще разбере, че имам шанс — реален шанс за щастие. И възнамерявам да го приема. А и тя няма да ме изгуби. Ще продължавам да я подкрепям.
	— Как мислиш, че ще реагира?
	— Ужасно. Особено като се има предвид, че първата й тревога ще бъде породена от идеята на всяко подрастващо момиче, че е център на света: ще изглеждам като глупачка, ще стана за присмех благодарение на влюбчивата си майка. Вече си представям как ще ме обвини, че съм съсипала живота й. Не защото напускам баща й, а защото ще трябва да понесе подигравки и забележки от приятелките си в отбора на мажоретките. И все пак ще го преживее. Дан също ще го преживее.
	— Ами Бен?
	— Моят прекрасен, чудат и оригинален син вероятно ще пусне някоя иронична и мъдра забележка от рода „Само така, мамо!“. Мисля, че и той ще те хареса.
	— Макар че не съм бохемът, който той се опитва да бъде.
	— Ти пишеш. Променил си живота си. Обичаш майка му и я правиш невероятно щастлива. Довери ми се, без проблем ще приеме положението.
	— Истинска късметлийка си със син като него — талантлив, очевидно чувствителен, емоционално интелигентен.
	Сложих ръка върху неговата, стиснах я и казах:
	— Знам, че в момента мислиш за Били.
	— Винаги мисля за Били. Истината е, че вече не мога да направя нищо за Били. Бъдещето му е в ръцете на щата. Вече е част от институция, изгубил е идентичността си. Не виждам как скоро би могъл да се върне отново в семейството си, да не говорим в обществото, ако изобщо се случи някога. Да, това постоянно ме натъжава. Все пак съм се научил да приемам, че определени ситуации просто не могат да се оправят, няма спасение, да не говорим за щастлив завършек. Моят брак например. И, уви, състоянието на Били.
	— Знаеш, че можеш да разчиташ да ти помогна да преминеш през трудностите. Освен това трябва да споделяш всичко, свързано с Били, с мен, изобщо всичко в живота си.
	— Ти също знаеш, че винаги можеш да разчиташ на мен, що се отнася до Бен и Сали. Винаги съм на твоя страна. Надявам се Бен да продължи да се възстановява от лошото положение, в което е изпаднал. Минало ми е през главата и знам колко ужасно може да бъде.
	— Странното е, че започвам да вярвам, че сривът, който преживя, може да бележи началото на формирането на един по-силен и независим млад мъж. Струва ми се, че и той като всички нас е страдал от илюзията, че някой друг е в състояние да запълни онова, което му липсва. Имам чувството, че след като започна да се възстановява, е на път да осъзнае може би най-трудния и най-важен урок, който човек научава като възрастен: че никой друг освен теб самият не е отговорен за твоето щастие. Също така, че не си отговорен за щастието на никой друг.
	— Друга голяма истина е, че трябва да искаш да бъдеш щастлив, за да може това да се случи — допълни Ричард. — Мисля, че в продължение на години съм приемал липсата на домашно щастие като своя заслужена орис, част от ужасния компромис, който съм направил. А сега…
	— Сега можем да вършим всичко по различен начин. Можем да пренапишем правилата в живота си.
	Леко се изумих, щом се чух да изричам подобни неща. Също и от прямотата, с която двамата с Ричард говорим за любовта си. „Никога досега не съм правила такава любов.“ Извадено от контекста, звучи доста сладникаво. Но не е ли влюбването едно от най-големите чудеса на света; изричането на най-искрените емоции без никакви задръжки? Преди време, след смъртта на майка ми, баща ми веднъж ми призна, че му било много трудно да й казва „обичам те“; че макар бракът им да е бил добър, не му е било лесно да прави подобни важни признания дори и от време на време. Дан беше също толкова сдържан (дали не го бях избрала, защото отразяваше емоционалната дистанцираност на баща ми?). Това от своя страна подчертаваше откровените страстни чувства между мен и Ричард. Той държеше да сподели колко ме обича при всяка възможност. Животът може да се промени за един миг, както казваше дядо ми. Бих добавила, да се промени радикално. И все пак… как да обясня всичко?
	— Любов… в цялата й демонстративна неопровержимост.
	— Започваш да се фукаш — казах през смях. — При все че като емоция ми харесва. Особено след като е съвсем вярно.
	Ричард погледна часовника си.
	— Десет сутринта — каза той. — Ще се обадя на агента по недвижими имоти и ще направя предложение за апартамента.
	— Невероятен сте, господин Коупланд.
	— Не колкото теб.
	Той отиде в спалнята, за да вземе мобилния си телефон. Възползвах се от възможността да направя нещо, за което копнеех: да включа собствения си телефон и да проверя съобщенията си. Открих чантата си, извадих телефона, натиснах бутона за включване и се заслушах как Ричард вече говореше с агента в съседната стая. Щеше да плати двеста четирийсет и пет хиляди. Сумата не подлежеше на обсъждане. Предложението важеше само четирийсет и осем часа. Говореше изключително любезно, но тонът му не оставяше и капка съмнение, че иска да приключи сделката бързо и без допълнителни трудности. Изуми ме увереният му тон, звучеше толкова разумно и в същото време авторитетно, това ми се стори едновременно привлекателно и успокояващо.
	В съзнанието ми се прокрадна и още една мисъл: мъжът, когото обичам, купува апартамент за нас. Вчера говореше за преместването си в Бостън в „следващия си живот“. Днес, новият живот вече е започнал.
	Апартамент за нас.
	Нас. Прекрасно местоимение.
	Бип. Издайническият звук, който ме уведомяваше за получени съобщения.
	Всъщност имах две съобщения. И двете бяха от Дан. Първото беше изпратено в 18:08 снощи:
C>
	Сали тръгна към Портланд с приятелките си. Мисля утре да прикова парапетите на предната веранда. Права си, наистина имат нужда от боядисване. Надявам се вечерта ти да е хубава. Дххх
C$
	Почувствах ли се виновна, като прочетох съобщението? Да и не. Да, защото бях престъпила брачната клетва и бях преспала с друг мъж. Не, защото съобщението на Дан беше поредният опит да заздрави отдавна наранената и вече закърняла емоционална връзка между нас.
	Следващото съобщение беше от 22:09 снощи.
C>
	Надявах се да те чуя, преди да си легна рано. Още се опитвам да настроя биологичния си часовник за ставането в четири сутринта в понеделник. Защо не се обади/писа тази вечер? Всичко наред ли е? Дххх
C$
	Всичко наред ли е? Всъщност след влюбването ми всичко е много повече от наред. То промени цялото ми съществуване. Въпреки това, ако му подскажех, че предстои сериозен разговор, той щеше да започне да ме бомбардира с обаждания или съобщения още днес. А аз исках този ден, отдаден на моята любов, да не бъде прекъсван от подобна намеса. Предстояха ми сериозни проблеми с Дан в близките дни; щеше да ми се наложи да премина през болезнени уговорки и да му помогна да приеме положението (макар вече да предчувствах, че първоначалният шок щеше да прерасне в гняв, щом узнае, че съм влюбена в друг мъж). За момента…
C>
	Здрасти. Направихме си женска вечер с три радиоложки. Попрекалихме с виното. Имам махмурлук тази сутрин. Помниш ли приятелката ми Пеги Нелсън? Работи в радиологията на „Масачузетс Дженеръл“. Покани ме на гости у тях в Съмървил тази вечер. Утре трябва да съм в болницата чак в един на обед. Надявам се, че не възразяваш. Съжалявам, че няма да те изпратя за новата работа утре. Лххх
C$
	Напоследък бях започнала да преглеждам още по-старателно съобщенията си, преди да ги пратя на Дан, защото все повече се притеснявах от склонността на съпруга си да намира подтекст и в най-еднозначните думи. Тази сутрин обаче просто натиснах бутона „изпрати“ и същевременно се заслушах как Ричард се уговаря с брокера:
	— Значи, ако днес получим потвърждение от продавача, мога да дойда в офиса ви на Масачузетс авеню утре в девет, за да подпишем документите и да уредим прехвърлянето на депозита от банковата ми сметка… Депозитът ще бъде върнат, в случай че моят човек открие сериозни нередности след огледа на апартамента. Няма да се случи нещо подобно, нали?… Добре, няма да изключвам телефона си тази сутрин, нито следобед. Все пак предайте на продавача, че предложението не подлежи на обсъждане. Както знаете, плащам пълната сума без бавене.
	Бип. Ново съобщение в телефона ми. Както очаквах, от Дан:
C>
	Завиждам ти за разгулната вечер и махмурлука. Вечерята със Санди довечера също звучи забавно. Надявам се болницата да поеме допълнителната нощувка в хотела.
C$
	Типично за Дан да мисли най-вече за допълнителните разходи. Все пак реших да го успокоя:
C>
	Санди ме покани да остана у тях, така че няма допълнителни разходи. Надявам се довечера да се наспиш добре — и новата работа да се окаже по-хубава, отколкото си се надявал. Добро ново начало, дано доведе до по-добро развитие във фирмата. Лххх
C$
	В мига, в който изпратих съобщението, една мисъл мина през съзнанието ми: възможно ли беше Дан да опита да се свърже със Санди вечерта? Все пак не беше виждал Санди от години — запознахме се по време на курс за лаборанти в Южния общински колеж на Мейн и тя ни дойде на гости с новия си съпруг (с когото впоследствие се разведе) само веднъж през 2002 година. След това си пишехме имейли и така разбрах, че живее с друг мъж в Съмървил. В случай че Дан не успееше да ме открие на мобилния ми телефон — ако изобщо опита да се свърже с мен — дали щеше да потърси в указателя на Съмървил телефона на Санди? Може би трябва да й се обадя за всеки случай и да я помоля да ме покрие. Но тогава ще трябва да давам обяснения на жена, която смятам по-скоро за позната, отколкото за приятелка. Може би проявявам прекалена предпазливост. Може би точно за това се радвам, че двамата с Ричард без много бавене започваме живота си заедно. Без да се промъкваме потайно месеци наред. Без цял куп лъжи или измислени сценарии, за да прикриваме следите си. Просто директната истина: Влюбена съм. Бракът ни е приключил. Изнасям се.
	Междувременно има няколко важни неща, които трябва да бъдат свършени. Като…
	Бързо съобщение до Гърти, една от колежките ми: _може ли да поеме сутрешната ми смяна утре?_
	Бип. Гърти ми отговори веднага:
C>
	Всъщност мога да поема целия ден утре — стига да си съгласна да ме заместиш за цял ден в събота. С радост бих се отървала.
C$
	Чудесно. Това означаваше, че не е нужно да бързам утре сутринта. Повече време с Ричард. Написах ново съобщение:
C>
	Договорено. Би ли уведомила администрацията на болницата, че разменяме смените си, моля те? Страхотна си. Лххх
C$
	Следваше много важно съобщение, което трябваше да пратя на Луси.
C>
	Не мога да говоря в момента, но се случи нещо изненадващо. Може ли да мина да се видим утре? Апартаментът над гаража ти още ли е свободен?
C$
	Е, това беше повече от директно. Но Луси беше най-близката ми приятелка. Имах нужда да поговоря с най-близката си приятелка, преди да пусна бомбата на Дан.
	Бип. Истински късмет, че получавах отговори на мига.
C>
	Събуди невероятно любопитство! Утре имам работа, но мини след един на обед. Да, апартаментът още е свободен. На разположение е, ако имаш нужда от него. Днес съм на линия, ако искаш да поговорим. Както можеш да си представиш, искам всички подробности за тази авантюра. С обич, Луси.
C$
	Авантюра. Искаше ми се веднага да отговоря: _Не е авантюра. Това е любовната история на века!_ Предпазливостта ме спря от прибързване. Така или иначе, Луси щеше да чуе цялата сага утре. Ето защо написах просто:
C>
	И на мен ще ми олекне, щом се видим. Страхотна приятелка си.
C$
	Бип.
	О, господи, отново Дан.
C>
	Изглежда, правиш всичко възможно да не се връщаш скоро у дома… и кой би те винил, нали така? Кой би искал да е тук с мен? Благодаря за пожеланията за новата работа. Оценявам ги.
C$
	Сега вече се чувствах смутена. Това беше стандартният репертоар на Дан, коронният му номер. Предприема помирителни жестове, а след това отново става сприхав и жалък — а много добре знае, че подобно поведение винаги ме затормозва.
	Четях това, а студенината — която в миналото винаги бях отпъждала — взе връх и осъзнах: наистина е свършено.
	— Лоши новини? — попита Ричард. Вдигнах поглед от телефона и се опитах да изтрия напрежението от лицето си, но после си казах: защо не се обвържеш още сега, в самото начало на тази нова любов с принципа да казваш винаги онова, което мислиш, вместо да се самоцензурираш и да замиташ мислите и чувствата си под черджето? Така че отвърнах:
	— Съпругът ми ме кара да се чувствам зле заради оставането ми в Бостън още ден да се видя със стара приятелка. На всичкото отгоре вече натяква, че мрази работата, която започва утре.
	— Така и не е успял да забележи колко си прекрасна, нали?
	Затворих очи и усетих сълзи.
	— Ти си чудесен, чудесен човек.
	Той се приближи и ме прегърна.
	— Ти си необикновена — промълви.
	— Ти също. И се обзалагам, че тя никога не ти го е казвала.
	Той сви рамене и отвърна:
	— Нима вече има значение?
	Целунах го. След това казах:
	— Прав си. Единственото, което има значение…
	— Сме ние.
	Отново започнахме да се целуваме. Този път още по-страстно, а ръцете ни се плъзнаха под халатите.
	Бип. Телефонът на Ричард го известяваше за обаждане. Той не обърна внимание, особено след като и двамата се бяхме възбудили толкова бързо. Бип. Нов сигнал. Той отново не обърна внимание, но тогава телефонът започна истински да звъни.
	— Страхотно подбран момент — изсумтя Ричард.
	— Очевидно някой наистина иска да разговаря с теб.
	— Да върви по дяволите.
	— Обади се — подканих го с идеята, че може да има новини за Били и той трябва да отговори.
	Ричард бръкна в джоба на халата си, погледна дисплея на телефона и отговори:
	— О, здравейте — заговори той. — Не очаквах да се обадите преди… Разбирам… Доста бързо… Точно така… И?… Наистина ли?… Просто така?… Тогава до скоро… Да, помня адреса… Чудесна сутрин и на вас.
	Приключи разговора и на устните му плъзна лека усмивка.
	— Добри новини? — попитах.
	— Много добри новини.
	— Разказвай.
	Усмивката му вече стана широка.
	— Апартаментът е наш.


>>	3

	Надигнахме се от леглото чак по обед. Беше нещо ново за мен — постоянната нужда да правя любов, да усещам моя любим дълбоко в себе си. Да, спомням си онези далечни години с Ерик, как постоянно се хвърляхме в леглото през първите шеметни месеци на връзката ни. Към преживяването се прибавяше откриването на секса; смайващото чудо на удоволствието при това интимно триене на наелектризирани тела; чистата животинска забрава, която съпътстваше самия акт. Дори след периода на първоначално откриване, подсилен от завладяващото чувство на първото истинско влюбване, копнежът така и не ни напусна. Не си спомням нощ, в която да не сме правили любов — винаги я имаше онази заразителна наслада от това, че сме заедно ден след ден.
	С Дан сексът си беше само това. Секс. Приятен. Разумен. Приличен, но никога наситен с подобна всепоглъщаща страст. Знаех го от самото начало — и го приемах като космическо отмъщение, задето бях изгубила мъжа, когото толкова обожавах. А след като забременях…
	Но си спомням и как гушнах Бен веднага след раждането, разплаках се, щом видях сина си, на мига разбрах, че макар това дете да не беше създадено с любов, моята обич към него ще бъде безкрайна и безусловна. Чувствах се по същия начин и когато Сали се появи две години по-късно. Страстта в отношенията ми с Бен и Сали балансираше липсата на такава в брака.
	Ричард сподели, че бракът му бил още по-замрял по отношение на секса от моя, че двамата със съпругата му имали съвкупление (тя така го наричала) два или три пъти в годината и той окончателно е приключил с тази част от живота си.
	После свършихме заедно. И…
	Нямам богат опит със секса. Дори Луси остана изненадана, щом научи, че Ерик и Дан са единствените мъже, с които съм спала. Самата тя изброи осем любовници „преди, по време и след ужасния си брак… а фактът, че мога да ги преброя на пръстите на двете си ръце, ми подсказва, че е трябвало да правя повече секс с повече мъже, когато не беше толкова дяволски трудно да се открият желани партньори за секс, вместо кошмарните, които май са единствените достъпни за жените на средна възраст, обитаващи малки градчета в Мейн“.
	Бях се разсмяла на това нейно изказване. И все пак думите й сериозно бяха подхранили нарастващото отчаяние, което от години тлееше у мен по повод мижавата ни физическа връзка с Дан. Преди да изгуби работата си, правехме любов поне три вечери в седмицата. Макар изживяването да беше в най-добрия случай загряващо и сносно, поне го имаше. След като съкратиха Дан, либидото му напълно замря.
	Правенето на любов с Ричард беше откровение. През всичките три, четири пъти, когато се бяхме връщали в леглото след пристигането си вчера, смисълът на самия акт — начинът, по който той изразяваше нарастващата мощ на откритата и споделена любов — сякаш се задълбочаваше и засилваше с всяко преплитане на телата ни. Усещането от навлизането му в мен не само събуждаше чувствеността ми в далеч по-голяма степен от всякога, но беше изпълнено с осезаема интимност. Още по-невероятно беше мигновеното постигане на този съюз. Още от първото му проникване в мен.
	— Не искам никога да ставам от това легло — прошепнах, докато лежахме притиснати един към друг след това.
	— Тогава можем да останем тук цял ден.
	— Има един малък проблем, че всичките ни неща са в онзи ужасен хотел. Съжалявам, че отново гледам от практичната страна на нещата, но няма ли да очакват да освободим стаите до обед? Което означава точно сега. А и колата ми още е там.
	— Да, хрумна ми и това. Отсядам там постоянно и познавам управителите. След малко ще се обадя на някой от тях, за да видим дали не можем да уредим късно освобождаване… или дори да предложим двайсет долара бакшиш на някоя камериерка, за да ни събере багажа. Тогава можем да отидем по-късно следобед и да си вземем багажа.
	— Не бих възразила срещу чифт чисти дрехи и четка за коса. Този апартамент е истинско бижу, но не е нужно да оставаме тук тази вечер. Всъщност бихме могли…
	— Ще останем тук тази вечер — настоя Ричард. — Твърде дълго съм бил предпазлив с парите. И какво ми донесе тази пестеливост?
	— Донесе ти възможността да купиш апартамента и да започнеш нов живот.
	— Така е, но трябваше да живея истински и преди този уикенд. Не съм ходил никъде, видял съм твърде малко. Не съм ходил на концерт или пиеса от години.
	— Все пак си чел.
	— Евтиното бягство. Като думите на Волтер за брака: единственото приключение, в което страхливците са добре дошли.
	— Фактът, че цитираш Волтер…
	— Чудо голямо.
	— Дай ми за пример друг застрахователен агент от Бат, Мейн — или откъдето и да е — който да е в състояние да го направи. Освен това, след като, така или иначе, ще останем в Бостън, тук има фантастична филхармония. Има чудесни музеи и театри. Ще можем да ги посещаваме. Има още нещо, за което исках да поговорим по-рано: да, ще ползвам част от обезщетението за невзетите отпуски от болницата, за да помогна за таксите за колеж на Бен и Сали следващата година, но все пак ще останат седем-осем хиляди долара. Защо не ги използваме, за да отидем в Париж за шест седмици?
	— Париж — промълви той, сякаш беше едва ли не забранена дума; блян, който не се беше осмелявал да изрече на глас. — Сериозно ли?
	— Тъкмо миналата седмица, преди да преобърнеш живота ми наопаки, гледах предаване по телевизията за апартаменти в Париж с краткосрочно наемане. Почивка под наем, така да се каже. Бихме могли да си намерим приятно студио в район като Маре за около петстотин долара седмично. Самолетните билети са по около шестстотин всеки, стига да ги купим предварително. Можеш да се храниш добре на разумна цена в Париж. А и в студиото ще има кухня… така че, да, бихме могли да останем месец и половина със седем хиляди. Ще се уговоря предварително с болницата, в която ме наемат тук, че ще взема шест седмици неплатен отпуск през първата година или, още по-добре, ще изместя датата на започване за след връщането ни от Париж. Всъщност, след като ремонтът на апартамента няма да е приключил до края на февруари, бихме могли да заминем за Франция веднага след Коледа.
	— Париж — повтори той. — Шест седмици в Париж. Никога не съм си представял, че това е възможно.
	— Възможно е.
	— Нека го направим тогава.
	Целунах го и заявих:
	— Невероятно трудни преговори, няма що.
	Той се засмя.
	— С теб нищо не е трудно.
	— И нищо няма да е трудно за нас. Знам, че до голяма степен звучи като пожелателно мислене. Истината е, че и двамата сме преживели трудности. А сега…
	— Изкуството на възможното.
	— Точно така. Всъщност това трябва да бъде нашето кредо. Точно тези думи: изкуството на възможното.
	— Добър модус вивенди.
	— Най-добрият.
	Бип. Съобщение в телефона ми. Поколебах се дали да го погледна, но Ричард настоя да го направя. Той, така или иначе, трябваше да се обади в хотела на летището и да организира късното напускане на стаите. Влезе в другата стая с телефона си, а аз взех своя и видях, че Бен ми е писал (и то съобщение, пратено на четири порции):
C>
	Здрасти, мамо, още ли си в Бостън? Работя по картината си, а лазурносиньото, което толкова ми трябва, се свърши. Няма го в Мейн, така че го поръчвам от Бостън. Ще излезе доста скъпо да ми го пратят преди вторник. Ако можеш да го вземеш и да го оставиш в Музея на изкуствата в Портланд на път към дома, един от преподавателите ми ще бъде там утре и може да го вземе. Съжалявам, че те затруднявам, но ще ми направиш огромна услуга. Няма по-добра от теб. С обич, Бен.
C$
	Незабавно се обадих на Бен.
	— Рано си станал — казах, щом отговори на третото позвъняване.
	— Много смешно, мамо — отвърна Бен с весела иронична нотка в гласа. — Очевидно си получила съобщението ми.
	— Развълнувана съм, че новата ти картина се получава така перфектно.
	— Не използвай думата „перфектно“, моля те. Може да я урочасаш. Все пак Тревър, преподавателят ми по визуални изкуства, е доста ентусиазиран. Това е много за него. Та, ако можеш да вземеш боята…
	— Още съм в Бостън и реших да се видя със стара приятелка тази вечер.
	— И ще пропуснеш среднощното изпращане на татко на работа в „Л. Л. Бийн“? — подхвърли той лековато, но определено в целта.
	— Чувствам се виновна за това.
	— При положение че си поела всички разходи през последните две години…
	— Баща ти не беше виновен, че го съкратиха.
	— Но той сам реши да се държи като кисел мърморко през цялото време. Дори и сега — снощи се обадих да го чуя като един вид жест към него, а той ми отговаря с банални въпроси за учението ми и пита добре ли се чувствам, сякаш слага отметки в кутийките на стандартен въпросник „Разговор със сина“. А щом се поинтересувах за новата му работа, взе да увърта и определено да се държи нацупено. Чудя се: кой от нас е подрастващият?
	— Ти определено не си подрастващ, Бен.
	— Чак сега разбирам какво търпиш от години.
	— Не е моментът за този разговор. Като стана дума, какво ще кажеш да мина да се видим другия уикенд?
	— Тази идея определено ми допада повече. Ще помоля някой да ме закара до Портланд и може да се помотаем там следобеда и вечерта. Тъкмо случай да ме заведеш на вечеря в приятното италианско заведение, което и двамата харесваме.
	— Значи, имаме среща.
	— Звучиш в добра форма, мамо.
	— Всъщност е точно така.
	— Не че някога си звучала в лоша форма. Можеш да даваш уроци по слагане на ведра маска. Все пак ми беше приятно да чуя вълнение в гласа ти.
	Време за промяна на темата.
	— Е, дай ми указания за боята, която ти трябва, за магазина и всичко останало.
	Бен ме инструктира щом стигна до магазина на Кенмор скуеър да попитам за Норм, който „държи това място от деветнайсети век“ и винаги забърква лазурносиньото точно каквото го иска Бен.
	— Проблемът с Норм е, че… никога няма да разбърка боята, докато не пипне банкнотите или валидна кредитна карта. Освен това работи само до четири следобед днес. Може да му се обадя и да му кажа, че отиваш… стига да си сигурна, че не ти създавам твърде големи трудности.
	— Ти си ми син, Бен. А и не е никаква трудност. Мога да оставя боята в Музея на изкуството в Портланд утре.
	— Ще се обадя на Тревър и ще му кажа, че ще се срещнете там по обед, ако това те устройва.
	— Взех си свободен ден, така че ме устройва напълно. Дай му номера на мобилния ми телефон и ми прати съобщение с неговия. Ще те уведомя днес следобед, щом взема боята.
	— Върхът си, мамо.
	Оставих телефона и направо сияех. Ричард влезе от другата стая.
	— Е, изпратиха камериерка да освободи и двете стаи. Уговорих ги да оставят колата ти там до утре. Разговорът като че ли те зарадва. На лицето ти грее невероятна усмивка.
	Предадох му разговора с Бен, като спестих коментарите за баща му. Забелязах, че Ричард отново се опитва да прогони мислите за собствения си син от съзнанието си.
	— Очевидно е наясно каква невероятна майка си.
	— Той е невероятен син. Наистина вярвам, че ако не губи кураж и успее да се противопостави на съмненията в силите си, ако напусне Мейн за няколко години и продължава да се усъвършенства, един ден ще бъде важно име в своята област. Може би дори прочут.
	— С теб зад гърба си…
	— Трябва да постигне всичко сам.
	— Дори и без да се намесваш, той знае, че има родител, на когото може да разчита.
	— Знам само, че съм родителят, който трябва да му купи някаква специална боя днес следобед.
	Разказах за конкретния нюанс на синьо, който този конкретен продавач смесва близо до парка „Фенуей“ и че трябва да бъда там най-късно в три часа следобед, тъй като магазинът затваря само час по-късно, а забележителният нов шедьовър на сина ми чака завършването си.
	— Е, повече от ясно стана, че трябва да бъдеш там в три — пошегува се с мен Ричард. — Ето плана…
	Разбрахме се, след като обядваме, Ричард да отиде с метрото до летището, а аз да се отправя в обратната посока, за да купя боята на Бен, и да се срещнем отново тук, в апартамента, около пет.
	Преди това си взехме душ заедно, сапунисвахме се взаимно и се целувахме под течащата вода, притискахме се един в друг, обещавахме си винаги да се подкрепяме, да разговаряме с емоционалната свобода, която в продължение на десетилетия не сме се надявали, че ще открием отново.
	Облякох се и набързо изпратих съобщение на Сали.
C>
	Оставам още един ден в Бостън. Ще кръшна от света на работещите. Как беше вечерта в Портланд? Обичам те, мама.
C$
	Бип. Отговорът пристигна.
C>
	Концертът беше скучен. Трябва да пиша есе за Идит Уортън. С-к-у-к-а. Татко каза, че имаш махмурлук. Супер.
C$
	Дъщеря ми, представител на литературния стил, който може да се опише като „мрачен юношески минимализъм“. Не ми се мислеше за вулкана, който щеше да изригне, щом разкриех огромния катаклизъм, който щеше да промени контурите на семейния ни живот. Но преди това… предстоеше да изживея остатъка от прекрасния уикенд.
	Телефонът на Ричард бипна няколко пъти, докато се обличахме, и той хвърли бегъл поглед към екрана, но реши да не отговаря.
	— Всичко наред ли е? — попитах.
	— Служебни дела — отговори той. — Имам един клиент, притежава пет склада за железария в района на Луистън/Обърн, дето си мисли, че може да ми се обажда по всяко време на денонощието, когато има основания за застрахователен иск. Проблемът е, че един от складовете му изгоря преди три седмици. Някакъв недоволен служител драснал клечката. Още не са го хванали. Клиентът ми понесъл щети за близо четиристотин хиляди долара. Между нас казано, тъй като преживя две мъчни години, застрахователните инспектори и ченгетата се чудят дали не се е договорил с недоволния служител да предизвика палежа.
	— Ще напишеш разказ за това, нали?
	— Всъщност в сюжета наистина се усеща привкус на Джеймс М. Кейн.
	— Особено ако успееш да внесеш образа на фаталната жена.
	— Изумяваш ме — ахна той.
	— Защото знам кой е Джеймс М. Кейн?
	— Защото си невероятно умна.
	Целунах го.
	— Почти колкото теб.
	Той ме целуна.
	— Ти си по-умна — възрази той.
	Аз го целунах.
	— Просто си мил.
	Той ме целуна.
	— Просто съм обективен.
	— Толкова те обичам.
	— Толкова те обичам.
	На излизане от хотела Ричард се спря при рецепционистката и я уведоми, че ще останем в апартамента и тази нощ. Тя провери резервациите и отговори:
	— Няма проблем.
	Боговете определено ни закриляха. Още повече че беше поредният ослепителен есенен ден. Слънцето беше искрящо. По небето нямаше нито едно облаче. Есенните листа се носеха от нежния ветрец. Градът пред нас беше така приветлив, пълен с безкрайни възможности. Ричард хвана ръката ми, щом пресякохме към „Комън“.
	— Едва вчера… — промълвих.
	— Едва вчера…
	Не беше нужно да довършва изречението. Едва вчера светът беше различен. А днес…
	— Да отидем отново да погледнем апартамента отвън — предложих.
	— Съгласен съм.
	Тръгнахме, хванати за ръце през „Комън“ и говорехме неспирно. Как ще дойдем отново тук по-следващия уикенд да се срещнем с приятеля на Ричард предприемач и да обсъдим ремонта на апартамента. Също и как ще проверим кой ще дирижира Бостънския симфоничен оркестър през този уикенд и ще се опитаме да си купим билети. И да, непременно щяхме да посетим Института за съвременно изкуство тогава. А дали да не се поинтересувахме какво предлага някоя от професионалните театрални трупи в града.
	— Остави това на мен — настоях. — Нека се проявя като организатор на културни събития.
	— А аз ще резервирам хотел и ще организирам срещата с Пат Лафан, предприемача от Дорчестър. Изненада: Пат е пенсионирано ирландско ченге от Бостън, но се е преквалифицирал в строител. Доста прям човек, но пък е сравнително честен, а това е рядко срещано качество у строител.
	— Тогава можем да се огледаме и за мебели… стига да не прибързвам.
	— Харесва ми, че прибързваме.
	Ах, романтичен разговор. Как и двамата се бяхме озовали в ситуация като тази — двама непознати, всеки от които си е мислел: никога няма да овладея френския… а после се събуждат една сутрин и откриват, че и двамата го говорят гладко и с увереност, която им е изглеждала невъзможна до този момент. Сега и двамата искахме тази любов. И двамата знаехме, че е правилна. Исках да редя романтични излияния. Както и исках да си кажа, че при тази споделена воля да направим всичко прекрасно, нямаше как съжителството ни да не е красиво, как всички домашни задължения щяха да ни се удават приятно и с лекота, след като вече знаехме какво е година след година да живееш в тъжен брак.
	Ричард отново прочете мислите ми, спря, хвана ме за ръце, погледна ме и каза:
	— И аз, и ти знаем, че и двамата се чудим и размишляваме дали това наистина ни се случва, дали наистина е възможно да създадем съвместен живот. Истината е: абсолютно. Не изпитвам и капка съмнение. Никакво.
	— Нито пък аз.
	Целунахме се за пореден път.
	Половин час по-късно се намирахме в един ресторант на Нюбъри стрийт, хапвахме късна закуска и обсъждахме какво ще кажем през следващите няколко сложни дни на брачните си партньори.
	— Моето желание е просто да изложа пред Дан истината, щом се прибера утре вечер — споделих. — Както споменах по-рано, знам, че това ще бъде голям удар за него. Сигурна съм, че отначало ще бъде изумен, а после ще побеснее. Предпочитам да преминем през това без бавене, защото не искам да се преструвам, че всичко е нормално, а в същото време да копнея за теб. Въпреки това има един голям проблем: фактът, че утре започва новата работа и ще е уморен от ранната смяна. Представи си, ще работи четири дни и ще почива останалите три, така че…
	— Защо не изчакаш до четвъртък вечер, за да не му се налага да отиде на работа само няколко часа по-късно?
	— Това е по-щадящият вариант… не че има нещо щадящо в цялата история. Въпреки това, предвид факта, че ще работя до пет и половина от вторник до петък тази седмица, а той ще си ляга в осем, за да става в четири сутринта, през следващите няколко дни ще се разминаваме, което е истинска благословия. Значи, ще мога да се видя с приятелката си Луси и през това време ще мога кротко да започна да пренасям основни неща в апартамента над гаража й. Ще му кажа в петък след работа и ще пренощувам при Луси. Освен това ще мога да разговарям със Сали същия следобед, защото няма да е на училище на следващия ден. Като я познавам, ще хукне при приятеля си. Това може да не е толкова лошо. После се налага да поема ранна смяна в болницата в събота, но планирам да се видя в късния следобед с Бен в Портланд и ще вечеряме заедно, което означава, че ще мога да му съобщя очи в очи. Почти сигурна съм, че ще приеме новините доста по-добре от сестра си… започнах да мисля на глас, нали?
	Ричард се усмихна и пое ръката ми (все се държахме за ръце, за да си дадем кураж и подкрепа един на друг).
	— Предстои ни нещо голямо — каза той. — То ще нарани хора, с които сме живели години наред. Разбира се, че трябва да помислим как да поднесем новината, така че да бъде приета възможно най-безболезнено. Имам предположения, че Мюриъл, която почти със сигурност ще остане поразена от вестта, ще заложи на хладно и отмъстително поведение, което, боя се, е точно в стила й. Не е толкова лошо. По-добре арктически лед, отколкото бурен пожар. Щом планираш да кажеш на Дан в петък, и аз ще го направя същата вечер.
	— Тогава може би е добре да се срещнем някъде след това. Идеята, че няма да те видя чак до четвъртък след утре сутринта…
	— Дали би могла да се измъкнеш, може би във вторник вечер?
	— Всъщност така би било чудесно. Мога да кажа на Дан, че ще вечерям с Луси, и да се видя с теб…
	— Можем ли да се видим у Луси?
	— Разбира се.
	— А после в четвъртък…
	— Ела право при Луси, щом съобщиш на жена си.
	— Стига Сали да не реши да прекара вечерта при вас с Луси.
	— Както вече казах, шансът за това е…
	— Във всеки случай винаги мога да се обадя на Дуайт. Той е наясно какви трудности сме имали с Мюриъл, а съпругата му също е изпълнена със съчувствие и много мила. Сигурен съм, че биха ме приели в стаята си за гости няколко дни.
	— Така или иначе, преди това ще се видим във вторник вечерта.
	— Значи ще сме разделени само една нощ.
	— Твърде дълга нощ.
	— Но пък в петък официално ще бъдем двойка.
	— Вече сме двойка, любов моя.
	— Така е. Така е.
	Телефонът на Ричард бипна няколко пъти по време на обяда.
	— Знам кой е. Онзи проклет човек от Луистън, който нищо чудно и да е наел подпалвача. Може да изчака и ще отговоря на проклетите му обаждания, след като приключа с обяда.
	И моят телефон бипна веднъж: съобщение от Бен, пишеше, че е говорил с Норм от магазина и той ще ме очаква в три следобед.
C>
	Но той каза, че му трябват трийсет минути да разбърка боите, а няма да започне, преди да получи парите. Наистина трябва да си там най-късно в 3:30. Искрено го оценявам, мамо. Надявам се да си в още по-добро настроение следобед.
C$
	Ричард отиде да си измие ръцете, а аз погледнах часовника си — беше два и четирийсет — и отговорих на съобщението:
C>
	Кажи на господин Норм, че съм точен човек, особено когато се отнася до сина ми и работата му. Със сигурност ще съм там поне половин час по-рано. И да, доброто ми настроение от сутринта се повишава още повече. Ще ти пиша отново, щом взема боята. С обич, мама.
C$
	Натиснах бутона за изпращане и Ричард се върна на масата.
	— Всичко наред ли е? — попита той, щом оставих телефона.
	Разказах му за съобщението от Бен, а също и че се налага да стигна до магазина за художнически материали до петнайсет минути.
	— Ще ти спра такси — предложи той.
	— Но Кенмор скуеър е едва на седем-осем минути пеша оттук.
	— Тогава ще те придружа.
	— И да чакаш близо час, докато онзи човек направи магиите си с боята? Отиди до летището, любими, прибери багажа ни. Ще взема вълшебната бърканица за сина си, ще се видим в хотела най-късно в пет. Обещавам да те завлека обратно в леглото.
	— Звучи като добре обмислен план — отвърна той, широко усмихнат.
	Няколко минути по-късно стояхме пред входа за метрото на кръстовището на Нюбъри стрийт и Масачузетс авеню. Обвих ръце около врата на Ричард.
	— Идеята да се разделя с теб за два часа никак не ми се вижда привлекателна — казах.
	— Тогава нека дойда до магазина за бои.
	— Колкото по-бързо отидеш до летището за багажа ни и се върнеш, толкова по-бързо отново ще правим любов.
	Започнахме да се целуваме. Дълга, страстна целувка.
	— Не искам да те пускам — прошепна накрая той.
	— Най-много два часа и отново ще бъдем в обятията на другия.
	— Бързо се връщай при мен.
	— Непременно.
	Отново се целунахме.
	— Откъде извадихме такъв късмет? — попита той.
	— Просто се случи. И знаеш ли какво? Заслужаваме го.
	Последна дълга целувка и нежно се изплъзнах от прегръдката му.
	— Наистина трябва да бъда там до десет минути. Ако онзи тип е такъв сребролюбец, както твърди Бен…
	— Добре тогава — примири се Ричард. — Два часа. Обичам те.
	Той тръгна надолу по стълбите и се обърна да ми изпрати въздушна целувка. За миг — щом вдигна яката на кафявото авиаторско кожено яке — изглеждаше като от друга епоха, сякаш трийсет и пет години внезапно се изпариха. Приличаше на двайсетгодишен младеж, който хвърля назад към любимата жена поглед, изпълнен с трогателен копнеж, и поема към потенциално опасно място. А след това се усмихна тъжно и изчезна.
	Докато вървях към парка „Фенуей“, слънцето вече започваше да губи битката с мрака, но още хвърляше медни отблясъци по улицата. Есента. Сезон, чиято несравнима красота, особено в Нова Англия, буди известна меланхолия у мен. Защото след калейдоскопа от чудните аленозлатисти нюанси на сезона настъпва тъмнина. А с нея се спуска мъгливата сянка на зимата и краят на още една година. Още дванайсет месеца, които съм прекарала закотвена на едно място.
	Но ето че…
	Само преди два дни…
	Необикновеното развитие на събитията подчерта нещо, за което така и не се бях замисляла: стига да му позволиш, животът може да избегне присъщите си баналности и да те изненада, да ти напомни, че страстта не те е напуснала. Работата е там, че трябва да си позволиш да прегърнеш това вероятно чудо. Ако си потиснал способността си да се възхищаваш, ако си забравил, че си достоен за любов и каква благословия е тя сред безкрайните грижи и проблеми на съществуването ни, то тогава се нижат една есен след друга с монотонността на метроном. Живееш в безмълвен, но нарастващ копнеж за нещо смайващо, което изглежда измамно близко, но е все така болезнено недостижимо.
	Тръгнах към Кенмор скуеър и оставих зад гърба си елегантната консуматорска атмосфера на Нюбъри стрийт, като навлязох в по-приглушен район, не така свързан с пазаруването за удоволствие. Магазинът за художнически материали на Норм беше безличен, разположен на също толкова безличен ъгъл. Имаше тясна фасада към улицата и единична витрина (направо плачеше за почистване), в която на случаен принцип бяха нахвърляни четки, стативи, туби с бои. Имаше и табела с големи, изписани с шаблон букви: „Ние правим изкуство“.
	Вътре цареше същият безпорядък. Беше претъпкано с маслени, акрилни и акварелни бои, четки във всякакви възможни размери, рула от платно, което чакаше да бъде опънато върху рамки.
	— Вие трябва да сте майката на Бенджамин Перфектния.
	Гласът се разнесе отвъд редицата от накамарени ръждясали рафтове зад щанда.
	— Вие ли сте Норм?
	— Значи ви е инструктирал. И сте тук за лазурносин Тетрон. Най-прелестната сапфиреност сред модерните сини нюанси.
	— Сапфиреност — изрекох внимателно думата. — Не звучи зле — признах накрая.
	— Да не би да знаете по-подходящ синоним?
	— Синева?
	Тишина. После Норм се появи иззад сенките на ръждивите рафтове.
	— Е, впечатлен съм. А се оказва, че сте и красива.
	Постарах се да не се изчервя. Не се получи. Норм изобщо не изглеждаше така, както си го представях. От думите на Бен за неговата своенравност си бях изградила образ, достоен за роман на Сол Белоу: старовремски тип търговец, дребнав чичко, който обаче знае много за боите и художниците, с истински енциклопедични познания, белязани от силна страст. Норм всъщност беше висок и кльощав мъж приблизително на моята възраст, с огромни екстравагантни очила и също тъй екстравагантна козя брадичка. Без проблем бихте го помислили за преподавател по абстрактен експресионизъм в близкия колеж — такъв, който студентите биха определили като култов.
	— А вие сте онзи Норм? — попитах.
	— Аз съм онзи Норм. Надявам се нямате предвид, че се вписвам в нормите.
	Тънките му устни се извиха в усмивка. О, господи, той флиртува с мен. Преди три дни бих се почувствала поласкана. Днес…
	— Боя се, че не разполагам с много време — казах. — А и знам, че затваряте в четири.
	— И Бенджамин Перфектния вероятно ви е осведомил, че забърквам боята чак след като е платена.
	— Защо наричате сина ми така?
	— Бенджамин Перфектния?
	— Да?
	— Защото е точно такъв: перфектен.
	— Наистина ли?
	— Да не би да доловихте ирония в тона ми?
	— Всъщност, да.
	— Лош навик, за който бившата ми жена все ми натякваше.
	Благодаря за подхвърлянето на лични подробности.
	— Но откъде знаете, че синът ми е толкова…
	— Можете да използвате думата — „перфектен“. Откъде знам? Купува боите си от мен от година, така че се отбива през пет-шест седмици и започнахме да се мотаем заедно. Този ваш син притежава невероятни познания за изкуството. Естествено, примесени с голяма доза неувереност. Щом ми каза, че огромният му колаж е приет за участие в изложението на творците от Мейн миналата година, направих си труда да шофирам до Портланд един следобед и да го видя. Трябва да ви призная, че Бенджамин е перфектен.
	Усетих мощен прилив на майчинска гордост и също така на мига осъзнах, че подобно на преподавателя му Тревър този Норм също е приел ролята на ментор в живота на сина ми; изпълнената с разбиране и подкрепа бащинска фигура, на каквато никога не е могъл да разчита.
	— Няма как да не се съглася с вас — отговорих. — Но като чувам да го казвате… вие несъмнено познавате много художници…
	— Синът ви има дарба. Останах много доволен и, честно казано, доста облекчен да чуя по телефона вчера, че иска да поръча боя и да ми разкаже за голямата картина, която почти е довършил. Бях научил за срива му от един негов преподавател. Надявам се, не възразявате, че го наричам така.
	— Защо да възразявам, след като беше точно това?
	— Е, аз също преживях подобен момент, когато бях в училището по дизайн в Роуд Айлънд в края на осемдесетте и се откъснах от керамиката, с която се занимавах по онова време. Захванах се с това-онова — преподаване на изкуство и дизайн, рекламна агенция и най-накрая с това магазинче, което поне си е мое. Но така и не се върнах към онова, което наистина исках да правя… отново подхванах монолог… още един от лошите ми навици. Все пак, чудесно е, че Бенджамин е открил отново пътя към работата си. А фактът, че се нуждае от лазурносин Тетрон… на това в долината Сан Фернандо му казват суперсвежарско. Както се досещате, лазурносиният Тетрон е много езотеричен цвят. С едва доловима, но същевременно значима разлика от останалите небесносини. Ето че продължавам с монолога си както обикновено — и без това ще разбърквам боята твърде дълго — а вие очевидно имате по-интересни занимания.
	— Разбрах, че трябва да ви се плати, преди да приготвите боята.
	— Боя се, че стриктно се придържам към това правило, тъй като някога и аз съм се изживявал като творец, който е опъвал нервите на много доставчици на материали, а също и по причина, че в началото на бизнеса си твърде лековерно продавах на вересия. И така, боя се, че трябва да ви поискам сто двайсет и седем долара, преди да се оттегля в задната стаичка, за да сътворя алхимията си, което ще отнеме не повече от трийсет минути.
	Постарах се да не пребледнея, щом чух цената. Норм забеляза, че съм шокирана.
	— Знам, знам — каза. — Мучо динеро. Но щом искаш лазурносин Тетрон, плащаш висока цена. И все пак си струва парите, защото притежава изключителна дълбочина на цвета.
	Подадох му кредитната си карта. Норм я прекара през терминала, прикачен за касовия му апарат и ме осведоми:
	— Имам кафемашина и сравнително удобно кресло „Честърфийлд“ отзад. Ще се радвам да ви направя едно хубаво кафе и да ви предложа интелигентен разговор, докато разбърквам боята.
	Подписах бележката от кредитната карта.
	— При положение че е такъв прекрасен ден… — подхванах и не довърших.
	— Разбрах какво ми казвате. — Той се опита да прикрие разочарованието си. — Реката е само на две пресечки вляво. Ще бъда готов в три и четирийсет и пет.
	Благодарих му. Вслушах се в съвета му и извървях двете пресечки до река Чарлс. В този си участък тя течеше покрай кампуса на Бостънския университет и разделяше Масачузетския технологичен институт от Кеймбридж на другия бряг. Два академични свята — единият ултраелитен, а другият няколко степени по-надолу по хранителната верига на престижа — се гледаха един друг през реката, по чието протежение някога се е заформила колония. Ранното поселище бе родило този град, тази нация и заедно с това стотиците милиони истории на всички, които по една или друга причина са пребивавали тук. Истории, до голяма степен изчезнали заедно с онези, които са ги изживели. Индивидуалната съдба е незначителна, съпоставена с метафизиката на вечно течащата през града река. Ала истината е, че човек трябва истински да изживее живота си. Няма нищо незначително в историите на всеки от нас, дори ако самите ние ги приемаме за твърде делнични. Всеки живот е отделен роман. Ние сами определяме как историята може да се развие и промени — или да остане обикновена — в по-голяма степен, отколкото признаваме.
	По реката плаваха лодки скул, движени от половин дузина млади мъже, които гребяха в омагьосващ синхрон. Виждаха се неизменните бегачи, родители с малки дечица и двойка на двайсет и няколко години, прегърната на една пейка в парка — прегръдка, която преди няколко дни щеше да предизвика вълна от мъчителна завист.
	Загледах се в кафеникавите води на Чарлс с образа на любимия в съзнанието си и мисълта, че само след деветдесет минути щяхме да сме голи в леглото, а той както преди щеше да бъде дълбоко в мен и щяхме да си повтаряме, че това е любов за цял живот, че никога вече няма да сме сами на света.
	Мислите ми се върнаха към разговора ми с Норм. Очевидно интересен човек. Очевидно самотен човек. Очевидно някой с желание да осъществи връзка, която би могла да се окаже Връзката.
	Освен това го тормозеше мисълта, че нещата не са потръгнали, както е желал.
	„Не се поддавай на черногледство — искаше ми се да го посъветвам. — Животът може да се преобърне за един миг.“


	Върнах се в магазина му двайсет минути по-късно, а Норм ми подаде солидна пазарска торба с две кутии от по деветстотин и петдесет милилитра боя. Имаше и проба от цвета в капачка от буркан. Топна в нея дебела четка и бързо очерта квадрат на лист рисувателна хартия, а след това (с още няколко бързи топвания на четката) запълни бялото поле в очертанието на квадрата, докато стана синьо.
	— Ето го стандартното небесносиньо, което можете да видите навсякъде. А това е моят лазурносин Тетрон, който притежава кристална плътност, истинска ултрамаринова дълбочина. Вгледайте се съсредоточено в квадрата и ми кажете какво виждате?
	— Безкрайност. Изключително приветлива безкрайност. Пълна с неограничени възможности.
	— Добре — зарадва се той. — Дори много повече от добре. Може ли да ви задам един личен въпрос?
	— Да, омъжена съм.
	— Щастливо?
	— Никак дори.
	— Разбирам.
	— Но съм силно влюбена в някого.
	Усмивката му се трансформира в лека гримаса.
	— Щастливец — каза накрая той.
	Четирийсет минути по-късно, след като реших да измина пеша обратния път до Нюбъри стрийт и да прекося „Комън“, влязох в хотела. Ръката ми беше леко изтръпнала от тежестта на боята, но не ме беше грижа. Започвах да се главозамайвам от прилива на физически копнеж. Качих се с асансьора до последния етаж, почти тичешком прекосих коридора, отворих вратата с електронната си карта и видях куфара си вътре. Фантастично! Той е тук.
	— Здравей, любими — провикнах се с идеята, че той е в спалнята.
	Не последва отговор, само тишина.
	— Ричард?
	После видях новите му очила, сгънати върху новото му яке. На възглавницата имаше бележка. Протегнах ръка към нея. Пишеше:
C>
	Скъпа Лора,
	Обичам те повече от всичко. Въпреки това не мога да го направя. Трябва да се прибера у дома.
	Ужасно съжалявам.
@	Ричард
C$


>>	4

	Забелязвали ли сте как, когато някоя ужасна новина се стовари върху вас, светът сякаш притихва? Като че шокът от непоносимото заглушава всички външни шумове и усещаш само бумтенето на огромния си смут. Прочетох бележката веднъж. Седнах на леглото. Същото легло, в което вчера бяхме консумирали любовта си. Същото легло, в което се бяхме връщали няколко пъти, за да се изгубим един в друг, да открием интимност, каквато не бяхме познавали досега.
	Прочетох бележката за втори път. Този път се опитах да я оспоря, помъчих се да открия някакъв успокоителен скрит подтекст в думите:
C>
	Обичам те повече от всичко. Въпреки това не мога да го направя. Трябва да се прибера у дома.
C$
	Фактът, че заявяваше любовта си към мен с такава сигурност. Фактът, че е написал първо точно това. Със сигурност това бе пълна и неподправена истина, самата същина на нещата. Добре, нещо се беше случило. Може да се е наложило да се обади на жена си, тя да е извадила коз, с който да го накара да почувства вина, и паниката го е подтикнала да се прибере вкъщи. Ето защо е написал: „не мога да го направя“. Знаела е, че ще го изгуби и е трябвало да си го върне отново. Не бих се изненадала, ако е използвала нещастния им трагичен син в сценката си. А моят Ричард, който винаги е бил жертва на натиск от страна на семейството, се е почувствал наранен и е решил просто да се прибере и да се изправи пред проблема. Но след като се беше върнал при жената, която беше описал като арктически студена, дистанцирана, изпълнена с нежелание за физическа близост… със сигурност щеше да се качи в колата си и да ме потърси. Всичко между нас щеше да се оправи. Отново щеше да го има „нас“.
	Прочетох бележката за трети път. Разплаках се. В съзнанието ми препускаха абсурдни интерпретации на думите му. Осъзнах, че реагирам като голяма част от пациентите, които подозират, че ракът им е в четвърти стадий, но се опитват да се убедят сами, че ще преборят фаталната диагноза, която несъмнено ги очаква.
	Как мога да подслаждам непоносимото? Невъзможно е. Прочетох бележката още веднъж. Не можеше да е по-конкретна. Без значение от признанието му за любов, беше факт, че нещо го е накарало да хукне обратно към дома. Казва ми: свършено е.
	И все пак три часа по-рано в ресторанта на Нюбъри стрийт настроението беше огряно от любов, от надежда за бъдещето, от щастие. Дори се бяхме уговорили в подробности как ще съобщим на брачните си партньори, ще се преместим в Бостън, ще прекараме шест седмици в Париж, как ще посещаваме концерти и интересни постановки…
	Отново се разплаках. Първоначалният шок беше притъпил усещанията ми. Вероятно това беше моят начин да не допускам тази ужасна реалност, да не й се доверявам. Всичките ми опити се оказаха безсмислени. Не можех да прогоня риданията. Аз, стоикът, дето стиска зъби пред всичко, а в последно време се тревожи и от най-тихото сподавено хлипане на някога железния ми рационален аз, сега неконтролируемо ридаех. Дори не се постарах да се овладея. Светът е пълен с разочарования. Срещаш спънки на всяка крачка. Всички ние се учим как да се справяме с малките поражения, с досадните обрати на съдбата, с моментите, в които изглежда, че отчаянието ще ни съпътства ден след ден. Дори и по време на тези трудни преходи повечето от нас все пак не губят кураж. Защото всички копнеем за надежда. Но след като надеждата е унищожена до степен, че не просто е наранена, а буквално умъртвена…
	Нима освен смъртта на дете има нещо по-трагично от убитата надежда?
	Седнах на ръба на леглото и много дълго плаках. Бях толкова изтощена, че ми се прииска да се свия под завивките, да се изолирам от целия свят и да си кажа, че на зазоряване ще се събудя след кошмарното изпитание, ще се свестя, а Ричард ще бъде до мен, отново всичко ще бъде наред и животът ще е пред нас.
	_Нас._
	Изправих се, разходих се из стаята и блъсках ли, блъсках глава. Казвах си: трябва само да поговоря с него, нужен ми е само един хубав любовен разговор, в който да го убедя, че може да го направи, че между нас има магия. Както сам беше казал едва преди няколко часа: „Колко често се среща такава хармония между двама души в живота?“.
	Беше искрен. Знам, че беше искрен. Знам също, че ме обожава. С възможно най-истинската, реална и безусловна любов.
	_О, господи, чуй се само. Излиянията на Ема Бовари._
	Не, не приемам това повърхностно сравнение. Тя се беше поддала на заблудата да сметне флирта с безсърдечен армейски офицер за истинска любов, при все че нейният капитан беше извън всяко съмнение мръсник. Бе проектирала върху него всичките си потребности и копнежи, беше видяла в лицето му изход от брака с онзи скучен човечец.
	Ричард ми каза, че ме обича. Това не беше проекция. Беше самата истина.
	Бръкнах в чантата си с треперещи ръце и извадих телефона. Псевдорационалната част от съзнанието ми ме наставляваше:
	_Да не си посмяла да му се обаждаш. Той обяви, че всичко е приключило. Защо си причиняваш още по-дълбоки и отчаяни страдания, след като знаеш, че няма надежда?_
	И все пак друга, като че ли по-логична част, настояваше да се обадя.
	Избрах номера на Ричард, отново седнах на леглото и потърсих с ръка металната рамка: исках да се хвана за нещо, да се задържа.
	Телефонът звъня, звъня, звъня. О, боже, той го изключи. За да се увери, че няма да се осъществи връзка, разговор, опасност да размисли, да промени решението си. Моля те, моля те, моля те, дай ми шанс да…
	Щрак. Появи се на линия.
	— Любими… — промълвих.
	Чувах шума от трафика като фон. Почти нищо друго.
	— Любими, любими? Ричард? Там ли си?
	Най-накрая:
	— Да, тук съм.
	Тонът му беше безстрастен, сух. Чуваше се слабо ехо след думите му. Това, заедно с приглушените звуци от магистралата, ми подсказваше, че ме е включил на високоговорител в колата си.
	— Обичам те — заявих. — Толкова много те обичам и знам колко гигантска стъпка е приключването на един брак, макар и нещастен, такова огромно…
	— Моля те, Лора, спри.
	Тонът му ме отрезви. Беше така лишен от емоции, така празен, а в пустотата се открояваше безмерна тъга.
	— Ако се върнеш и се срещнем някъде, знам, че ще успеем…
	Той ме прекъсна:
	— Не мога.
	— Но ти знаеш, че това между нас е…
	— Знам. Въпреки това не мога.
	— Но, любими, след всичко, което си казахме…
	— Да, помня всичко, което си казахме.
	— Да не би всичко от твоя страна да беше просто голяма лъжа?
	Стори ми се, че чух тихо хлипане, набързо сподавено.
	— Няма такова нещо — промълви най-после.
	— Тогава знаеш, че това е за нас…
	— „Нас“ — повтори той тихо и апатично.
	— _Нас._ Най-важното местоимение, както сами го определихме…
	Мълчание.
	— Ричард, моля те…
	Мълчание.
	Аз продължих:
	— Сигурност. Ти говореше за сигурност.
	— Знам.
	— Тогава със сигурност знаеш също…
	— Че просто не мога.
	— Но защо, защо, след като сам си наясно, че такава любов се случва само веднъж или може би два пъти…
	— Знам го. Знам всичко. Но…
	Мълчание.
	— Ричард?
	— Трябва да затварям.
	— Обичаш ли ме?
	— Знаеш отговора на този въпрос.
	— Тогава моля те, моля те, обърни колата и се върни тук. Можем…
	— Не можем. Защото аз не мога. Друго не съм в състояние да кажа.
	Мълчание. Чух още едно сподавено ридание. После:
	— Сбогом.
	Линията прекъсна.
	Набрах отново на мига. Чух автоматичен отговор: „Абонатът не отговаря. Моля, обадете се по-късно“.
	Опитах отново след една минута, после след пет минути, после на всеки пет минути, докато не стана почти шест вечерта и слънчевата светлина бе изместена от възможно най-тягостен мрак. През този час, в който неуморно му звънях отново и отново — и постоянно чувах автоматичния отговор (да не би да бе изключил гласовата си поща, за да не го умолявам да размисли?) — си преповтарях разговора ни, чувах отново сподавеното ридание, опитвах се да установя защо, след като не отричаше любовта си към мен, продължаваше да казва: не мога.
	И все пак отговорът на въпроса беше в тази фраза. Нямаше да започне нов живот с мен просто защото не можеше.
	_Не мога._
	Ето това беше чистата неукрасена истина.
	_Не мога._
	Ужасният час беше към края си — най-сетне престанах да обикалям стаята, да избухвам в сълзи, да си повтарям, че ако само включи телефона си, бихме намерили изход (сякаш беше математическа задача с просто решение) — тези две думи звучаха в съзнанието ми като погребална песен.
	_Не мога._
	Исках отговори, толкова исках да узная как можа да премине само за няколко кратки часа от твърдението, че съм любовта на живота му, до „не мога“. Но защо търсиш отговори, след като пред очите ти има такъв, и то болезнено неоспорим.
	_Не мога._
	Никакви обяснения, никакви молби за разбиране, дори не се опитва да ми даде най-малка надежда, лъч светлина зад стената от непоколебимост.
	_Не мога._
	Вратата беше затръшната. Окончателно. Завинаги. Дори да се мъчех да я оспоря, истината не подлежеше на преговори.
	_Не мога._
	Главата ми беше замаяна. Значи, това е почувствал Ерик, когато камионът го е блъснал и той е полетял. Травмата от загубата на контрол над съдбата си, изплъзването от ръцете ти на всичко, в което си вярвал и на което си се опирал. Фактът, че в момента се носиш с бясна скорост към най-твърдата повърхност, до която си се докосвал. Ерик. Моят любим. Колко съм се чудила в най-мрачните си мигове дали в ужасяващите части от секундата между първоначалния удар и фаталното падане, при което вратът му се беше усукал, а цялата лява част на главата му се беше сплескала, е осъзнал, че ще умре. Това е проблемът при падането. Дори и онези, които умишлено скачат през прозорците, вероятно не се замислят за неминуемия кошмарен сблъсък. Докато той не настъпи.
	Отдалечих се от хотелския прозорец — стъписах се от обърканите си мисли.
	И все пак това си беше свободно падане. Приземяването щеше да бъде твърдо, отчаяно: завръщането към стария ми живот. Завръщане към брак, в който няма живот, няма любов.
	Умирането на надеждата.
	Живата смърт. Съпоставена с представата за щастие, което тъкмо ми се беше изплъзнало за пореден път.
	Дали можех да хукна към колата си, да поема с бясна скорост към Бат, да се появя пред вратата му и да тропам, докато той не отвори, а после да се хвърля в обятията му, да му кажа, че трябва да се съобразим с онова, което знаем и чувстваме един към друг, да прогоня начумерената му съпруга и да го убедя да отпътува към залеза с мен?
	_Не мога._
	Този път отговорът беше моят.
	_Не мога._ Искам да устроя сцена. Искам да го моля да размисли. _Не мога._ Не само защото знам, че не бих променила нищо, но и просто защото _не мога_.
	Щом го осъзнах, последваха още сълзи. Не бях плакала така, откакто полицаите ми казаха за Ерик. Този път мъката беше подсилена с двайсет години от живота ми, лишени от любов.
	Умирането на надеждата.
	Преместих се на дивана, без да си давам сметка, че в стаята няма никаква светлина, бях сама в тъмното. Припомнях си всичко, което се беше случило от петък насам. Всеки разговор, всяка история, която си бяхме разказали един на друг, първия път, когато докосна ръката ми, момента в градската градина, в който взе дланта ми в своята, нервната наслада, която демонстрира, щом се отърва от грозните дрехи на застраховател, признанието ми за Ерик, неговото признание за Сара, едновременния проблясък, че се влюбваме, необикновената ни първа целувка, пътуването с таксито до този хотел, обещанието му, че винаги ще ми принадлежи, първото му проникване в мен, всичките думи за любов и вълнуващите планове за бъдещето.
	А после…
	Умирането на надеждата.
	_Не мога._
	Ще ми се да можех да припиша цялата история на треска, вирус, който набързо съм пипнала. Ала знаех, че е твърда, обективна и непоклатима реалност. Това правеше положението още по-непоносимо. Де да беше просто ентусиазирана лудешка авантюра. Но ето я истината: това бе интимно мечтаната от мен връзка, великата любовна история, която бях лелеяла за оставащото ми време на този свят. Да знам, че съм се отдала на импулса на страстта на новия живот, да чуя, че това е бъдещето ми, а после — великолепният план да се сгромоляса мигове, след като е изглеждал толкова непоклатим…
	Исках да се ядосам, да преобразувам мъката си в чист неподправен гняв. Никога не съм притежавала способността да се гневя така бурно. Бях убедена, че обичам този мъж — а и той от своя страна ми демонстрира най-необикновената любов.
	Стаята сякаш притъмня. Почувствах се напълно обездвижена. Фактът, че беше оставил също новото яке и очилата си. Нямаше начин да покаже по-категорично, че е решил да се откаже от мъжа, който възнамеряваше да бъде занапред, и да се върне към облика и живота, които не желаеше. Обзе ме скована рационалност, която добре знаех, че скоро ще отстъпи пред още по-дълбока скръб, когато напълно осъзная реалността на случилото се.
	Бип.
	О, боже мой. Съобщение! Той ми пише. Признава ми, че е направил грешката на живота си и се връща обратно при мен.
	Хвърлих се към телефона. Имаше съобщение. Беше от Луси. Отново се разтреперих. Очите ми се напълниха със сълзи. В гърлото ми напираше вопъл. Край с момента на въображаемото патологично хладнокръвие. Избърсах очите си и вперих поглед в дисплея.
C>
	Просто исках да проверя дали има нещо ново. Караш ме да правя какви ли не предположения. Апартаментът е твой, когато пожелаеш. До утре. Така ти завиждам. И то само заради подозренията за новината ти. С обич, Луси.
C$
	Преди отново да изпадна в тежка криза, набрах номера й. Луси отговори на второто позвъняване.
	— Хей, здрасти! — възкликна тя, уверена, че съм преживяла романтична случка — дефицитна стока и за двете ни. — Сега вече можеш ли да ми разкажеш всичко?
	— Имам нужда от приятел — изрекох с безжизнен равен глас.
	— О, господи, аз мислех…
	— Че имам добри новини? Имах. Но…
	Замълчах и вложих всичките си сили да не рухна.
	— О, Лора — промълви тъжно тя.
	— Още съм в Бостън. Трябва да стигна до колата си, а тя е на летището. Мога да съм при теб след три часа и половина.
	— Ела когато можеш. Тук съм и те чакам.
	Влязох в банята да наплискам лицето си с вода и успях да избегна отражението си в огледалото. После се върнах в спалнята, бързо сгънах коженото яке — справих се с него, също както се бях справила и с коженото яке на Ерик, онова, което беше купил от един магазин за военни и военноморски стоки в Кеймбридж и трябваше да прибера след смъртта му. Макар че раздадох повечето му дрехи, запазих якето. Той много го обичаше и го носеше през всички сезони, с изключение на най-големите жеги през лятото. То също беше авиаторско. Точно като това, което сгъвах и напъхвах в малкия си куфар колкото можех по-бързо. После прибрах очилата му, издърпах телескопичната дръжка на куфара си и се отправих към вратата, без да се обръщам назад, за да не рукнат сълзите отново.
	Запътих се през входа на хотела към улицата. Там имаше две таксита. Попитах единия шофьор колко ще ми струва да ме закара до „Белклеър Ин“ на летище „Логан“. Той каза, че около трийсетина долара, плюс три и седемдесет и пет за тунела и, то се знае, бакшиш. Четирийсет долара. Не харча толкова пари за лукс като таксита. Пресякох улицата, влязох в станцията на метрото Парк Стейшън и за сумата от два долара стигнах до летището половин час по-късно. След това се наложи да чакам двайсет минути автобуса, който спираше на всеки терминал, и той ме остави пред хотела чак в седем и половина вечерта.
	Колата ми беше на паркинга, точно на мястото, където я бях оставила два дни по-рано. Сложих куфара в багажника и си казах: вече не съм същият човек, който излезе от тази кола преди четирийсет и осем часа. Друга част от мен възрази на мига: единственото различно в живота ти е, че сега трябва да отнесеш и голяма скръб със себе си.
	Магистралата беше свободна в посока север. Усилих радиото, опитвах да се изгубя във вечерната програма на радиостанция NPR, да отбутна мъката, докато избърсвам от време на време по някоя сълза и не вдигам крак от педала, за да стигна при Луси преди десет и трийсет. По целия път към Мейн едно подозрение се прокрадваше и не ми даваше покой: дали не бях допринесла за развоя на събитията — дали ако му бях казала: да, нека идем до магазина за художнически материали заедно, а след това да вземем куфарите си от летището — дали сега щяхме да бъдем в леглото и да си повтаряме какви късметлии сме, че сме открили подобна любов съвсем случайно в живота?
	Отново се замислих по този въпрос един час по-късно, когато пристигнах в дома на Луси. Щом застанах пред вратата й, тя ме огледа, прегърна ме и каза:
	— Имаш нужда от голямо питие.
	Извади бутилка с нещо френско и червено. Настанихме се в двете кресла с издута тапицерия пред камината. Разказах цялата история с приглушения, лишен от емоции тон на човек, който току-що е станал свидетел на ужасна катастрофа и предава какво е видял, без да си дава сметка, че хладнокръвието, което показва, е следствие от преживяната травма. Щом приключих, Луси дълго мълча. Въпреки това забелязах, че се опитва да контролира собствените си емоции. Погледнах я объркано.
	— Ти плачеш — изумих се.
	— Това изненадва ли те?
	— Аз съм…
	Изведнъж се лиших от способност да говоря. Сякаш бях изгубила посоката си в живота. Дори и малкото равновесие, което бях запазила през последните няколко часа, се изпари. Бях напълно изгубена.
	Усетих, че отново изпускам контрол над себе си. Щом плачът ми се усилеше, Луси идваше и ме прегръщаше за малко, докато поутихне, но не се опита да ме успокоява с мили думи или специални капки, каквито много хора предлагат, щом се озоват пред човек, потънал в скръб. Тя просто ме притискаше до себе си, докато се наплача. После се заклатушках към банята й, за да измия лицето си и да се опитам да прикрия с грим ужасните тъмни кръгове около очите си. Когато се върнах, тя ми предложи пълна чаша вино и следната мъдрост:
	— Няма да ти казвам нещо глупаво от сорта „ще го преодолееш“, защото не мисля, че ще успееш. Ето какво ще ти кажа: този мъж вече е осъзнал, че е направил грешката на живота си. Макар част от мен да го презира заради малодушната постъпка и още повече заради невероятната мъка, която ти е причинил, друга частица от мен изпитва съчувствие към жалкия негодник. Дори завинаги да запазиш известна болка, а знам, че вероятно ще е така, истината е, че ще се примириш с разбитото си сърце. А що се отнася до предишния ти въпрос: дали двамата щяхте все още да бъдете заедно, ако той не беше отишъл да прибере куфарите ви…
	— Ако не бях толкова небрежна към онова, което всъщност ми казва — прекъснах я.
	— Небрежна? О, моля те. Дори и да бяхте заедно в онзи момент, неговите съмнения, паника или каквото и да е друго, щяха да се събудят при първия случай, в който се отдалечи от теб.
	— Но ако бяхме прекарали заедно тази нощ, той вероятно…
	— Какво? Щеше да преживее преображение като апостол Павел и щяхте да останете заедно?
	— Това беше любов, Луси. Истинска любов.
	— След всичко, което ми разказа, ти вярвам. Ето защо и той ще бъде съсипан. Но също и твърде уплашен и несигурен, за да се свърже с теб.
	Тишина. После Луси попита:
	— Знаеш ли защо плаках по-рано? Отчасти защото си била наранена. Но колкото и да ме е срам да призная, също и от истинска тъжна завист. Как съм копняла да изпитам това, което се е случило на теб през последните няколко дни. Да бъда желана от някого. Да намеря истинската любов, дори да продължи само един уикенд. Да си помисля: вече не съм сама на този свят.
	Затворих очи и почувствах сълзите да бликват отново.
	— Ти имаш децата си, имаш приятели — продължи Луси.
	— И все пак съм самотна.
	— Всички сме самотни — промълви накрая тя.
	Говорихме си до след полунощ и допихме бутилката. Успях да преглътна нов прилив на сълзи. Тогава изтощението взе връх. Луси ми посочи спалнята си за гости и ми поръча да спя толкова до късно на другия ден, колкото искам. Ако я нямало, когато се събудя, да си направя кафе и закуска и да остана докогато пожелая.
	— А ако не ти се прибира у вас, апартаментът над гаража е твой — добави тя.
	— Ще си отида у дома — заявих.
	— Надявам се това да е правилното решение.
	— Без значение дали е правилно, или напълно погрешно, поне си е мое решение.
	— Добре — отвърна Луси. В тона й се усещаше лек намек за неодобрението, което така и нямаше да изрази гласно, но несъмнено изпитваше.
	В три и половина през нощта се признах за победена от безсънието. Станах, облякох се и оставих бележка на Луси на кухненския плот:
C>
	Отивам си у дома. При кого? Е, в това е мъчнотията. Благодаря ти, че си такава невероятна приятелка. Моля те, не забравяй, че и ти не си сама.
C$
	Десет минути по-късно спрях пред нашата къща. За своя изненада открих, че не съм сама. Дан седеше на люлката на предната ни веранда и пушеше цигара. Щом паркирах колата, той хвърли цигарата и доби изражение на виновен ученик.
	— Здравей — викнах на излизане от колата.
	— Здравей — отговори той. — Ти нямаше ли да останеш в Бостън тази нощ?
	— Не можах да заспя. Реших, че е по-добре да се прибера и да те изпратя за новата работа.
	Той ме огледа внимателно.
	— Наистина ли си изминала целия този път посред нощ, за да направиш това?
	В тона му не се долавяше подозрение, само умора и обичайното тихо презрение към света и мен.
	— Откога си буден? — попитах.
	— Цяла нощ. Не си единствената, която не е могла да заспи.
	— Дан, не е нужно да приемаш тази работа.
	— Напротив. А и двамата знаем защо. Въпреки това ти благодаря, че се върна навреме, за да ме видиш как се отправям към новите си задължения на чиновник в склад.
	Примигнах и усетих как в очите ми напират сълзи.
	— Ти плачеш — учуди се той.
	— Да. Ти ме разплака.
	— И сега се чувствам като кретен.
	— Не искам извинение. Искам обич.
	Той се изправи и започна да търси ключовете си за колата, очевидно поразен от онова, което бях казала.
	— До довечера — подхвърли.
	Тръгна. После като че ли размисли, обърна се и набързо ме целуна по устата.
	— Съжалявам — промълви. — Съжалявам за много неща.
	Той ме огледа от горе до долу в очакване на отговор. Успях да изрека единствено реплика, изтъкана от самота:
	— Не се ли отнася за всички нас.
	Дан се качи в колата си и се отправи към новата си работа. Аз седнах на градинския шезлонг, загледах се в черното безкрайно небе, в космоса с неговите неограничени възможности. Имах само една мисъл в съзнанието си:
	Смъртта на надеждата.


>	Четвъртък

	Изгрев-слънце. По-рано ставах след него. Сега се събуждам преди зората. Промяната на биологичния ми часовник настъпи с възвръщането на способността ми да спя през нощта. Изгрев-слънце. Обикновено съм приключила с второто си кафе, когато тези първи колебливи лъчи проникнат в кухнята. В ясните сутрини, а тази седмица имаше цяла поредица от тях, ранната светлина, особено по това време от годината, прилича на медни жички — искряща плетеница от тях, сякаш насочена право към малкия плот, където отпивам от прясно смляното италианско кафе. Вече ми приготвят специална смеска от него в кафетерията.
	Играта на лъчите, наситеният аромат на кафе, фактът, че току-що се събуждам след приличен нощен сън без (от шест седмици насам) нужда да вземам хапчета. Съществени дребни подробности, заради които си струва да празнуваш началото на новия ден.
	Започнах да тичам. Всяка сутрин след закуската по изгрев обувам изключително леките обувки за бягане, които Бен ме убеди да си купя (той също се е запалил по тичането), и изминавам по осем километра до морския бряг. Рядко променям маршрута си. Къщи, булеварди, пътища, още къщи (в началото на квартала скромни, а следващите от скъпи по-скъпи), мост, дървета, открити пространства, зелени морави, а после белият морски фар, който обявява, че приближавам морето.
	Тичането ми пасва. Самотно, индивидуално, всеки ден предизвиква преговори със себе си докъде можеш да стигнеш, какъв е пределът ти на издръжливост. В началото, когато реших, че да, ще се насилвам да тичам всеки ден, нищо не се получи. Не можех да измина повече от осемстотин метра и се задъхвах или пък ставах жертва на физическа агония, типична за новаците в света на бегачите. После Бен, който буквално е толкова запленен от този спорт, че накрая се включи в университетския отбор за тичане през пресечена местност, предложи да прекарам една събота във Фармингтън с него, в която да изведе майка си и да я научи на няколко номера в бягането. Всъщност синът ми дори преизпълни обещанието си, като бе убедил треньора си — много приятен младеж на име Кланси Макмъри (изключително внимателен, без ни най-малко да е натрапчив, и очевидно доволен да има талантлив млад художник сред бегачите си звезди) — да се посвети на физическата ми форма за един час. Той ми помогна да се отърва от цял куп вредни навици, които вече бях успяла да усвоя.
	Оттогава с Бен тичаме заедно винаги, когато се виждаме (което се случва горе-долу веднъж месечно — не е зле, предвид че докато аз бях в колежа, се прибирах у дома само за Деня на благодарността, Коледа и Великден). Значително подобрих формата си. Осем километра вече са фасулска работа, но както ми препоръча Кланси, правя почивка един ден седмично. Освен това много внимавам, защото не искам да получа сериозна травма или някое от онези претоварвания, описвани в списанията за бегачи, за които съм абонирана. Сега осемкилометровият джогинг ми отнема само един час — и съм доволна от това. Точно както при Бен, възможността да постигна пълна забрава, съсредоточена върху чисто физическия аспект на бягането, комбинирана с притока на ендорфини, освежаващи мрачните контури на живота, беше това, което ме покръсти в религията на този спорт.
	А предвид срещата, която трябва да проведа след няколко часа, притокът на ендорфини ще ми дойде много добре. Фактът, че първите слънчеви лъчи са толкова ярки, също със сигурност помага. Както и това, че в шест и дванайсет сутринта, тогава започнах кроса си днес (винаги поглеждам колко показва електронният часовник на китката ми, преди да започна), Портланд едва се събужда. Това означава, че мога да пробягам разстоянието от апартамента си на Парк стрийт до фара на нос Елизабет и обратно, преди трафикът по моста да се е натоварил.
	Моят апартамент: жилище с две спални в сравнително запазена сграда в стила на федералната архитектура, на най-хубавата според мен улица в града. Когато дойдох да го огледам за пръв път преди пет месеца, първата ми мисъл беше, че сградите тук много приличат на онези по Комънуелт авеню в Бостън. На мига усетих, че ме обзема меланхолията, от която дълго не можех да се отърся след онзи уикенд и която най-сетне взех мерки да потуша (джогингът се превърна в един от начините да се изтръгвам от мрака, в който бях затънала за известен период). И все пак обожавах улицата — при все че апартамент с наем от хиляда и петдесет долара месечно никак не беше евтин. Деветдесет квадратни метра. Уютен, малко старомоден и поовехтял. Но собственикът ми съобщи (чрез брокера), че е наясно за нуждата от боядисване, циклене на подовете и лакиране на кухненските шкафове, както и за някои други подобрения. Беше склонен да свали двеста и петдесет месечно от наема за първите две години, ако се нагърбя с ремонта. Тук отново се намеси Бен. Съставихме бюджет за ремонтните работи — четири хиляди долара беше максимумът, който можех да си позволя. През юли той и двама от приятелите му от колежа буквално се пренесоха там с надуваеми дюшеци и спални чували. Свършиха всичката работа за три седмици и всеки от тях взе по хиляда долара. Оставиха ми много чисто и просторно жилище с бели стени и лакирани подове. Тогава работех двайсет часа седмично допълнително в продължение на два месеца — и след обмислено пазаруване от магазини за стоки втора употреба в центъра успях да го обзаведа в американски стил, близък до този от средата на петдесетте, който Луси определи като ретро шик, щом видя апартамента завършен. Честно казано, изказването й беше твърде мило. Има още какво да се прави по него, сега е просто една степен по-завършен. Но пък има стая за Бен или Сали, когато ми гостуват. Бен ме изненада, като ми подари една от картините си: поредица от сини геометрични фигури с размазани очертания на сивкавобял фон; усещането бе за сиянието над морето, така типично за Мейн, благодарение на лазурносинята боя Тетрон, с която го бях снабдила. Едва сдържах сълзите си, когато синът ми показа картината с думите:
	— Нека това е твоята гледка към морето.
	Прав е, апартаментът няма кой знае какъв изглед (обърнат е към алеята зад сградата и е на първия етаж). От друга страна, с изключение на подпийналите веселяци, минаващи под прозорците ми късно в събота вечер, е невероятно тих. А и се радвам на възможно най-прелестната светлина на зората. И е моето убежище.
	Приключих с кафето и мюслите, измих съдовете (все още нямам миялна машина), взех шушляковото си яке за тичане от облегалката на високия стол пред моя кухненски барплот, на който се храня в повечето случаи. Тази сутрин си преценявам внимателно времето, тъй като въпросната среща е в осем и трийсет и е на десет минути с кола от дома ми. Ще трябва да взема душ, да си измия косата и да облека единствения си костюм, който имам отпреди, а това ще ми отнеме един цял час, след като се върна от бягането. Значи, трябва да тръгвам веднага.
	Отново е октомври. Първият четвъртък на октомври. Преди една година това беше денят, в който тръгнах за Бостън. А сега…
	Сега тичам.
	Взех ключовете, вдигнах ципа на якето си, заключих входната врата и поех по улицата. Идеален ден. Слънцето се бори за надмощие над есенния студ, сковал сутринта, градът е още тих, а короните на дърветата по моята улица наистина са златисти. Завих надясно. След две минути бягане вече бях на пристанището. Още един десен завой, трудно изкачване по тротоара за пешеходци покрай рампата за коли към моста, а след това тичане край впечатляващата гледка отвисоко към залива Каско. После отсечка с търговски центрове. След това — простиращ се надалеч квартал, белязан от скромността на средната класа, докато стигна до богатските къщи с изглед към морето. Домовете на най-престижните адвокати и счетоводители и малкото едри индустриалци, които имаме в щата. Сгради, които дискретно подсказват за благосъстояние. Никаква показност. Сдържано резервирани и обърнати към брега. Отвъд този малък анклав на големи пари (а в Мейн няма много такива) се простира обществен парк, заобикалящ стария фар на Портланд. Това е прелестна зелена площ, напомняне за бурното море в непосредствена близост до центъра. Маршрутът ми ме води долу, чак до самата вода, а после нагоре по пътечката към фара: бяла кула с открояващ се силует на фона на бурното величие на Атлантическия океан. Някъде четох, че докато живеел в Портланд, Хенри Уодзуърт Лонгфелоу се разхождал тук всеки ден. В най-мрачния си период преди няколко месеца се чудех дали Лонгфелоу е сътворил най-прочутото си стихотворение „Еванджелин“, докато е вървял по същия път към фара, по който бягам почти всяка сутрин. При положение че „Еванджелин“ може да се нарече американският еквивалент на историята за Орфей и Евридика с темата си за разделените влюбени, които се търсят един друг в необятната шир на някогашния нов свят, очевидно животът не престава да изненадва с ирония. Дори и по време на джогинг.
	Тази сутрин има само двама бегачи край фара, единият от които мъж на около седемдесет, когото неизменно срещам всяка сутрин. Той е в чудесна форма, изпънат като струна на пиано и винаги облечен с един и същ сив клин и суитчър на Харвард. Докато се разминавахме, помаха ми леко с ръка, както обикновено (аз винаги му отвръщам с усмивка). Нямам представа кой е този човек. Не съм правила опити да разбера, нито пък той е имал желание да узнае името ми или нещо друго. Усещам, че и той като мен предпочита нещата да си останат така. Просто сме двама души, които се разминават, без да знаят нищо за другия, за проблемите в живота му, дали е сам, или с някого, плановете му за деня, дали точно в този момент сме доволни от съдбата си, или не.
	Или, в моя случай, за факта, че след деветдесет минути ще бъда в кабинета на адвокат, за да подпиша правното споразумение, което ще сложи край на брака ми.
	_Правното споразумение, което ще сложи край на брака ми._
	Да, правно е — в смисъл че е подготвено от двама адвокати и след като бъде подписано и от двете страни, ще бъде законово обвързващо. Не сме имали спорове за подялбата на общото имущество. Само дето думата „споразумение“ предполага разумно разделяне на двете страни. Колкото и да е тъжно, не може да се каже, че се разделяме приятелски, тъй като дори след толкова месеци Дан още не може да проумее факта, че съм сложила край на брака ни; че го напуснах, защото бях нещастна, защото връзката ни беше изчерпана, мъртва; както той го представи в една от многобройните си молби за втори шанс:
	— Бих могъл да те разбера, ако ме зарязваше заради друг мъж. Но да ме напуснеш просто защото искаш да ме напуснеш…
	Той така и не разбра, че едва не го напуснах заради друг, нито колко съсипана бях, когато този план внезапно пропадна. Самият факт, че не забеляза емоционалното ми състояние след онзи уикенд, е ярка илюстрация на брака ни. Движех се като сомнамбул през житейските обстоятелства, докато преживявах възможно най-болезнената загуба.
	Децата ми, от друга страна, веднага усетиха в каква голяма криза съм. В деня, в който се прибрах преди зазоряване, за да изпратя Дан на новата му работа — и избухнах в сълзи, щом осъзнах, че не биваше да се връщам тук, при този човек — бях открита три часа по-късно от Сали, просната на шезлонга на верандата, където сънят ме беше преборил, докато се взирах в безграничния космос.
	— Мамо, мамо?
	Сали ме разтърси и ме върна в съзнание. Събудих се скована, беше ми зле. Попита ме какво правя навън на студа, а аз успях единствено да заровя глава в рамото на дъщеря си и да й кажа, че я обичам. Обикновено Сали реагираше с типичния за подрастващите ужас при подобна показност на родителска емоция, особено пък при положение че едва успявах да запазя хладнокръвие, докато я прегръщах. Вместо да прояви безразличието си на седемнайсетгодишна, тя отвърна на прегръдката ми и ме попита:
	— Добре ли си?
	— Опитвам се да бъда.
	— Какво се е случило?
	— Нищо, нищо.
	— Тогава защо стоиш навън на студа?
	— И аз от години се питам това.
	Сали се отдръпна назад, погледна ме внимателно и продължително и накрая попита:
	— Ще го напуснеш ли?
	— Не казах това.
	— А аз не съм глупачка. Ще го напуснеш ли?
	— Не знам.
	— Не оставай заради мен.
	Още веднъж ме прегърна силно и тръгна за училище.
	След около час трябваше да се отправя отново към Портланд, за да предам боите на Бен на преподавателя му. Пътуването на юг означаваше, че ще трябва да мина през Бат. Все още пазех визитката му, а по-рано бях извадила коженото му яке от куфара си и го сложих в багажника на колата. Очилата му пък бяха в ръчната ми чанта. Не, не възнамерявах да предприемам нищо драматично, като да се появя лично в офиса му, макар че се позабавлявах с идеята да му ги пратя по пощата с бележка от един ред, гласяща: „Желая ти всичко хубаво“. Инстинктът ми подсказваше, че най-доброто, което бих могла да направя, е да не правя нищо. Ето защо отидох в Портланд и оставих боите на рецепционистката, която ме увери, че ще ги предаде на професор Латроп. Докато се връщах в колата, написах съобщение на Бен, че лазурносиният Тетрон е доставен в музея и довечера ще бъде на негово разположение. След това подминах един от многото бездомници, които винаги стоят на Конгрес стрийт и молят за дребни, за да си купят храна. Мъжът, когото видях на няколко крачки от музея, изглеждаше на около петдесет. Макар да беше брадясал и очевидно съсипан, деликатният начин, по който ме помоли да му помогна, подсказваше, че просто животът му се е объркал. Сутринта беше студена и сива. Беше облечен с шушляково яке, което със сигурност не топлеше много. Отидох до колата си, извадих коженото яке от багажника си, върнах се до уличната лампа, край която беше се свил мъжът, и му го подадох.
	— Това може би ще ви стопли — казах.
	Той ме погледна изненадан.
	— Давате ми това? — попита.
	— Да.
	— Но защо?
	— Защото имате нужда от него.
	Той взе якето и веднага го облече.
	— Хей, става ми — зарадва се, макар че мършавото му тяло направо се губеше в него.
	— Късмет — пожелах му.
	— Има ли шанс да ви помоля и за два долара?
	Бръкнах в чантата си и му подадох банкнота от десет долара.
	— Вие сте моят ангел на милосърдието — каза той.
	— Това е истински комплимент.
	— Но си го заслужавате. Надявам се да намерите по-голямо щастие, госпожо.
	През целия път към къщи размишлявах върху този коментар. Толкова ли бях прозрачна? Толкова съсипана ли изглеждах? При все че забележката на човека ме разтревожи, насилих се да изглеждам ведра пред колегите си в болницата, щом се появих на следващата сутрин.
	Въпреки това в края на седмицата доктор Харилд дискретно ме попита дали нещо не се е случило.
	— Да не би да съм сбъркала в нещо? — учудих се.
	— Нищо подобно, нищо подобно — отвърна той, донякъде притеснен от тона ми. — Но напоследък ми се виждаш леко разсеяна. Само съм малко загрижен.
	Така беше, тъй като не бях спала повече от три часа след завръщането си от Бостън и започвах да изпитвам онази дезориентация, която съпътства четири поредни безсънни нощи. В същото време разчитах и посланието, което се криеше зад тревогата на доктор Харилд: Каквото и да се случва в личния ти живот, то със сигурност те тормози, но не бива да допускаш да се отразява на работата ти.
	Същата вечер се обадих на личната си лекарка, местна жена на име Джейн Банкрофт, която посещавах от над двайсет години и която беше лекар от старата школа: директна и смислена. След като се обадих в кабинета й и обясних на рецепционистката, че въпросът е относително спешен и моля да ми се обади на мобилния телефон, а не на стационарния, пет минути по-късно получих съобщение, в което се казваше, че лекарката ще ме приеме в събота сутринта, ако това ме устройва.
	Бях решила да ида с колата до Фармингтън и да прекарам деня с Бен. Пратих съобщение на сина си, че ще пристигна към един на обед, и успях да се появя в кабинета на доктор Банкрофт в девет сутринта според уговорката ни след поредната нощ, в която бях успяла да заспя чак в пет сутринта, а доктор Банкрофт — дребничка, жилеста и страшновата жена около шейсетте — ме огледа и попита:
	— От колко време си депресирана?
	Обясних й, че безсънието ме преследва едва от няколко дни.
	— Много разумно от твоя страна, че идваш толкова скоро. Въпреки че безсънието обикновено е признак на по-сериозни дългосрочни проблеми. Ето защо ще те питам отново: от колко време си депресирана?
	— От около пет години — чух се да отговарям, а после добавих: — Не се е отразявало на работата ми или на нещо друго до този момент.
	— А кое според теб е предизвикало безсънието през последната седмица?
	— Всъщност… нещо се случи. И, изглежда, е извадило наяве чувство, което…
	Млъкнах, тъй като думите се рееха в съзнанието ми, но бях неспособна да ги изрека. Господи, имах нужда да се наспя.
	— Депресията може да е факт от години — каза доктор Банкрофт. — Ние сме в състояние да я пренебрегваме дълго време. Тя прилича на тъмна сянка, надвиснала над нас, с която решаваме да се примирим, да я приемаме като свой постоянен спътник. До мига, в който мракът напълно ни обгърне и положението стане непоносимо.
	Тръгнах си от кабинета на доктор Банкрофт с рецепта за приспивателно, което действаше и като слаб антидепресант, наречено миртазапин. По едно хапче на ден преди лягане и тя ме увери, че ще се отърва от перманентната умора. Даде ми и името на психотерапевт от Брънзуик, Лиса Шнайдър, която според доктор Банкрофт била „стабилна“ (беше висока оценка, изречено от нея). Услугите й щяха да бъдат покрити от здравната ми осигуровка. Изпълниха ми рецептата в местната аптека. Шофирах два часа до Фармингтън. Изпитах облекчение да установя, че Бен изглежда далеч по-добре, отколкото при последната ни среща преди няколко месеца. Видях една от недовършените му работи. Мащабът й беше впечатляващ — огромно платно с размери два и седемдесет и пет на един и осемдесет метра — и показваше сериозна амбиция. От разстояние беше доста абстрактно: вълнообразни форми в контрастиращи синя и бяла тоналности, нанесени с енергични мазки и напомнящи бурните вълни край брега, толкова силно впечатлявали Бен в детството му, но бяха също (имах такова чувство) отражение на проблемите, белязали последната година от живота му. Може би се дължеше на моето безсъние и на собствените ми грижи, но като гледах как Бен е пресъздал болката, която изпита наскоро, в безспорно забележителна творба (добре, аз съм му майка, но въпреки майчинското ми пристрастие, картината беше впечатляваща и дръзка), отново ми причерня.
	— Добре ли си, мамо? — попита Бен.
	— Просто съм впечатлена, развълнувана.
	Сълзите потекоха въпреки старанието ми да ги преглътна и изведнъж се разхлипах. Признавам, че синът ми ни най-малко не се стресна при вида на неподправената емоция. Точно обратното, прегърна ме, без да казва нищо. Набързо се стегнах, извиних му се и обясних, че през последните няколко нощи не съм спала добре и че просто съм невероятно горда от това, което е постигнал, като се е възстановил след такъв труден момент от живота си.
	Бен само кимна и ми каза, че съм възможно най-добрата майка. Това ме накара да се разплача отново, така че се извиних и се оттеглих в банята на ателието му. Хванах се здраво за мивката и си казах, че ще се почувствам по-добре, след като се наспя през нощта.
	Щом се посъвзех, двамата с Бен излязохме да хапнем в закусвалня.
	— Можехме да се поглезим на някое по-добро място — казах, когато седнахме в сепарето.
	— Защо да си харчим парите за храна в ресторант? Освен това редовно идвам тук и макар че е евтино, не ми се е случвало да получа хранително отравяне.
	Сервитьорката се появи. Поръчахме. Щом тя се изгуби от поглед, Бен ме погледна и каза:
	— Сали ми се обади онзи ден.
	— Наистина ли? — попитах.
	— Виждаш ми се изненадана.
	— Ами просто си мислех, че не си общувате много.
	— Чуваме се поне два пъти седмично.
	Как така не бях разбрала? Нито бях забелязала близостта помежду им?
	— Това е чудесно — зарадвах се.
	— Като че ли си леко изумена.
	— Признавам си този грях.
	— Тя е малко разтревожена за теб, мамо. Също и аз. Разказа ми как след нощта, в която си се върнала от Бостън, те открила заспала на верандата. Сезонът не е особено подходящ за подобни авантюри, не мислиш ли?
	— Просто имах тежка нощ, това е всичко.
	— Но по-рано ми каза, че не си могла да спиш само снощи. Неделя беше преди шест вечери, а ако съдя по торбичките под очите ти…
	— Добре, имах тежка седмица.
	— Защо?
	— Заради какво ли не.
	— Свързано с татко?
	Кимнах.
	— Сали ми каза и това. Искаш ли да поговорим?
	Инстинктивно поклатих глава. После добавих:
	— Искам, но не мисля, че е честно спрямо теб. Защото означава, че ще чуеш само моята версия, но не и неговата.
	— Не че на татко би му хрумнало да сподели каквато и да е версия с мен.
	— Знам, че имаш проблеми с него.
	— Проблеми? Меко казано. По-скоро пълна липса на комуникация. Човек, с когото на практика нямам никаква връзка. Не съм имал от години. Оставам с усещането, че просто не ме харесва.
	— Той много те обича. Просто през последните години се чувства изгубен. Това не е извинение. Мисля, че той е патологично депресиран по природа. Въпреки че никога няма да го осъзнае и да потърси помощ.
	— А ти каква си?
	— Функционално депресирана.
	— Това е нещо ново за мен.
	— За мен също. Но безсънието, което ме мъчи напоследък… лекарката ми смята, че това е депресия, която съм потискала в продължение на години и най-сетне е намерила външен израз, който да ми подскаже, че не съм във форма.
	— Значи, ще се лекуваш?
	Кимнах.
	— Това е добре — каза Бен, сложи ръка върху моята и я стисна с такъв мил и добронамерен жест на възрастен човек, че отново трябваше да преглътна сълзите си.
	— Сали намекна също, че има нещо, което е отключило подобна реакция.
	— Разбирам — промълвих и си помислих: децата ми наистина обсъждат родителите си зад гърба им.
	— Нещо случило ли се е? — попита Бен.
	Погледнах сина си в очите и отговорих:
	— Разочарование.
	Бен продължи да се взира в мен, в погледа му съзрях, че обмисля различни варианти, многобройни тълкувания… накрая реши да не настоява.
	— Сали каза също, че цяла седмица си била умълчана и затворена, но тя решила да ти даде малко пространство.
	— Всичко е заради липсата на сън. Вече имам хапчета, които ще ми помогнат. Решена съм да направя, което ти постигна. Ще се измъкна от това състояние.
	Няколко часа по-късно в малката мотелска стаичка, която бях наела за през нощта (нямаше начин да се справя с шофирането по тъмните пътища на Мейн след подобно безсъние), отново се разплаках, докато размишлявах над разговора, който бях провела с прекрасния си син. Освен това си отбелязах наум веднага щом се събудя сутринта да се обадя на Сали, което според нейните разбирания за неделя сутрин означаваше по някое време следобед.
	Разбира се, заради проблемите със съня, доктор Банкрофт ми беше предписала голяма доза миртазапин — 45 милиграма. Обясни ми, че стига да е възможно, добре е след като взема първата доза, да не включвам алармата на часовника: просто да изчакам да заспя с помощта на химическите съставки и да се събудя чак когато тялото ми реши, че е готово да се върне към съзнателно съществуване. Ето защо взех хапчето в десет вечерта с мисълта: ако не друго, поне хапчето ще ме спаси от тази мотелска стая за петдесет долара с вид като за петдесет долара. После се мушнах в плесенясалото легло с книгата, която си бях донесла — стихосбирка на Филип Ларкин, по когото Луси беше луднала от известно време. Няколко дни след нощта, в която дотичах при нея от Бостън, получих пакет от местната ни книжарница в Дамарискота. Ново американско издание „Събрани стихове“ на Ларкин с бележка от Луси:
C>
	По единодушно мнение той е бил тежък случай на англичанин ксенофоб. Ала като поет умее да напипа същината и разнищва тъкмо нежеланите мисли, които ни връхлитат в четири сутринта. Стига да не възразяваш срещу препоръки, започни с „Напускане“ на страница 32. Винаги знай, че разполагаш с резервен изход за бягство и приятелка в мое лице. Както ти ми написа преди няколко дни: не си сама. Кураж и всичко останало в този дух.
@	С обич, Луси
C$
	Книгата пристигна в четвъртък. Въпреки че бях силно трогната от жеста и невероятно милата й бележка, след преживяната седмица нямах сили да доближа нещо толкова тясно свързано с чувства. Няколко дни избягвах стихосбирката, но все пак я прибрах в багажа си, преди да тръгна днес. Щом взех предписаната доза миртазапин, отворих книгата. Обърнах на страница 32, както ми беше предложила Луси.
P>
#	Напускане

	Настъпва вечерта
	сред непознатото поле
	и нито лампичка не свети.

	Изглежда нежно отдалеч,
	но щом затънеш в него до колене и до гърди,
	не получаваш никаква утеха.

	Къде изчезнало е и дървото, което свързваше
	небето със земята? Какво е скрито долу,
	че ръцете ми да го почувстват не успяват?

	Кое ги тегли тъй надолу?
P$
	Прочетох стихотворението веднъж. Прочетох го още веднъж. Наместих се по-навътре в леглото и зачетох трети път. Ето къде съм била през последните няколко години. Плащът на отчаянието, който бях сбъркала с ежедневни одежди и бях увила около себе си, решила, че съдбата ми е да го нося. Бях живяла с убеждението, че тъгата е нещо, което трябва да търпя. Колкото и да страдах за Ричард — като се замислях, че по това време предишната седмица правехме любов в онзи голям хотел в Бостън — след като прочетох изключителното стихотворение на Ларкин, си дадох сметка, че Ричард всъщност беше избрал пред перспективата за щастие да навлече обратно власеницата на безкрайната тъга и да си я носи. Разби сърцата и на двама ни с този избор. Но това, което стихотворението на Ларкин ми каза — че воалът на тъгата винаги е там да ни обгърне, стига да му се оставим — странно защо ми донесе утеха. Това ми напомняше, че да, не съм сама… макар да знаех също, че ще мине време, докато скръбта се разсее.
	Усетих нов прилив на умора. Загасих лампата. Заедно с тъмнината, която ме обгърна, за пръв път от дни настъпи онзи акт, изтриващ трудностите от реалността на живота. Сънят.


	Хапчетата извършиха чудеса. Поваляха ме, и то така, че със сигурност да поспя поне седем часа. Продължителният сън заедно с (както го нарече доктор Банкрофт) лекия ефект на антидепресант на миртазапина ми позволяваха да изживявам дните, без да се потапям още по-дълбоко в тъгата си.
	Ала все пак продължавах да тъгувам. Още не можех да превъзмогна това състояние. Около седмица, след като започнах да пия хапчетата, Дан ме изненада, като предприе любовен ход една вечер (ранните му смени и тихата ми меланхолия ни бяха държали в двата края на леглото до този момент). Не го отблъснах. Той вдигна тениската ми, която използвах вместо нощница, и започна да ме люби без проява на нежност и чувства. Беше в мен след секунди. Свърши след три минути. После се претърколи, разтвори краката ми и се опита да ме възбуди с показалеца си. Събрах крака. Извърнах се настрани. Зарових лице във възглавницата.
	— Добре ли си? — попита той.
	— Добре съм — прошепнах.
	— Не е нужно да спираме — каза той и ме целуна по врата.
	— Уморена съм — отвърнах и се отдръпнах още по-далеч от него.
	— Добре — промълви тихо той. — Лека нощ.
	И двамата отново останахме сами в леглото.
	Следващата нощ пак се приближи към мен — този път малко по-нежно, но все пак под знака на обичайната прибързана грубоватост, която изпълваше любовния ни живот от години. Не мога да кажа, че се опитах да подобря положението, запазих тиха дистанцираност. Стана ми неприятно, че се държа така безстрастно, тъй като съпругът ми се опитваше да възстанови отношенията ни. Бях способна да мисля единствено за любовта, която бях открила, а след това отново изгубила — и как се бях върнала в домашната рутина при мъж, с когото не изпитваме чувства един към друг от години.
	След десетминутния ни секс Дан ме целуна за лека нощ и веднага заспа. Беше още рано, около единайсет вечерта, а на другия ден беше неделя. Сали беше излязла тази вечер. Къщата беше тиха. Обезпокоително тиха. Това бе звукът на тишината, която в бъдеще щеше да изпълва ежедневието ни, щом Сали заминеше в колеж следващата година. Пълната тишина на един неудовлетворителен брак, вече лишен от неизбежния глъч на децата.
	Слязох в дневната, налях си чаша червено вино и потърсих „Речник на синонимите“ — винаги стоеше на малкото бюро в ъгъла. Отпих от виното и запрелиствах страниците, докато открия думата, която ми трябваше: „нещастие“. Ето — преброих ги — сто двайсет и две думи, описващи неудовлетворението, което е неизменна част от човешката природа. Прехвърлих страниците още веднъж, докато стигна до нужната буква и отбелязах, че под думата „щастие“ има само осемдесет и един синонима. Възможно ли е да търсим повече думи, за да опишем житейските си болки, отколкото такива за удоволствията, които също можем да изпитваме? Дали след девет години, пред прага на възрастта си от половин век, щях да стоя тук късно вечерта в събота, да прелиствам речника и да се чудя защо съм си наложила да се закотвя на едно място?
	Затворих синонимния речник. Отворих външната врата. Излязох на верандата. Вече беше краят на октомври. Сериозно беше застудяло. Успях да постоя навън, облечена само с халат, не повече от минута. Въпреки това в този кратък отрязък от време взех решението да приключа с брака си веднага щом Сали завърши училище през юни. Посветих само двама души в плана си. Казах на Луси. Казах и на Лиса Шнайдър.
	Обадих се на доктор Шнайдър на следващия ден, щом реших да я посещавам. Доктор Банкрофт вече беше разговаряла с нея, така че тя очакваше обаждането ми. Лиса — минахме на малко име още от първата ни среща — беше около петдесет и пет годишна висока и слаба жена, която излъчваше интелигентност и достойнство. Макар да обръщаше внимание на клиничния аспект на случая, винаги проявяваше заинтригуваност от моята история и начина, по който исках да променя потискащия разказ за нея. Кабинетът й беше близо до колежа. Започнах да я посещавам всяка сряда в осем часа, след като промених графика си в болницата, така че да започвам работа в десет часа този ден. Тъй като Дан беше на работа, когато тръгвах за Брънзуик, той така и не разбра, че посещавам терапевт, с когото обсъждам стратегия за изход от брака си — и всичко останало, което ме беше тревожило през годините.
	— Защо мислиш, че ти си в основата на емоционалното отчуждение на съпруга си?
	— Защото целият брак започна под сянката на една загуба. Загубата на Ерик. Дан знаеше колко съм съсипана от смъртта му.
	— Значи, Дан е приел тази роля, когато е започнал отношения с теб. Усещал е, че не изпитваш към него любовта, която си изпитвала към Ерик. Въпреки това е останал с теб. Звучи, сякаш е решил да приеме колебанието ти относно него; колебание, което, както сама казваш, е съществувало още от първия ден.
	В един от следващите сеанси, в които разказах, че от самото начало не съм изпитвала страст към съпруга си, а просто съм се пуснала по течението, Лиса попита:
	— Но не се ли опита през годините да проявиш повече страст към него… въпреки факта, че не си изпитвала към Дан същата любов като към Ерик?
	— Продължавам да се чувствам виновна, задето прекарах две десетилетия с човек, с когото не биваше да бъда, и пропилях и неговото време.
	— Значи, Дан не е бил способен да те напусне, да регистрира неувереността ти по повод на него? Да си помисли: мога да имам нещо по-добро.
	— Можех аз да бъда по-добра съпруга.
	— Някога отхвърляла ли си го физически?
	— Не. Никога не съм отказвала, когато е искал секс.
	— Някога критикувала ли си го, карала ли си го да се чувства нищожен и незначителен?
	— Винаги съм се старала да повдигам самочувствието му, особено след като го уволниха.
	— Случвало ли се е до онзи момент преди няколко седмици да спиш с друг мъж по време на брака си?
	Поклатих глава.
	— След това, което ми разказа — за неговата изолираност, емоционалната му дистанцираност, гнева му към теб — наистина ли се обвиняваш за изневярата си?
	Наведох глава и усетих как очите ми се пълнят със сълзи.
	— Още обичам Ричард.
	— Защото той ти е показал любов.
	— Защото бяхме сродни души. А аз го изгубих.
	— Да си го изгубила, означава да си направила грешка, заради която той се е върнал при жена си. Истината е, че след като сте се разбрали да напуснете брачните си партньори, неговият кураж просто се е стопил. Защо тогава грешката да е твоя?
	— Защото винаги се чувствам виновна за всичко.
	Наричат го „лечение чрез приказване“. Не знам дали е излекувало нещо, тъй като всеки път, когато минавах през Бат, ме пронизваше чувство на тъга, което не ме напускаше с часове. Често, докато правех секс с Дан, си припомнях докосването на Ричард, изявената му ерекция, силното му желание за мен. Имаше моменти по време на вечеря, особено когато Сали бе при Брад и двамата с Дан оставахме сами, да спомена нещо, прочетено през седмицата в „Ню Йорк Таймс Бук Ривю“, а Дан да се опитва да демонстрира интерес, и тогава в съзнанието ми се връщаха нашите оживени и толкова интересни разговори с Ричард, особено на теми, свързани с литературата.
	Минаха месеци. Зимата беше към края си, задаваше се пролет. Вършех си работата. Говорех с Бен два пъти седмично и го виждах веднъж месечно — освен това му помогнах да измине труден път, след като невероятната абстрактна картина, по която работеше, беше отхвърлена за голямата изложба на художниците от Мейн през май; аргументът беше, че сред студентите от миналата година беше избран той, така че не можели отново да му окажат тази чест. Макар Бен да разбираше логиката, с която го отхвърляха, продължаваше да се измъчва. В следващите няколко седмици разговаряхме всеки ден, тъй като неувереността му отново се беше изострила и той често се питаше дали е достатъчно добър, за да постигне успех в изключително конкурентния свят на художественото изкуство.
	— Разбира се, че си — уверявах го. — Знаеш колко те ценят преподавателите ти и хората от Музея на изкуствата в Портланд.
	— Въпреки това отхвърлят картината.
	— Не беше отхвърляне, добре знаеш причините за решението им. Творбата е фантастична. Ще намери своето място.
	— Ти си вечният оптимист.
	— Не бих казала.
	— Все пак ми се струваш доста по-бодра, отколкото преди няколко месеца. Отношенията ви с татко потръгнаха ли?
	Много внимателно обмислих отговора си.
	— Приемам нещата по-добре.
	Защото бавно напредвах към голямата промяна, която скоро щях да оповестя. Намерих си работа — като главен лаборант по радиология в Медицинския център на Мейн в Портланд. Като най-престижна болница в щата, тя беше привлякла много таланти от Бостън, Ню Йорк и други големи градове от Източното крайбрежие заради „стила на живот“, за който тръбят местните списания. Отделението по радиография беше значително по-голямо от скромното ни работно място в Дамарискота. Очевидно потокът от пациенти, както и професионалното натоварване щяха да бъдат доста по-засилени от тези, на които бях подложена досега. Главният радиолог, жена на име доктор Конрад, ми се стори изключително директна и рязка. Въпреки това по време на интервюто с мен като че ли остана впечатлена. Бях посветила доктор Харилд в тайния си план, щом кандидатствах за работата, и след като ме одобри, доктор Конрад сподели, че съм получила блестяща препоръка от него. Заплащането беше шейсет и шест хиляди долара годишно — с петнайсет хиляди повече от предишното. Намерих си апартамент в Портланд. Благодарение на Луси се срещнах и с адвокатка в Южен Портланд, която ми каза, че стига съпругът ми да не оспорва, разводът ще ми струва някъде около две хиляди долара. Приеха Сали в Университета на Мейн в Ороно, където ще учи бизнес науки („защото ми харесва идеята да правя пари“). Възстанови се изненадващо бързо, когато Брад я заряза само седмица след завършването им.
	— Знаех, че ще се случи — каза тя, когато ми съобщи новината. — А след като знаеш, че някой ще те зареже, няма как да стоиш там и да ревеш.
	Но когато не знаеш, че някой ще те зареже…
	Седмица след този разговор Сали си намери лятна работа като помощник в лагер в района на езерото Себаго в западната част на щата. Междувременно Бен беше получил наистина добри новини: едногодишен обмен по време на трети курс в „Академи дер Кюнсте“ в Берлин. Приемаха само двайсет и четири незавършили американци годишно. Очевидно новата картина му беше спечелила мястото. Беше зашеметен от успеха си и буквално погълнат от идеята да узнае всичко възможно за Берлин. За да спечели пари за годината в чужбина, хвана се на работа в лятното училище на Фармингтън като преподавател по рисуване. През това време намерих апартамента в Портланд и се уговорих с наемодателя сама да се заема с подобренията в замяна на отстъпка от наема.
	— Е, кога ще попиташ Бен дали би се заел с работата с приятелите си? — поинтересува се Лиса Шнайдър по време на един от сеансите ни.
	— Когато събера кураж да кажа на Дан, че се изнасям.
	— А какво те спира, особено след като Сали вече завърши училище?
	— Страхът.
	— От какво се страхуваш?
	— Че ще го нараня.
	— Може и да бъде наранен.
	— Със сигурност ще бъде.
	— Във всеки случай това ще е негов проблем, не твой. Въпросът ми към теб е: искаш ли да си тръгнеш?
	— Категорично.
	— Тогава проведи разговора. Ще бъде трудно. Ще бъде болезнено. Но щом приключи, всичко ще остане зад гърба ти.
	Направих окончателни планове. През седмицата след петнайсети юни тихомълком пренесох някои неща в свободния апартамент на Луси, тъй като жилището в Портланд нямаше да се опразни преди август. Надявах се да успея да убедя Бен и приятелите му да започнат работа около десети август, след като приключат с учебните си ангажименти. Надявах се да мога да се нанеса до Деня на труда. Бях провела още две срещи с адвокатката в Портланд, която беше готова и чакаше да задвижи развода. След това, в деня, в който бях решила да съобщя новината на Дан, подадох предизвестие в болницата с пълното съзнание, че новината за напускането на работата ми ще е обиколила града до следващата сутрин. Ето защо подадох заявлението само час, преди да се прибера у дома. Приготвих вечерята и помолих Дан да поседим на предната веранда и да погледаме как слънцето се снижава към хоризонта.
	Щом се настанихме там, разкрих му всичко. Казах му, че от дълго време не съм щастлива, че чувствам как бракът ни не върви наникъде, че според мен вече не сме един за друг, че колкото и да ми е трудно да го направя, просто трябва да си тръгна и да започна отново без него.
	Той не продума, докато му обяснявах всичко това. Не каза нищо, когато го известих за новата работа в Портланд и че се местя в апартамента над гаража на Луси, преди жилището, което съм намерила близо до „Мейн Медикъл“, да е годно за обитаване. Не каза нищо и след като го уведомих, че съм в контакт с адвокатка, която е склонна да уреди развод по взаимно съгласие на много разумна цена, че не искам много, че той може да задържи къщата, но очаквам да получа за себе си спестовната сметка, в която бяхме заделяли пари през годините (и в която през последните две години бях внасяла само аз) на стойност около осемдесет и пет хиляди долара. При положение че единствената ни друга собственост беше къщата, чиято пазарна цена беше около сто шейсет и пет хиляди, предимството щеше да е на негова страна.
	Преди да успея да продължа, той ме прекъсна с пребеляло от гняв лице.
	— Винаги съм знаел, че това ще се случи. Винаги съм знаел, че си имаш своите съмнения относно мен.
	— Боя се, че е истина.
	— Е, кой е мъжът?
	— Няма мъж.
	— Но е имало, нали?
	— Не те напускам заради някой друг.
	— Отбягваш въпроса ми. Защото знам, че ако сега няма, то някога е имало. И съм почти сигурен, че си го срещнала през онзи уикенд в Бостън.
	Мълчание, по време на което реших да подкарам колата право към пропастта.
	— Точно така — отговорих и срещнах шокирания поглед на Дан. — Имаше някой. Продължи само един уикенд. И свърши дотам. Прибрах се у дома с надеждата, че положението може да се подобри. Не се получи. А сега си отивам.
	— Просто така?
	— Знаеш, че от години нещата между нас не вървят.
	— И затова реши да преспиш с някакъв си.
	— Точно така. Ако този брак не беше така вегетиращ, нямаше и през ум да ми мине…
	— Вегетиращ — процеди той с презрение.
	— Аз и моите сложни думи, нали така?
	— Ти си долно създание.
	— Благодаря за тази яснота. Много ме улесняваш.
	Станах, отидох до колата си и потеглих.
	Същата сутрин, след като Дан тръгна за работа, бях стегнала последния куфар и го бях оставила при Луси. През обедната почивка се върнах у дома и прибрах лаптопа си, любимите си писалки и тетрадки и няколко значими за мен книги, включително „Речник на синонимите“, разбира се. Тези неща чакаха опаковани в багажника на колата ми. Щом стигнах у Луси и се захванах да ги разтоварвам, обзе ме моя си моментна мъка. Луси се прибра от супермаркета минути по-късно, напазарувала за вечерята ни. Щом зърна зачервените ми очи, попита:
	— Толкова ли беше зле?
	— В интерес на истината беше по-скоро ядосан, отколкото наранен, и това ме пооблекчи.
	— По-късно ще се почувства и наранен.
	На следващия ден отпътувах за Фармингтън да се видя с Бен, среща, която бяхме уговорили по-рано през седмицата. Щом стигнах, той ми разправи, че баща му позвънил късно предишната вечер разплакан и му съобщил, че съм го напуснала.
	— Каза ли още нещо?
	— Добави, че си му изневерявала.
	О, господи. Хванах главата си с ръце.
	— Ще ми се да не беше споменавал това.
	— Е, аз, така или иначе, знаех, нали? Или поне разбрах, след като проведохме онзи разговор след пътуването ти до Бостън.
	— Въпреки това баща ти не биваше да те намесва.
	— Съгласен съм, но и той е в такъв стрес, че е решил да стреля във всички посоки.
	— Много съжалявам. Онова, което се случи… беше просто един уикенд. Единствената причина, поради която се случи, беше…
	— Не е нужно да обясняваш, мамо. Може и да не ми харесва какво съм чул, но определено няма да застана на негова страна в тази история. Освен това се радвам, че си се изнесла… стига там, където живееш, да има свободна стая за мен.
	— Обещавам ти, че винаги ще имам стая за теб, където и да живея до края на живота си.
	След това му подхвърлих идеята да наема него и приятелите му да направят ремонт на апартамента в Портланд. Страшно се ентусиазира и каза, че веднага ще говори със свой колега, който се занимава с ремонтни работи почасово.
	— Дошли сте на правилното място за подобрения на дома, госпожо — смешно извиси глас той. Но след това добави: — Трябва да ти кажа нещо, мамо. След като приключих разговора с татко, реших да звънна на Сали в лагера на мобилния й телефон. Разправих й какво се е случило и какво ми каза татко.
	О, господи… но този път до десетката в ска`лата.
	— Като помислих, реших — продължи Бен, — че ако аз не й кажа, татко ще го направи. А това щеше наистина да й дойде в повече. Много в повече.
	— Правилно си постъпил — успокоих го аз, но в същото време се почудих: защо когато хората се гневят, се стараят да наранят предимно най-близките си?
	Вече бях организирала пътуване до лагера Себаго, за да посетя Сали на следващата сутрин. Напълно очаквах да ме нарече прелюбодейка (или по-лошо) и метафорично да затръшне вратата в лицето ми. За моя изненада, щом пристигнах, тя ме прегърна и каза:
	— Ще ми е нужно доста време, за да простя на баща ми за думите му.
	Отидохме да обядваме. Бях абсолютно откровена с нея за това, че двамата с баща й вече не се обичаме. Уверих я, че винаги ще може да разчита на мен за всичко и че преместването ми в Портланд не означава, че ще изчезна от живота й.
	— Вече съм го разбрала, мамо. Разбрах и още нещо: изчака толкова дълго преди да си тръгнеш, защото не искаше да объркаш последните ми години в гимназията. Невероятно съм ти благодарна за това.
	Животът продължи. Адвокатката ми Аманда Монтгомъри ме посъветва да не споменавам нищо пред Дан за опитите му да привлече Бен и Сали в своя лагер („Децата ти вече са наясно с тази тактика; сега се стремим да постигнем договорка без много драма“). Все пак й се наложи да изпрати няколко доста безкомпромисни писма до адвоката на Дан, в които настояваше да предаде на клиента си, че ако отправя абсурдни претенции — като желанието му да запази къщата, половината от спестовната сметка и всичко, което не бях взела при преместването си в апартамента на Луси — ние ще настояваме за половината къща и така нататък. Дали беше разумно да похарчи хиляди долари за адвокатски хонорари, след като исках толкова малко, а и нямахме особено много за делене?
	Дан съзря логиката. Двамата адвокати се срещнаха и сключиха споразумение. Дан пожела да го подпишем след цели четири месеца, за да имаме време да го обмислим, което очевидно беше породено от надеждата аз да размисля. Интересното беше, че след като се изнесох от къщата, той не ми се обади по телефона нито веднъж, предпочиташе да контактува с мен чрез имейли, и то само ако бе нужно да обсъдим практически въпрос относно къщата или децата ни. Според Аманда, която беше стигнала до това заключение от думите на адвоката на Дан, съпругът ми още искаше аз да направя първата крачка към помирение, а трябваше да е разбрал, че никога няма да се случи, при положение че бях инициаторът бракът ни да бъде разтрогнат.
	— Хората се държат наистина странно при приключването на дълъг брак — обобщи Аманда. — Имам чувството, че съпругът ти просто не може да приеме случващото се, очаква ти да изгладиш ситуацията. Нещо, което, както обясних на адвоката му, многократно си заявила, че не е възможно.
	— Жал ми е за него.
	— Не чак толкова, колкото на него му е жал за себе си.
	Новината за предстоящия развод се разнесе из Дамарискота за нула време, точно както се очакваше. Въпреки това от болницата ми организираха скромно прощално парти в „Нюкасъл Пъблик Хаус“ в града. За огромна моя изненада се появи Сали. След още един час дойде и Бен.
	— Изненада — каза тихо той и ме целуна по бузата.
	Доктор Харилд произнесе кратка реч, в която каза, че разбирам от радиография повече от него и че „професионалната ми акуратност се допълва от изключителен морал“, а също и че болницата няма да бъде същата без мен. Изведнъж се изчервих, но направих всичко по силите си просто да се забавлявам и да се радвам на похвалите. Помолиха ме да кажа няколко думи, а аз благодарих на доктор Харилд и на всичките си колеги за интересните години и стимулиращия професионализъм, а след това добавих нещо, което бях премисляла отново и отново преди това:
	— Естеството на работата ми е такова, че тя постоянно ми напомня за енигмите, сред които всички ние живеем. Откритието, че уж очевидното често е неясно; че сме много уязвими, но в същото време — жилави и устойчиви; че ако не се чувстваме на мястото си, това може да се промени. Постоянно виждам хора, изпаднали в екстремни ситуации, застрашени от реална опасност, често обзети от страх. Всеки, на когото някога съм правила скенер или рентгенова снимка, си има история — своя история. Ала макар оборудването ми да прониква през външната обвивка, ако тези години в болницата са ме научили на нещо, то е, че всеки човек си остава загадка. Най-вече за самия себе си.
	Три дни по-късно се събудих в пет и се отправих на юг към Портланд, за да пристигна по-рано, каквато беше уговорката, и да премина през обичайния процес на започване на работа: да бъда фотографирана, да ми вземат пръстови отпечатъци, да ми бъдат издадени идентификационна карта и стикер за паркиране, да се попълни необходимата документация, за да бъде прехвърлен здравноосигурителният ми план към болницата, да ми бъде направен пълен преглед от дежурния лекар, а след това през по-голямата част от деня да бъда въведена в обстановката от лаборантката, на която й предстоеше да се пенсионира — жена на име Рут Рединг, която без много парадиране ми даде да разбера, че в Мейн няма по-близко подобие до понятието градска болница с висока степен на напрежение.
	— Никога не е безинтересно… но както е видно от досието ви, ще се справите.
	Определено беше напрегнато, особено след като функционирахме и в пряка връзка със спешното отделение, което означаваше, че има поне десетина пострадали при сериозен инцидент дневно. Към това се прибавяше пълният график с планирани процедури и нуждата да се пести време (в Дамарискота се случваше да имаме по цели четирийсет и пет минути два пъти дневно, в които няма записан пациент, а жертвите на злополуки обикновено се насочваха към по-голямата болница в Брънзуик). Шефът на радиологията, доктор Конрад, беше свръхстрога и взискателна. Но пък вече бях работила за такъв шеф в миналото и бях решила да й покажа от самото начало, че отговарям на критериите й за професионализъм и самообладание в напрегнати моменти. При все че бе прословуто пестелива в похвалите си, само след няколко седмици работа се обърна към мен и ми каза:
	— Назначаването ти беше сполучлив ход.
	Край на похвалата. И все пак ме трогна.
	— Значи е добре да получаваш похвали от околните? — попита Лиса Шнайдър по време на сеанса ни след няколко дни.
	— Ще ти кажа нещо доста интересно: изблиците на плач, така характерни за последната година, силно намаляха. Да, още се случва да бъда дълбоко разтърсена от случай на пациент. Миналата седмица дойде шестнайсетгодишно момиче с голямо злокачествено образувание в матката — преживях тежък един час. И все пак не се сринах след това, както често ми се случваше през миналата година.
	— На какво мислиш, че се дължи?
	Свих рамене, а после отвърнах:
	— Нямам представа… може би на факта, че вече не поддържам нещастен брак. Не бих казала, че съм щастлива, но както сама се изрази, преминавам през период на сериозен преход, така че не очаквам „вътрешен мир“ или дзенпокой.
	Лиса Шнайдър ме погледна озадачено.
	— Струва ми се, че слагаш думи в устата ми.
	— Всъщност са думи, които чух от Сали, когато я настаних в стаята й в общежитието в Университета на Мейн миналата седмица: „Виждаш ми се малко по-щастлива, мамо. Не ми казвай, че си постигнала вътрешен мир и дзенпокой“.
	— Как мина със Сали?
	— Домъчня ми, че изпращам по-малкото си дете в колеж по цял куп очевидни причини. И все пак, предвид че се изнесох от къщата преди шест седмици, поне не се налага да понасям ужасната тишина на прословутото „опразнено гнездо“. На Дан му се е наложило. Разбрахме се чрез имейл да помогна на Сали да се настани в петък и събота и да си тръгна в неделя сутринта, а той да отиде да я види след това. Около десет часа същата вечер, когато обичайно Дан отдавна си е легнал, телефонът в апартамента на Луси звънна. Беше мъжът, който скоро щеше да ми е бивш съпруг. Звучеше безкрайно тъжен. Каза, че прибирането в празната къща било ужасно. Че се бил държал като голям глупак. Как, ако можел да върне времето…
	— Как отговори ти на всичко това?
	— Бях любезна. Така и не отворих дума, че е говорил с децата за любовната ми връзка, нито колко чудовищна ми се струваше подобна постъпка. Но когато каза, че иска да дойде да ме види, че наистина искал да се опита да оправи нещата между нас, бях абсолютно категорична. Просто казах „не“. Тогава той се разплака.
	— Как те накара да се почувстваш?
	— Тъжна, разбира се. Но има и още една интересна промяна, не изпитах вина.
	— Наистина интересна промяна — съгласи се тя.
	— Всичко ставащо е „интересна промяна“, нали?
	— Ти ми кажи.
	— Случи се и друго преди няколко дни. По време на почивката за кафе в болницата взех брой на „Портланд Прес Хералд“, който ни оставят в стаята за персонала всяка сутрин. Разлистих го и попаднах на кратко съобщение в рубриките „От щата“: самоубийството на затворник в щатската психиатрична затворническа болница в Бангор. Уилям Коупланд, двайсет и шест годишен. Синът на Ричард.
	— Ужасна новина — изрече тя заучено неутрално.
	— Истински се потресох.
	— Защото?
	— Защото… Били щеше да ми бъде доведен син, ако всичко се беше развило както ние… както аз… се надявах. Защото ми дожаля за Ричард. Защото се чувствам безумно объркана в чувствата си към него. Част от мен още го обича. Друга част му се ядосва и знам, ще кажеш как това е добре, защото мислиш, че неспособността ми да изразявам гнева си ме е подтикнала да издигам прегради, които са ме спирали през целия ми живот, нали?
	— Ти ми кажи.
	О, боже, не спираше да забива тази фраза като скалпел.
	— Още съм невероятно наранена от случилото се и от факта, че паниката му струваше скъпо и на двама ни. Едновременно с това се прокрадва и мисълта: какъв страхливец. Мисля си още: колко тъжен човек. Но също така няма как да не си направя извода: благодарение на Ричард събрах сили да приключа с брака си. В този момент искрено му съчувствам. Той обичаше Били. Животът на сина му е бил толкова трагичен.
	Замълчах за малко. След това продължих:
	— Ден-два след като прочетох материала за самоубийството на Били, изпратих на Ричард имейл. Кратък. Директен. Писах му, че му съчувствам, задето преживява в момента най-лошото, което може да сполети един родител, и че мисля за него, докато преминава през този ужасен период.
	— Той отговори ли ти?
	Поклатих глава.
	— Това смути ли те?
	— Няма как да напишем сценарий за каквото и да било, нали? Това не е роман, в който авторът може да промени събитията. Но да, до голяма степен очаквах Ричард да ми се обади, да ми каже, че не е преставал да ме обича, че загубата на сина му окончателно го е освободила от емоционалната вина към съпругата, към която никога не е имал чувства, а след това да се появи пред вратата ми и — voila, да последва щастливият край, който така и не се случва в истинския живот.
	— Да предположим, че се беше случило? Би ли му отворила вратата сега?
	— Да, бих го направила. Макар и по-предпазливо. Онова, което открихме през въпросния уикенд, онова, което ни свързва… Не бих го омаловажила с твърдение, че през онези три дни съм изживяла типична за средната възраст романтична халюцинация, която няма нищо общо с реалността. По-добре от всеки друг знаеш, тъй като съм го обсъждала най-открито с теб, че за мен беше истинско. Знам, че беше такова и за Ричард. Мога да кажа нещо напълно очевидно като: животът е толкова нечестен. Истината обаче е, че често сме нечестни сами към себе си.
	— И след като вече си наясно с това…
	Отново свих рамене.
	— Още скърбя за онова, което можеше да бъде. Също така знам, че вече не мога да направя нищо по въпроса. Вероятно това е най-трудният урок — осъзнаването, че не мога да променя нищо.
	— Или никого?
	— Това също. А сега ще ми кажеш: но можеш да промениш себе си.
	— Възможно ли е?
	— Не знам.
	— Честен отговор.
	Единственият отговор.


	Десет дни по-късно се преместих в новия апартамент. Всички мебели, които бях поръчала от различни магазини за втора употреба около Портланд, пристигнаха в рамките на четирийсет и осем часа. Бен и двама негови приятели — Чарли и Хейдън (и двамата закоравели пушачи на трева, но сладки) — ги пренесоха и купиха бутилка шампанско, за да полеем случая. Чарли имаше ван. Беше така мил да ме закара до Дамарискота, за да събера дрехите и книгите си. Бях се уговорила с Дан кога мога да се върна в къщата и да си взема библиотеката — може би четиристотин тома — и нещата, за които се бяхме разбрали, че остават за мен. Чарли ги закара в новия апартамент, където трите момчета настояха да ми ги пренесат. След това отворихме шампанското и вдигнахме тост за добрата работа, която бяхме свършили (апартаментът наистина беше станал светъл и просторен). След като платих на всеки по хиляда долара, настоях да ги заведа в местната пицария. В края на вечерята отидох да си измия ръцете, а щом се върнах, открих, че сметката е платена.
	На връщане към апартамента с Бен — Чарли и Хейдън бяха поели към някакво късно вечерно представление — той сподели, че приятелите му „намират майка ми страхотна“.
	— Далеч не съм страхотна.
	— Това е твое мнение. Аз се присъединявам към онова на Чарли и Хейдън. А обзавеждането, което си избрала за апартамента… определено е прекрасно. Ако все пак размислиш…
	— Благодаря ти.
	— Ще бъда в Берлин след три дни.
	— Развълнуван ли си?
	— Развълнуван, ужасе`н, притеснен, леко сплашен от идеята да отида в онази академия.
	— Сплашен — повторих. — Хубава дума.
	— Каквато майката, такъв и синът.
	— Ще ми липсва знанието, че си наблизо. Но според мен си изправен пред фантастична възможност.
	— А аз ще настоявам да дойдеш и да прекараш една седмица с мен в Берлин.
	— Няма да мога да взема отпуск преди Нова година.
	— Тогава за Великден. Академията затваря за седмица. Оказа се, че предоставят стаи в общежитието на роднини доста евтино. Ако направиш резервация отсега, можеш да купиш билет от Бостън за Берлин за около петстотин долара.
	— Ти наистина си проучил нещата, нали?
	— Защото те познавам, мамо. И защото знам, че макар да си в състояние да изпразниш докрай банковата си сметка заради мен и Сали, не обичаш да харчиш за себе си. Ако може, помисли за пътуването.
	— Наистина ме познаваш твърде добре, Бен.
	— Ще го приема като комплимент.
	Четири дни по-късно Сали пристигна в Портланд с автобус. Отидохме в японски ресторант и тя прекара нощта в новия ми апартамент.
	— Значи от години тайно си чела списания за дизайн, мамо.
	— Не бих го нарекла дизайн. Всичко е от магазини за стари вещи.
	— Което прави обстановката още по-готина. Защо не живеехме по този начин, когато бяхме семейство? Защо не го направи за нас?
	Дали ме прониза чувство на вина? В първия момент — да. След това обаче ми хрумна нещо друго, което беше самата истина.
	— Защото не осъзнавах, че можем да живеем така. Защото години наред потисках въображението си, хоризонтите си. Не обвинявам баща ти за това. Аз бях тази, която си поставяше граници. Неприятно ми е, че е така.
	— Е, нямам намерение да те виня до края на живота си. Въпреки това, когато най-сетне си имам свое жилище, ще настоявам за отплата… и ще трябва да ми помогнеш да го обзаведа.
	На следващата сутрин отпътувахме за Фармингтън, за да вземем Бен. Той имаше само един сак с дрехи и куфар с художническите му пособия за годината в Берлин. На път за Бостън каза, че иска да се отбие в магазина на Норм, за да вземе лазурносин Тетрон в Берлин.
	— Искаш да кажеш — учуди се Сали, — че не продават бои в онова тежкарско училище за художници в Берлин?
	— Сигурен съм, че без проблем ще намеря небесносиньо и там, но няма да е като това, което забърква Норм. Затова ви моля да ми угодите.
	— Какво мислиш, че съм правила цял живот? — попита Сали.
	— У теб говори бившата мажоретка.
	— До завръщането ти другото лято вече ще съм последовател на готик културата с бръсната коса и гадже рокер.
	— Обещаваш ли? — попита Бен.
	Трафикът в Бостън беше ужасен. Разполагахме само с няколко минути, когато стигнахме при Норм. Бен се обади предварително и щом обясни, че същата вечер пътува за Берлин, Норм наруши правилото си и се съгласи да приготви боята, преди да му е платена.
	Открих място за паркиране пред магазина.
	— Трябва да го видиш отвътре — казах на Сали и надникнахме през вратата.
	— Значи ще се запозная с цялото семейство — каза Норм.
	— Почти — отвърна Бен и настъпи неловък момент, който Норм сръчно заглади с промяна на темата.
	— Е, наистина съм поласкан, че моят лазурносин Тетрон ще пътува с теб за Берлин. А ако имаш нужда от допълнително количество, докато си там…?
	— Винаги мога аз да го платя — предложих.
	— Не е нужно — отвърна Бен.
	— Ето имейл адреса ми — обърнах се към Норм и му го написах.
	— А това е визитката ми — отговори ухилен той. — Отбийте се, ако имате път към Бостън.
	Отвърнах му със сдържана усмивка.
	Щом се озовахме обратно в колата, Бен ме закачи:
	— Майка ни си има обожател.
	А Сали добави:
	— На всичкото отгоре, макар магазинът му да е твърде преднамерено шантав и на негово място да бих се отървала от козята брадичка, никак не е лош.
	— Не съм на пазара — заявих.
	— Ще бъдеш — увери ме Сали.
	— О, моля те — възразих.
	— Добре, живей си като монахиня тогава — отвърна Сали. — Чиста и целомъдрена.
	— Не си ли забелязала? — намеси се Бен. — Мама вече не е толкова тъжна.
	И все пак само след час се чувствах изключително самотна. Закарахме Бен на летище „Логан“ едва седемдесет минути преди полета. Единственото хубаво нещо в цялото бързане да се чекира и да премине проверката за сигурност беше, че сбогуването ни не бе така мъчително (поне за мен). Бен прегърна сестра си. Прегърна и мен и обеща да ми прати имейл веднага щом се настани и има достъп до интернет на другия ден. Щом видя насълзените ми очи, прегърна ме отново и каза:
	— Предполагам, че всички изживяваме важна житейска промяна.
	После тръгна, обърна се и ни помаха леко, след като мина през проверката на бордната карта. Само след миг влезе в лабиринта на проверката за сигурност. Зад него се скупчиха други пътници. А аз трябваше да преглътна мисълта, че няма да видя сина си до следващия април.
	Сали си беше организирала среща с приятели в Бостън. Предложих да я закарам до кафето на Нюбъри стрийт, където я чакаха, но останах облекчена, когато ми каза, че предпочита да се върне с обществен транспорт до града. На Нюбъри стрийт за мен все още витаеха твърде много сенки.
	— Ще се справиш ли? — попита ме тя, докато се разделяхме пред международния терминал.
	— Ще се справя — отвърнах. — Всеки път, когато ти се прииска да замениш Ороно с блясъка на Портланд…
	— Ще ме виждаш често, мамо. Особено заради страхотния ти апартамент.
	Последва прегръдка и тя се качи в автобуса на близката спирка. Помаха отново, щом превозното средство се вля в привечерния трафик. После и тя изчезна.
	Няколко часа по-късно влязох в апартамента си. По целия път на север се плашех от момента, когато щях да се озова в него и да затръшна вратата зад гърба си. Макар да нямах никакво желание да се връщам на мястото, което някога наричахме „нашата къща“, завръщането в този празен апартамент беше, меко казано, трудно. Бен беше прав. Това беше поредната важна житейска промяна. Такъв е животът. Онова, което ни обвързва, неизменно бива разкъсано — било по силата на биологията, на промяна, на угасване на чувствата, на неумолимата инерция за движение напред, валидна за всички нас. В резултат настъпва момент, в който се връщаш в дом с празни стаи. А тишината в него е невероятна и смразяваща.


	На следващата сутрин се събудих късно (в моя случай това означава девет сутринта) и бях посрещната от имейла на Бен:
C>
	Тук съм. Страдащ от часовата разлика и объркан. Съквартирантът ми е смахнат скулптор от Сараево. Хей, това не е Канзас, Тото.
@	С обич, Бен
C$
	Изненадващо, имах имейл и от Норм от „Магазина за художници на Норм“; доста духовит, в който изразяваше надежда да не го взема за преследвач заради посланието, което ми изпраща, и че обикновено не досажда на клиентите си (да не говорим за майките на клиентите си), но се чудел дали бих се съгласила да излезем на вечеря при следващото ми отиване в Бостън. Или сме можели да се видим на място между Портланд и Бостън като Портсмут например („единственият нефашистки град в Ню Хампшър“). Следваха обяснения, че е разведен, има шестнайсетгодишна дъщеря на име Айрис и „бивша съпруга, която се омъжи за шеф на взаимнодоверителски фонд като компенсация за бохемските години с моя милост“, а също така, че няма да ми казва, че любимият му цвят е черен, любимият му член на Бийтълс е Джон, а историческият герой, с когото се олицетворява, е Джаксън Полък („не шофирам пил“) и това е просто покана за вечеря, нищо повече. Или може би кино и вечеря, ако на Братъл стрийт дават нещо интересно…
	Поусмихнах се, докато четох имейла. Той притежаваше приятно чувство за самоирония. Въпреки това репликата за киното на Братъл стрийт, също както споменаването на Нюбъри стрийт предишния ден, ми навя спомени, а те отключиха прилив на тъга, която макар да се беше притъпила след всичките тези месеци, още имаше способността да ме извади от равновесие, да ми припомни как независимо от вярата ми, че съм се измъкнала от оковите на отчаянието, то може да се появи съвсем внезапно.
	В момент на подобно потиснато състояние имаше само едно решение: бягането. Надникнах навън, за да видя какво е времето. Облачно, мрачно, но дъждът още не беше завалял. След пет минути бях облякла екипа за тичане, бях обула маратонките и поех по паважа, като се опитвах с всяка крачка да се отдалеча от душевната болка, която, подобно на упорито петно, не искаше да се заличи.
	Щом се прибрах у дома след осемкилометровото си бягане, изпратих кратка бележка на Норм:
C>
	Поласкана съм… но още не съм способна да помисля дори за неангажираща вечеря с очевидно приятен и интересен мъж. Когато и ако това се промени, ще ти пратя имейл… макар че дотогава някоя умна жена вероятно ще те е отмъкнала.
C$
	Флиртувах ли с него? Разбира се. Но освен това бях наясно, че в обозримото бъдеще единственото, на което можех да разчитам, беше да продължавам да тичам.


	Тичах, когато го видях. Тичах по коридора на отделението по радиография, след като току-що бях направила рентгенова снимка на петдесет и девет годишен строителен работник, чийто крак беше попаднал под падаща стоманена греда (беше в ужасно състояние). Трябваше да направя ултразвук на млада майка (седемнайсетгодишно момиче) със съмнения за ектопична бременност. Беше назначен за след три минути. Животът в отделението ни е строго подчинен на зависимостта между време и движение, нескончаем опит да се спазва стриктният график, чието изпълнение постоянно се прекъсва от спешни случаи като бедния човечец, чийто крайник на практика беше смазан. Ала трите минути означаваха време за така необходимото кафе, макар да нямах време да се върна до стаята на персонала и да използвам съвсем приличната „Неспресо“ машина, която шестима колеги от радиографията си купихме, като дадохме по трийсет и пет долара. Ето защо спрях до автомата за кафе в коридора, който води към залите за рентген, ултразвук и скенер. Обществената чакалня се намира в края на този коридор и често се случва да се натъкнеш на пациенти или роднините им пред автомата. Предвид с колко малко време разполагах и колко бавна беше машината, въздъхнах нетърпеливо, щом видях мъж да пуска монети в отвора. Отдалеч забелязах, че е на около петдесет, с посивяла коса, очила в демодиран авиаторски стил и синя жилетка за голф с цип. Вдигна поглед, щом чу забързаните ми стъпки. В този момент срещнах погледа на Ричард Коупланд.
	Първоначално пребледня при вида ми. Изглеждаше силно шокиран. Ужасе`н. Аз също застинах. На мига забелязах, че се е върнал към вида, който имаше, когато го видях за пръв път в онзи петък на рецепцията на хотела. Само че сега бъбривият чар, който излъчваше някога, беше заменен от аура на силна тревожност и пасивно примирение. Съответстваща на мъж, загубил толкова много. Най-вече сина си. Той срещна смаяния ми поглед, а след това се извърна.
	— Здравей, Ричард — казах.
	Той не отговори нищо.
	— Какво те води в моето кътче от света? — попитах.
	— Съпругата ми. Трябва да й се направи скенер. Нещо, свързано с гръбнака. Не е животозастрашаващо. Просто някакво изкривяване. Тук имаше свободен час по-скоро, отколкото в Мидкоуст в Брънзуик, така че…
	Сведох поглед към графика, който държах в ръка с вписаните в него следващи петима пациенти преди обедната ми почивка. Мюриъл Коупланд не беше сред тях. Понякога има господ.
	Ричард забеляза, че проверявам графика си.
	— Не се тревожи — каза той. — Скенерът вече е направен.
	— Надявам се да се оправи. Ти как си?
	Той едва забележимо сви рамене, а после отново вдигна очи към мен и този път ме огледа.
	— Изглеждаш прекрасно — промълви най-накрая.
	— Благодаря ти — отговорих. — Ужасно се натъжих, като научих за Били.
	Той прехапа долната си устна и отново наведе глава. После прошепна:
	— Благодаря ти.
	— Не знам как се справяш с такава ужасна…
	— Вече не говоря за това.
	Тонът му беше рязък като затръшването на врата.
	— Съжалявам — казах.
	— Чух, че вече не живееш в Дамарискота.
	— И къде го чу?
	— Щатът е малък.
	Тишина. А след това добави:
	— Допуснах грешка. Огромна грешка.
	— Животът продължава.
	— Не спирам да мисля за това.
	— Аз също.
	Тишина.
	Кафето му беше готово. Той не взе чашата.
	— Значи сега живееш в Портланд? — попита.
	— Точно така.
	— Щастлива ли си?
	— По-щастлива.
	Тишина. Погледнах часовника си. Заговорих:
	— Следващият ми пациент ме чака.
	— Никога не съм преставал…
	Вдигнах длан.
	— Това е в минало време.
	Тишина. Той сведе глава.
	— Всичко добро, Ричард.
	И си тръгнах.


	Тичах, след като се прибрах същата вечер. Тичах на следващата сутрин. Тичах, тичах и тичах. Шест дни седмично по осем километра на ден. Рядко го правех вечер, освен ако старото напрежение не си проправеше път обратно. Винаги ставах преди зазоряване. Винаги тръгвах през залива Каско, продължавах през различните квартали край фара на Портланд, поздравявах седемдесетгодишния си колега по бягане с бързо помахване, а след това се отправях към дома си.
	У дома.
	Агентът на недвижими имоти ми се обади миналата седмица, за да ме информира, че собствениците на апартамента са двойка пенсионери, които прекарват по-голямата част от времето си във Флорида и искат да го продадат. Освен това държаха продажбата да приключи бързо. Като на ползвател бяха склонни да ми предложат цена от сто и деветдесет хиляди, ако се съглася да приключим сделката до два месеца.
	— Нека си помисля за това — казах.
	Обадих се на Луси. Тя се свърза с човек на име Ръсел Дрейк в Брънзуик, който се занимаваше с ипотеки. Беше обяснил, че моментът е изгоден. Начисляваха се приблизително четири долара и двайсет и пет цента месечна лихва върху заем от хиляда долара. Значи, ако заемех сто и петдесет хиляди долара за период от двайсет и пет години, щях да плащам по шестстотин трийсет и осем долара месечно… по-малко, отколкото плащах в момента за наем. И да, сумата, която щях да заема, се равняваше на заплатата ми в болницата за две години и половина, така че поне няколко банки щяха на драго сърце да ми предложат ипотека.
	— Вероятно ще имате цял куп кандидати, така че можем да уредим останалите подробности във ваша полза. Да, мисля, че срокът от два месеца е напълно постижим. Защо тогава не се срещнем в някой от следващите дни и да задвижим колелото?
	Обадих се отново на брокера и му казах:
	— Мога да платя сто шейсет и пет хиляди. Ако собствениците са съгласни, можем да приключим сделката в предложения от тях срок.
	Предложението беше прието на следващата сутрин.
	У дома.
	Апартаментът вече нямаше да бъде нечия чужда собственост, която ползвам за определено време. Щеше да бъде мой — щеше да бъде мястото, където Бен и Сали да идват години наред, преди да стане техен. Мястото, на което „се връщаш“, неизбежно се превръща в мястото, в което „се прибираш“. Както баща ми обичаше да казва: фарсът на живота се основава на една ужасна истина — всички просто минаваме пътем оттук.


	У дома.
	На сутринта, в която трябваше да подпиша споразумението за развода си, направих сутрешния си крос, прибрах се у дома, изкъпах се и облякох костюм — единствения, който притежавам. Черния костюм, който носех на погребението на баща си. Същия, който трябваше отдавна да съм сменила. Но тъй като никога не нося костюм…
	Нямаше абсолютно никаква нужда да обличам тези погребални дрехи, но нещо ми подсказваше, че е редно да съм официална за случая. Въпреки че адвокатката ми предложи да изпрати документите по пощата или чрез куриер у дома или в службата, аз отговорих, че ще отида лично в офиса й и ще ги подпиша.
	А при положение че подписвах правен документ, който щеше да сложи край на двайсетгодишна връзка — почти половината от живота ми — официалното облекло изглеждаше напълно уместно.
	Офисът на Аманда Монтгомъри беше на десет минути с кола през моста Каско в сградата на бивши складове в Южен Портланд. Районът беше едновременно ексцентричен и елегантно облагороден. Аманда беше едра, винаги лъчезарна жена приблизително на моята възраст. Работеше сама, а единствената й служителка изпълняваше ролята на рецепционистка, секретарка и деловодител. Тя се постара разводът да мине с възможно най-малко разногласия, за да запазим цената в разумни граници. Изправи се твърдо пред първоначалната войнственост на Дан. Щом разумът надделя (според Аманда неговият адвокат беше успял да потуши гнева му и да го убеди, че му предлагаме много изгодна сделка), проблемът вече опираше до „обичайната правна и щатска бюрокрация… и значително количество досадна бумащина“.
	И ето ме тук днес, навреме за предварително уговорената ни среща, а асистентката ми предложи кафе, преди да бъда поканена в офиса на Аманда.
	— Боже, издокарала си се! — възкликна тя, щом влязох.
	В кабинета й имаше старомодно дървено бюро, голям въртящ стол с висока облегалка, който силно напомняше стила от трийсетте, две меки кресла за клиентите и малка конферентна маса, покрита с документи. Аманда беше облечена с подобен на моя депресиращ костюм и обясни, че след час трябва да е в съда:
	— … за да попреча на бъдещата бивша съпруга на клиента ми да го обезкърви. Твоят бивш няма представа какъв късметлия е, че ти не предприе опустошителен развод, какъвто в момента се опитвам да вкарам в релси. А дали изобщо си е давал сметка какъв късметлия е бил?
	— Трябваше да попиташ него — отговорих тихо.
	— Не мисля, че ще имам такава възможност. И така, ти си имаш работа, а мен ме чака ръкопашен бой в съда. Единственото, което трябва да направим, е да подпишем документите, а след това ще бъдат върнати в съда за официален подпис от съдията. След като съдията ги подпише следващата седмица, ти ще бъдеш разведена.
	Кимнах, без да казвам нищо. Забелязах, че Аманда се взира в мен.
	— Добре ли си, Лора?
	— Питаш дали изпитвам колебания?
	— Имала съм подобни инциденти в работата си… въпреки че в повечето случаи клиентът отново се връща след шест месеца.
	— Не съм имала абсолютно никакво колебание от момента, в който реших да сложа край на брака си.
	— Винаги съм го знаела. Но въпреки това съм длъжна — не по закон, а според собствените си принципи — да задам този въпрос на клиента си, преди да подпише документите и всичко да бъде официално приключено.
	— Ще ми се да бях изпитала колебание.
	— Това е ужасен момент, макар решението ти да е правилно. Умирането на…
	— Надеждата — чух се да казвам. — Умирането на надеждата.
	Примигнах и усетих сълзи.
	Аманда каза:
	— Седяла съм тук и съм гледала как най-коравите бизнесмени в щата, истински негодници и главорези, бършат очите си, преди да подпишат документите. Един тип — не мога да споделя името, нито дори професията му, защото би се досетила кой е — стар приятел от училище, заради което поех случая… той прекара повече от половин час, загледан в документите, преди внимателно да му припомня категоричната позиция на съпругата му, че бракът им е приключил. Боя се, че трябва да подпишеш документите, припомних му, но той продължаваше да клати глава невярващо. Умирането на надеждата. Добре го каза. Но щом надеждата умре…
	— Умряла е окончателно — прекъснах я аз, преди да е успяла да заговори за нова надежда, ново начало, семената, които покълват в разораната земя, за слънчевата светлина, която неизменно измества и най-мрачната нощ.
	— Съжалявам, нещо нередно ли казах? — попита Аманда.
	— Не. И аз като всеки средностатистически глупак вярвам в надеждата. Просто ми е ясно, че разочарованието е част от уравнението.
	— Е, те са в противовес, нали? А тази сутрин с подписа си по същество се отказваш от разочарованието.
	— В името на какво?
	— На всичко, което ще откриеш в живота си. Може да е прекрасно, ужасно или тривиална смесица от двете. Въпреки това, каквото и да се случи, дори и да вземеш възможно най-лошото решение, то ще бъде предизвикано от едно основно нещо: надежда. Точно на нея искаме да се уповаваме всички. Е, това беше сутрешната ми проповед — каза с усмивка тя. — Ще приключваме ли с това?
	Покани ме на конферентната маса и ми поднесе правния документ. Бях чела черновата преди няколко седмици, а след това и окончателния редактиран вариант миналата седмица.
	— Нищо в съдържанието не е променено — уведоми ме тя. — Но ако искаш да го прочетеш още веднъж…
	— Няма нужда.
	Тя ми подаде писалка. Прехвърли страниците до мястото за подпис в края на документа. Погледнах надолу и осъзнах, че е бил у Дан, преди да дойде при мен, тъй като стегнатият му подпис украсяваше реда над името му.
	— Ответната страна удостовери съгласие вчера следобед. След това адвокатът му остави документите тук на път за хокеен мач. Съвсем в стила на Мейн, нали?
	Писалката трепереше в ръката ми. Защо тялото толкова често ни подсказва неща, които съзнанието се опитва да избегне?
	Успокоих ръката си. Подписването на бракоразводния документ отне две секунди. Избутах листовете. Избърсах очите си. Поех си дълбоко въздух. Продължавах да седя там с пълното съзнание, че трябва да си вървя. Аманда сложи ръка на рамото ми.
	— Добре ли си?
	— Всъщност не. Но…
	— Какво ще правиш сега? — попита.
	— Каквото и всички останали. Отивам на работа.


	Видях рака веднага. Беше точно пред мен. Рак, наречен отчаяние.
	Пациентката беше на моята възраст. Родена бе три месеца по-късно от мен. Каза ми, че била коренячка от Мейн. „От недалеч“, но беше учила в „много добър колеж“ в северозападния район на страната и в още по-престижен правен институт в Бостън, очаквало я бляскаво бъдеще в първокласна юридическа фирма в Бейкън Хил. Омъжила се за преуспяващ млад финансов гений и невъздържано го ударили на живот. „Живот в бързата лента“. След това той бил изобличен в търговия с вътрешна информация, адвокатските хонорари ги разорили, а тя така и не успяла да стане съдружник в невероятно престижната юридическа фирма (в която била един от тримата адвокати с диплома не от университет от Бръшляновата лига) заради осъждането на съпруга й да излежи седем години във федерален затвор. След всичко това останала за девет месеца без работа. Тогава приятел на баща й помогнал да постъпи в една от големите юридически фирми тук, в Портланд. Завръщането в Мейн не било мечтата й. Но със съпруг, който скоро щял да й бъде бивш, лежащ в затвора за финансова измама, нямала кой знае какви перспективи за работа, а фирмата била сравнително солидна „като за Мейн“. Въпреки че съставянето на договори, каквото й възлагали, я отегчавало („родена съм за изява в съда, да му се не види“), печелела достатъчно, за да живее в един от жилищните комплекси край Старото пристанище.
	— Между другото, казвам се Каролайн и съм ужасно притеснена.
	Представих й се и с обичайния си професионален спокоен тон, обясних процедурата по сканиране и как освен иглата в ръката й…
	— Мразя игли.
	— Бързо и леко убождане и всичко приключва.
	— А аз не съм десетгодишна и не е нужно да ми обещавате, че ще получа близалка.
	— Имаме, ако все пак искате.
	— С това ми показвате, че съм кучка, нали? Пол винаги ме нарича така. Казва, че щом изпадна в някое от маниакалните си настроения, съм абсолютно нетърпима.
	— Скенерът винаги е стресиращ.
	— А вие сте самото олицетворение на спокойствието.
	_Само ако знаеше, само ако знаеше._
	— Разбирам, че вероятно сте разтревожена — продължих. — Само че…
	— Само че какво? Имам бучка в лявата гърда, огромна бучка близо до изключително важен лимфен възел. Въпреки че лекарката ми искаше да си направя мамография, аз настоях за компютърна томография, защото тя дава представа за метастазите на рака. А вие какво се опитвате да ми кажете? Да се опитам да се успокоя и съсредоточа? Лекарката ми осведоми ли ви, че съм бременна в четвъртия месец?
	— Да, отразено е в картона ви.
	— Но не ви е казала, че това е първата бременност, която успях да износя след третия месец. Забременявах два пъти по време на брака си. Бум. Два спонтанни аборта, съответно в осмата и единайсетата седмица. Сега отново съм бременна — на четирийсет и две. Неомъжена майка. Във фирмата ми още не знаят. Ако успея да износя бебето, ако тялото ми се окаже по-милостиво този път, вероятно ще бъда понижена в службата. Особено ако бащата на бебето, който по една случайност е съдружник в същата фирма, напусне съпругата си заради мен. Което не вярвам да направи. Това го съсипва, съсипва и мен. Защото се обичаме. Създадени сме един за друг. Въпреки това имам чувството, че съм изтеглила възможно най-лошите карти в този живот, макар да съзнавам, че сама избрах да се обвържа с него, сама избрах да се влюбя в него, сама избрах да забременея от него — и нека добавя, съвсем преднамерено, но на вас вероятно вече ви е ясно. Обзалагам се, че всичко това тайно се записва и ще бъде използвано срещу мен.
	— Честно казано, не — отговорих, помогнах й да се настани на кушетката и закопчах ремъците. — Всичко, което кажете тук, си остава тук.
	— Значи, вие сте моят изповедник?
	Натърках ръката й с памук с антисептичен разтвор.
	— Ето я и иглата.
	Цялото й тяло се стегна — винаги знак според професионалния ми опит за човек, който очаква болката да е заслужено силна. Мушнах иглата. Фиксирах я с лепенка. Обясних, че цялата процедура ще продължи най-много десет-петнайсет минути.
	— Знам, че е рак — промълви тя. — Четох в интернет. Прегледах цялата информация в сайта на клиника „Майо“. От многобройните пъти, в които сама съм се преглеждала, знам, че има всички признаци на злокачествен тумор.
	— Често давам на хората, които срещам тук, следния съвет: не се доверявайте на интернет по въпроси, които засягат бучки, образувания и обмен на кръв.
	— Но, разберете, през целия ми живот на възрастен човек нещо ми е отнемано. Съпругът ми. Домът ни. Две прекрасни бебенца. А сега, като гледам как се подреждат картите за мен, в най-добрия случай ще изгубя гърдата си, а вероятно и детето, след като ме подложат на интензивен курс химиотерапия. Предвид възрастта ми вероятно това е последната ми бременност.
	— Не избързваме ли твърде много?
	— Ще умра.
	— Лекарката ви каза ли нещо в тази посока?
	— И тя като всички вас в света на медицината не иска да се обвърже с нищо, преди смъртната присъда да попадне в ръцете й.
	— А приятелят ви… Пол, нали така? Какво каза той?
	— Днес дойде с мен.
	— Това е добре.
	— Преди да вляза, ми каза колко много ме обича.
	— Още по-добре.
	— Проблемът е, че никога няма да напусне жена си. Наскоро ми каза, че би се преместил при мен, когато бременността започне да ми личи. Обаче знае, че това ще разклати позициите му във фирмата, тъй като съпругата му е племенница на старшия съдружник.
	— Но това между вас любов ли е?
	Забелязах, че плаче.
	— Да — промълви. — Любов е.
	— Само по себе си е нещо прекрасно.
	— И аз все си го повтарям. Но…
	Искаше ми се да кажа: знам всичко за това „но“. Вместо това стиснах рамото й я подканих:
	— Нека побързаме, та да оставите това зад гърба си.
	Напуснах помещението със скенера възможно най-тихо и най-бързо и се преместих в техническата лаборатория. Въведох необходимите данни и почувствах обичайната напрегнатост, която все така не ме напуска в началото на всяка подобна процедура. Мисълта, че от мига, в който инжектирам висококонтрастен йод във вените на Каролайн, ще разполагам с по-малко от петдесет секунди, в които да започна сканирането. Ако го стартирам дори само няколко секунди преди настъпването на „фазата на Венера“, когато вените са прясно издути от йода, ще изпреваря контрастното вещество и радиологът няма да получи изображението, от което има нужда, за да постави правилна диагноза. Едно малко забавяне и контрастът може да стане твърде силен.
	Точният момент.
	Той наистина решава всичко.
	Наведох се към микрофона на контролния панел и го включих.
	— Каролайн?
	Гласът ми гръмна от високоговорителя в стаята за сканиране. Тя вдигна поглед към прозореца на техническата лаборатория, а очите й бяха изпълнени със страх. Подходих както винаги, когато пациентът е видимо ужасе`н.
	— Знам, че е плашещо и странно. Но обещавам, че всичко ще свърши след няколко минути. Нали?
	Натиснах бутона, който активира автоматичното инжектиране. В момента, в който го направих, на екраните се появи таймер. Веднага насочих вниманието си към Каролайн, бузите й мигновено почервеняха заради йодния контраст, който навлезе в кръвоносната й система и повиши телесната й температура с два градуса. Сканирането се задейства и кушетката автоматично се придвижи нагоре. И Каролайн като почти всички пациенти потрепери. Сграбчих микрофона.
	— Няма от какво да се притесняваш, Каролайн. Моля те само да лежиш неподвижно.
	За мое голямо облекчение тя изпълни точно каквото й казах. Леглото се изравни с обръча. Бяха изминали двайсет и осем секунди. Леглото започна да се придвижва навътре в обръча. Трийсет и шест секунди и спря, а обръчът обикаляше главата й. Четирийсет и четири секунди. Четирийсет и шест. Пръстът ми беше на бутона за сканиране. Забелязах, че трепери. Четирийсет и девет.
	Натиснах го. Сканирането беше започнало. Нямаше страничен шум. Както винаги затворих очи и ги отворих отново, щом изображенията се появиха на двата екрана пред мен и показаха двете млечни жлези. Отново затворих очи и си помислих как ли ще й съобщи нейната лекарка, ако се окаже, че образуванието е злокачествено.
	И все пак професионализмът надделя над страха. Отворих очи. Това, което видях…
	Фиброаденома. Бях виждала много такива през годините, можех да ги различа на мига, но имаше и вероятност да сбъркам в преценката си. Без съмнение Каролайн имаше фиброаденома: голяма, заоблена еластична бучка, която свободно се движи в гърдата при натиск и обикновено не предизвиква болка.
	Освен това са доброкачествени. Винаги са доброкачествени.
	Започнах грижливо да оглеждам скенера — погледът ми проследяваше всеки контур и всяка гънка в двете млечни жлези като полицай, изследващ щателно местопрестъпление в търсене на скрито доказателство, което може да доведе до пълен обрат в картината. Проучих ареолите, зърната, каналчетата, лобулите, мастните натрупвания, да не говорим за прилежащите ребра, гръдната кост и околните мускули.
	Нищо.
	Върнах се към скенера, за да проследя всичко за трети път, да проверя, че не съм пропуснала нещо, като същевременно се уверих, че контрастното вещество е в подходящите граници, а изображението отговаря на изискванията на доктор Конрад.
	Нищо.
	Облегнах се в стола си и усетих, че се усмихвам. Добри новини. И все пак новини, които самата аз не можех да съобщя, макар че след няколко минути щях да потърся доктор Конрад и се надявах, че след като чуе за бременността на пациентката, предходните й помятания и огромните й разбираеми страхове, ще покаже човечността, която на моменти бях съзирала зад хладната й външност, и ще побърза да съобщи диагнозата на лекарката на Каролайн.
	Отново надникнах към измъчената, уплашена жена. Моя връстница. И така близка до собствените ми страдания. Само след миг можех да взема микрофона, да й кажа, че скенерът е готов и да я поздравя за смелостта, което щеше да ме подложи на атака от въпроси _Какво видяхте? Трябва да ми кажете, злокачествено ли е? Доброкачествено ли е? Какво видяхте?_ в мига, в който отида да я освободя от ремъците и кушетката.
	Ако това беше мой свят — а светът не е ничий — какво щях да й кажа, освен че бучката е доброкачествена? Какъв съвет бих могла да й дам? Никаква мъдрост, защото мъдростта на един е клише за друг. И тъй като абсолютно няма отговори на най-сложните въпроси в живота, би могло да е нещо простичко и откровено като това:
	Сред всичкия страх, съмнения, копнеж, спънки, надежда за нещо по-добро, усещането, че си се затворил в…
	Сред всичките вътрешни борби, които вечно ще водиш със себе си, и осъзнаването, че всичко е временно в самата си същност, ето какво казва екранът пред мен: онова, което расте в теб, няма да те убие.
	И дори от този момент нататък да продължиш да си поставяш задръжки, да си причиняваш разочарования, да се затваряш в съществуване, което съзнаваш, че не искаш, екранът все пак казва: всичко е чисто. Вече има шанс. Ала ако в крайна сметка не успееш да трансформираш шанса в промяна, има още една голяма утеха… стига да пожелаеш да я видиш:
	Ще живееш.
