>	Пролог

E>
	Част от разказаното тук наистина се е случило.
E$
	По болничния коридор вървеше мъж с дървен крак.
	Той беше нисък, енергичен, към тридесетте, с атлетично телосложение, с обикновен тъмносив костюм и черни обувки с платка. Вървеше бързо, но накуцването му личеше по леката неравномерност в походката: троп-троп, троп-троп. Лицето му бе застинало в мрачно изражение, сякаш потискаше някаква силна емоция.
	Стигна до края на коридора и спря пред бюрото на сестрата. — Капитан от авиацията Хор? — попита той.
	Сестрата вдигна поглед от регистъра. Беше красива, с черна коса и говореше с акцент от графство Корк.
	— Трябва да сте роднина, струва ми се — каза тя с дружелюбна усмивка.
	Чарът й не произведе ефект.
	— Брат съм му — каза посетителят. — Кое легло?
	— Последното вляво.
	Той се завъртя кръгом и тръгна по пътечката към дъното на отделението. До леглото, с гръб към стаята, стоеше мъж с кафяв халат. Гледаше през прозореца и пушеше.
	Посетителят се поколеба.
	— Барт?
	Мъжът стана от стола и се обърна. Главата му беше превързана, а лявата му ръка висеше на клуп, но той се усмихваше. Беше по-млада и по-висока версия на посетителя.
	— Здрасти, Дигби.
	Дигби прегърна брат си и го притисна здраво към себе си.
	— Помислих, че си мъртъв — каза той.
	И се разплака.

	* * *

	— Летях на „Уитли“ — каза Барт. „Армстронг Уитуърт Уитли“ беше тромав дългоопашат бомбардировач, който летеше със странен маниер — с наклонен надолу нос. През пролетта на четиридесет и първа Кралските военновъздушни сили разполагаха със сто такива от общо седемстотин самолета. — Един месершмит откри огън и отнесохме няколко попадения — продължи Барт. — Но сигурно нямаше гориво, защото се измъкна, без да ни довърши. Реших, че съм извадил късмет. После започнахме да губим височина. Вероятно месершмитът е повредил и двата двигателя. Изхвърлихме всичко, което не беше занитено, за да олекотим машината, но без полза. Разбрах, че ще паднем в Северно море.
	Дигби седеше на ръба на болничното легло и вече не плачеше, а гледаше лицето на брат си, който се взираше невиждащо в нищото, в спомена.
	— Казах на екипажа да изхвърли задния люк, после да заемат позиция за приводняване и да се държат здраво — тези бомбардировачи имаха екипаж от петима, спомни си Дигби. — Когато достигнахме нулева височина, дръпнах силно лоста, за да отворя дроселите, но самолетът не се изравни и се забихме във водата със страшна сила. А аз изгубих съзнание.
	Те не бяха родни братя и имаха осем години разлика. Майката на Дигби беше умряла, когато той бе на тринадесет, а баща му се ожени за вдовица с момченце. От самото начало Дигби се грижеше за малкото си братче, защитаваше го от побойници и му помагаше с домашните. И двамата бяха луди по самолетите и мечтаеха да станат пилоти. Дигби изгуби десния си крак при катастрофа с мотор, затова учи за инженер и се зае с проектирането на самолети; а Барт осъществи мечтата им.
	— Когато дойдох на себе си, надуших дим. Самолетът се носеше по водата, а дясното му крило гореше. Нощта беше черна като катран, но виждах на светлината на пламъците. Запълзях назад в самолета и открих надуваемата лодка. Изхвърлих я през люка и после скочих. Господи! Водата беше ужасно студена.
	Говореше тихо и спокойно, но дърпаше здраво от цигарата, задържаше дима в дробовете си и го издишаше през свити устни на дълга струйка.
	— Бях със спасителна жилетка и изскочих на повърхността като тапа. Имаше силно вълнение и аз заподскачах нагоре-надолу като кюлоти на курва. За щастие надуваемата лодка беше точно пред носа ми. Дръпнах връвта и тя се наду сама, но не можах да се кача на нея. Не ми стигаха силите да се изтегля от водата. Не разбирах какво става — не осъзнавах, че съм си извадил рамото, че съм си счупил китката и имам три пукнати ребра. Затова останах във водата, като се държах за лодката и умирах от студ.
	„А аз мислех, че той е късметлията“, рече си Дигби.
	— Накрая се появиха Джоунс и Крофт. Държали се за опашката, докато не потънала. И двамата не могат да плуват, но жилетките ги спасили и успяха да се покатерят в лодката и да ме издърпат вътре — запали нова цигара. — Така и не видях Пикъринг. Не знам какво е станало с него, но предполагам, че е на дъното на морето.
	Замълча. Дигби осъзна, че остава още един член на екипажа. След малко попита:
	— Ами петият?
	— Джон Роули, мерачът, беше жив. Чухме го да вика. Почти нищо не се виждаше, но Джоунс и Крофт опитаха да гребат по посока на гласа — той поклати глава в жест на безнадеждност. — Не можеш да си представиш колко беше трудно. Вълните бяха високи около метър, а пламъците вече отмираха и не виждахме много, вятърът виеше като банши. Джоунс крещеше, той има силен глас. Роули отвръщаше, но лодката се издигаше с някоя вълна, спускаше се и се завърташе и когато викнехме отново, той се чуваше като че ли от съвсем различна посока. Не знам колко време продължихме така. Роули не спря да крещи, но гласът му отслабваше все повече заради студа. — Лицето на Барт се скова. — След това започна да зове Господ, майка си и тем подобни. Накрая замлъкна.
	Дигби усети, че е сдържал дъха си, сякаш дори шумът от дишането му би бил вмешателство в този ужасен спомен.
	— Откриха ни скоро след зазоряване — един разрушител, патрулиращ за немски подводници. Изпратиха катер и ни прибраха — Барт погледна през прозореца, сляп за зеления хартфордширски пейзаж; виждаше друга сцена, някъде много далече. — Голям късмет извадихме.

	* * *

	Поседяха мълчаливо, после Барт попита:
	— А нападението беше ли успешно? Никой не ми каза колко души са се прибрали у дома.
	— Пълна катастрофа — отвърна Дигби.
	— А моята ескадрила?
	— Сержант Дженкинс и екипажът му се прибраха — Дигби извади лист хартия от джоба си. — Прибра се и младши лейтенант Арасаратнам. Той откъде е?
	— От Цейлон.
	— Самолетът на сержант Райли е ударен, но е успял да се върне.
	— Ирландски късмет — каза Барт. — А останалите?
	Дигби просто поклати глава.
	— Но в този рейд участваха шест самолета от моята ескадрила! — възкликна Барт.
	— Знам. Освен вашия са свалени още два. Не се знае за оцелели.
	— Значи Крейтън-Смит е мъртъв. И Били Шоу. И… о, боже. — Барт се извърна.
	— Съжалявам.
	Внезапно отчаянието на Барт се превърна в гняв.
	— Съжалението не е достатъчно — каза той. — Те ни изпратиха там да умрем!
	— Зная.
	— За бога, Дигби, ти си в проклетото правителство.
	— Да, работя за премиера — Чърчил обичаше да взема в правителството хора от частната индустрия и Дигби, успешен самолетен конструктор преди войната, беше негов съветник.
	— Значи това е и твоя грешка. Не трябваше да си губиш времето с визита при болния. Разкарай се оттук и направи нещо.
	— Правя нещо — каза спокойно Дигби. — Възложиха ми да разбера защо се случи това. Изгубихме петдесет процента от самолетите в тази атака.
	— Предполагам, заради предателство. Или може би наш маршал идиот се е фукал в клуба си с предстоящата атака, а някой барман нацист си е водил бележки зад крановете за бира.
	— Възможно е.
	Барт въздъхна.
	— Извинявай, Дигърс — нарече го той с детския му прякор. — Не си виновен ти, просто съм бесен.
	— Наистина, имаш ли представа защо свалиха толкова много самолети? Летял си в десетки мисии. Какво предполагаш?
	Барт се замисли.
	— Не говоря напразно за шпионаж. Когато отидохме в Германия, те бяха готови за нас. Те знаеха, че идваме.
	— Защо мислиш така?
	— Изтребителите им бяха във въздуха и ни чакаха. Знаеш колко трудно е да уцелиш времето за защита. Ескадрилата трябва да излети в точния момент, трябва да се придвижат до мястото, където предполагат, че сме, трябва да се издигнат над нас и после да ни открият в тъмното. Целият този процес отнема твърде много време, така че би трябвало да успеем да пуснем бомбите и да се изнесем, преди да са ни хванали. Но не стана така.
	Дигби кимна. Барт потвърждаваше онова, което беше научил от разговорите с другите пилоти. Тъкмо щеше да го каже, когато брат му погледна над рамото му и се усмихна. Дигби се обърна и видя чернокож мъж с униформа на командир на ескадрила. Също като Барт, и той беше твърде млад за този чин, затова Дигби предположи, че е бил повишаван автоматично заради бойния си опит — капитан след дванадесет попадения, командир на ескадрила след петнадесет.
	— Здравей, Чарлс — каза Барт.
	— Много ни притесни, Бартлет. Как си? — новодошлият говореше с акцент от Карибите, примесен с оксбриджко провлачване на думите.
	— Е, жив съм, поне така твърдят.
	Чарлс докосна с пръст ръката на Барт, която се подаваше от клупа. На Дигби това му се стори странно топъл жест.
	— Много ми е драго да го чуя — рече Чарлс.
	— Чарлс, запознай се с брат ми Дигби. Дигби, това е Чарлс Форд. Учихме заедно в „Тринити“, преди да се присъединим към военновъздушните сили.
	— Това беше единственият начин да се отървем от изпитите — каза Чарлс, докато се ръкуваше с Дигби.
	— Как се държат с теб африканците? — попита Барт.
	Чарлс се усмихна и обясни на Дигби:
	— В нашата част има ескадрила от родезийци. Първокласни пилоти, но не се разбират много добре с чернокожите офицери. Наричаме ги африканците, което като че ли малко ги дразни. Не мога да разбера защо.
	— Явно това не ви разочарова особено — отбеляза Дигби.
	— Вярвам, че с търпение и обучение ще успеем да цивилизоваме такива хора, колкото и примитивни да изглеждат — Чарлс извърна поглед и Дигби зърна искрица гняв в очите му.
	— Тъкмо питах Барт защо според него изгубихме толкова много бомбардировачи — рече Дигби. — Вие какво мислите?
	— Не участвах в тази атака — отвърна Чарлс. — Изглежда съм извадил късмет. Но и други операции наскоро завършиха доста зле. Имам чувството, че „Луфтвафе“ ни следи през облаците. Може би имат някакво оборудване, което им помага да ни откриват, дори когато сме невидими?
	Дигби поклати глава.
	— Всеки свален вражески самолет е щателно разследван и никога не сме намирали нещо подобно. Работим усилено, за да изобретим такова устройство. Сигурен съм, че и врагът работи, но сме далече от успеха, а сме убедени, че те са доста зад нас. Не, не мисля, че става дума за това.
	— Е, на нас така ни се струва.
	— Аз все пак смятам, че има шпиони — каза Барт.
	— Интересно — Дигби се изправи. — Трябва да се върна в Уайтхол. Благодаря ви, че споделихте мнението си. Винаги е добре да поговориш с хора от огневата линия. — Той се ръкува с Чарлс и стисна здравото рамо на Барт. — Ти кротувай и оздравявай.
	— Казват, че след няколко седмици ще мога отново да летя.
	— Е, това не ме успокоява особено.
	Когато Дигби се обърна да си върви, Чарлс каза:
	— Може ли да ви попитам нещо?
	— Разбира се.
	— При такава атака разходите ни по възстановяването на изгубените самолети сигурно са по-големи от щетите, които нашите бомби са нанесли на врага.
	— Без съмнение.
	— Тогава… — Чарлс разпери ръце в недоумение. — Защо го правим? Какъв е смисълът да бомбардираме?
	— Да — обади се Барт. — И аз се чудя.
	— А какво друго да правим? — попита Дигби. — Нацистите контролират Европа: Австрия, Чехословакия, Холандия, Белгия, Франция, Дания, Норвегия. Италия им е съюзник, Испания им симпатизира, Швеция е неутрална, а немците имат пакт за ненападение със Съветския съюз. Ние нямаме бойни части на континента. Не разполагаме с друг начин за ответен удар.
	Чарлс кимна.
	— Значи разполагате единствено с нас.
	— Точно така — рече Дигби. — Ако бомбардировките спрат, войната ще свърши и Хитлер ще победи.

	* * *

	Премиерът гледаше „Малтийският сокол“. Частният киносалон беше наскоро устроен в старите кухни на Адмиралтейството. В него имаше шестдесетина плюшени кресла и черна кадифена завеса, но обикновено се използваше за преглед на записаните бомбардировки и на пропагандни материали, преди да бъдат показани пред публика.
	Късно вечер, след като всички меморандуми бяха издиктувани, всички телеграми бяха разпратени и всички доклади и нареждания бяха подписани, когато вече беше твърде изморен, гневен и напрегнат, за да може да заспи, Чърчил сядаше в едно от големите вип кресла на първия ред с чаша бренди в ръка и потъваше в последната магия на Холивуд.
	Дигби влезе тъкмо когато Хъмфри Богарт обясняваше на Мери Астор, че когато убият партньора му, един мъж е длъжен да стори нещо по въпроса. Въздухът беше натежал от дима на пури. Чърчил посочи едно кресло. Дигби се настани и изгледа последните няколко минути от филма. Когато надписите потекоха над статуетката на черния сокол, той каза на шефа си, че „Луфтвафе“ вероятно получава предварителна информация къде ще се появят техните бомбардировачи.
	Щом Дигби замълча, Чърчил продължи да се взира още няколко минути в екрана, сякаш чакаше да разбере кой актьор е изиграл ролята на Браян. Понякога той беше очарователен, със заразителна усмивка и блясък в сините очи, но тази нощ изглеждаше мрачен.
	— Какво смятат Кралските военновъздушни сили? — попита най-сетне.
	— Лоша била формацията. На теория, ако бомбардировачите летят в стегната формация, въоръжението им би трябвало да може да покрива цялото небе и да е в състояние да свали на мига всеки появил се вражески изтребител.
	— А ти какво мислиш?
	— Пълни глупости. Това никога не е вършило работа. Има нова променлива в уравнението.
	— Съгласен съм. Но каква?
	— Брат ми подозира шпионаж.
	— Всички шпиони, които заловихме, са аматьори — и точно затова ги заловихме, разбира се. Може да се окаже, че по-компетентните са се изплъзнали от мрежата ни.
	— Вероятно немците са осъществили технически пробив.
	— Разузнаването твърди, че врагът е далеч зад нас в разработването на радар.
	— Вярвате ли на преценката им?
	— Не — светлините на тавана се включиха. Чърчил беше с вечерно облекло. Той винаги изглеждаше елегантен, но лицето му беше набраздено от умора. Извади от джоба на жилетката си сгънато парче тънка хартия. — Ето ти следа — рече той и го подаде на Дигби.
	Изглежда, това беше разшифрован радиосигнал на „Луфтвафе“, на немски и английски. В него се казваше, че новата стратегия на „Луфтвафе“ за нощен бой — _Dunkel Nachtjagd_ — се е увенчала с огромен успех благодарение на информацията от Фрея. Дигби прочете съобщението на английски, после отново на немски. „Фрея“ не беше дума от тези езици.
	— Какво означава това? — попита той.
	— Точно това искам да разбереш — Чърчил се изправи и си облече сакото. — Повърви малко с мен — добави той, а когато излизаше от залата, извика: — Благодаря!
	— Удоволствието беше мое, сър — отвърна прожекционистът от кабинката си.
	Докато прекосяваха сградата, бяха следвани на известно разстояние от инспектор Томсън от Скотланд Ярд и личния охранител на Чърчил. Тръгнаха през двора, подминаха екип, който се занимаваше с един баражен балон, и излязоха на улицата през портата в оградата от бодлива тел. Лондон беше потънал в мрак, но светлината на полумесеца беше достатъчна, за да виждат пътя си.
	Изминаха няколко метра по Хорс Гардс Пърейд до Сторис Гейт номер едно. Бомба беше разрушила задната част на къщата на номер десет на Даунинг Стрийт, традиционната резиденция на премиера, затова Чърчил живееше в съседната пристройка, над бункера на правителството. Входът бе защитен от бомбоустойчива стена, от която надничаше дулото на картечница.
	— Лека нощ, сър — рече Дигби.
	— Не може да продължава така — каза Чърчил. — С това темпо нашите бомбардировачи ще са минало до Коледа. Трябва да разберем какво или кой е Фрея.
	— Ще разбера, сър.
	— Нека това е първостепенната ти задача.
	— Да, сър.
	— Лека нощ — рече премиерът и влезе в сградата.


>	Първа част

>>	Първа глава

	През последния ден на май четиридесет и първа по улиците на Морлунде, град на западния бряг на Дания, се движеше странно превозно средство.
	Това беше мотоциклет „Нимбус“ с кош, датско производство. Сам по себе си той беше необичайна гледка, защото нямаше бензин за никого, освен за лекарите, полицаите и, разбира се, за немските войници, окупирали страната. Но този „Нимбус“ беше модифициран. Четирицилиндровият бензинов двигател бе заменен с парен такъв, взет от старо речно корабче. Седалката на коша беше свалена, за да се отвори място за котела, пещта и комина. Този двигател не беше мощен и моторът развиваше максимална скорост от тридесет и пет километра в час, а вместо познатия рев се чуваше само тихият съсък на парата. Така бавен и зловещо тих, той бе дори някак величествен.
	Караше го Харалд Олуфсен, висок осемнадесетгодишен младеж, с чиста кожа и руса, сресана назад коса. Приличаше на викинг с училищно сако. Беше спестявал цяла година, за да купи мотора, който му струваше шестстотин крони — и още на следващия ден немците наложиха ограничения на бензина.
	Харалд побесня. Какво право имаха? Но беше възпитан да действа, а не да се вайка.
	Отне му още една година да модифицира мотора, работеше през почивните дни и ваканциите, като едновременно с това учеше за изпитите в университета. Сега се беше върнал от училище заради Петдесетница и цяла сутрин учи физични уравнения, а следобед монтира веригата от една ръждива косачка към задното колело. Моторът вече работеше идеално и той се отправи към един бар, където се надяваше да послуша малко джаз и вероятно дори да срещне момичета.
	Обичаше джаз. След физиката това беше най-интересното нещо, което му се беше случвало. Американците бяха най-добри, разбира се, но дори датските им имитатори си заслужаваха. Понякога в Морлунде можеше да се чуе хубав джаз, вероятно защото беше международно пристанище, посещавано от моряци от целия свят.
	Но когато стигна до клуб „Хот“ в самия център на крайбрежния квартал, видя, че вратите му са затворени, а прозорците — закепенчени.
	Това му се стори странно. Беше едва осем часът в събота вечер, а този клуб бе едно от най-популярните заведения в града. Трябваше да е препълнен.
	Докато седеше и се взираше в притихналата сграда, един минувач спря и се вгледа в мотоциклета му.
	— Що за машинария е това?
	— „Нимбус“ с парен двигател. А вие знаете ли нещо за този клуб?
	— Да, притежавам го. С какво гориво върви моторът?
	— С всичко, което гори. Аз използвам торф — той посочи една черна купчина в коша.
	— _Торф?_ — засмя се мъжът.
	— Защо вратите са затворени?
	— Нацистите ме затвориха.
	Харалд беше смаян.
	— Защо?
	— Защото наемам черни музиканти.
	Харалд никога не беше виждал чернокож музикант от плът и кръв, но благодарение на плочите знаеше, че те са най-добри.
	— Нацистите са невежи свине — разпали се той. Вечерта му беше напълно провалена.
	Собственикът на клуба огледа улицата, за да се увери, че никой не ги чува. Окупаторите управляваха Дания с лека ръка и все пак се намираха хора, които открито обиждаха нацистите. Така или иначе наблизо не се мяркаше никой. Мъжът отново насочи вниманието си към мотоциклета.
	— Работи ли?
	— Разбира се, че работи.
	— Кой ти го приспособи?
	— Аз си го приспособих.
	Изумлението на мъжа се превърна във възхищение.
	— Много хитро.
	— Благодаря — Харалд отвори клапата, която пропускаше пара в двигателя. — Съжалявам за клуба ви.
	— Надявам се да ми разрешат да отворя отново след няколко седмици. Но ще трябва да обещая, че ще наемам само бели музиканти.
	— Джаз без негри? — Харалд поклати глава с отвращение. — Все едно да забраниш френските готвачи в ресторантите. — Той вдигна крак от спирачката и моторът бавно пое напред.
	Мислеше да иде до центъра на града, за да види дали няма някой познат в кафенетата и баровете на площада, но бе така разочарован заради джаз клуба, та реши, че ще е депресиращо да се мотае там. Зави към пристанището.
	Баща му беше пастор в църквата на Санде*, малък остров на три километра от брега. Фериботчето, което превозваше хората до там, беше на пристана и Харалд пое право към него. На палубата беше претъпкано с негови познати: весела групичка рибари, които бяха ходили на футболен мач и след това бяха обърнали по няколко чашки; две заможни жени с шапки, ръкавици, двуколка, теглена от пони, и цяла купчина покупки; петчленно семейство, което беше посетило роднини в града. Харалд видя и добре облечени мъж и жена, които не познаваше. Вероятно щяха да вечерят на острова, където имаше изискан ресторант. Мотоциклетът му привлече вниманието на всички и се наложи да обяснява отново как работи парният двигател.
	[* В едно интервю Кен Фолет обяснява, че споменатите в книгата о-в Санде и град Морлунде са всъщност о-в Фангьо и град Есберг на западния бряг на Дания. — Б.п.]
	В последната минута на ферибота се качи и форд германско производство. Харалд познаваше тази кола: тя принадлежеше на Аксел Флеминг, собственика на хотела. Семейство Флеминг се държаха враждебно със семейството на Харалд. Алекс Флеминг се мислеше за естествения лидер на общността на острова, роля, която пастор Олуфсен също смяташе за своя, и съперничеството между двамата патриарси се отразяваше на близките им. Харалд се зачуди как ли се е сдобил Флеминг с бензин за колата. Предположи, че за богатите всичко е възможно.
	Морето беше развълнувано и на западния хоризонт се събираха тъмни облаци. Наближаваше буря, но рибарите твърдяха, че ще успеят да се приберат у дома, преди да е връхлетяла. Харалд извади вестника, който беше взел в града. Той се казваше „Реалност“, отпечатваше се нелегално и се разпространяваше безплатно. Датската полиция не беше опитвала да го спре, а немците се отнасяха към него с презрение и пренебрежение. В Копенхаген хората го четяха открито във влаковете и трамваите. Тук бяха по-дискретни, затова Харалд го сгъна така, че да скрие заглавката, докато четеше репортаж за недостига на масло. Дания произвеждаше милиони килограми масло всяка година, но почти всичко се изнасяше за Германия и датчаните трудно се снабдяваха с него. Това беше история, която никога не би се появила в цензурираната официална преса.
	Познатият силует на острова се приближаваше. Той беше дълъг около деветнадесет километра и около два километра широк, а в двата му края имаше по едно село. В по-старото от тях, в южния край на острова, бяха къщите на рибарите, църквата и домът на енорийския свещеник. Пак в южния край беше и училището по мореплаване, отдавна затворено и превърнато от немците във военна база. Хотелът и по-големите къщи се намираха в северния край. В средата островът бе покрит предимно с пясъчни дюни и шубраци, като тук-там стърчеше по някое дърво, но нямаше нито един хълм. Дългата шестнадесет километра крайбрежна ивица обаче беше великолепна.
	Харалд усети първите капки дъжд, точно когато фериботът наближаваше пристана в северния край на острова. Един файтон на хотела чакаше добре облечената двойка. Рибарите бяха посрещнати от съпругата на един от тях, която беше дошла с конска кола. Харалд реши да прекоси острова и да стигне до дома по брега, който беше покрит с втвърден пясък — и дори се използваше като писта за състезания с автомобили.
	На половината път между пристанището и хотела па`рата му свърши.
	Използваше горивния резервоар като воден резервоар и сега установи, че не е достатъчно голям. Трябваше да намери един бидон от двадесет литра и да го монтира в коша. Междувременно обаче имаше нужда от още вода, за да се прибере у дома.
	Наблизо се виждаше само една къща и за нещастие тя беше на Алекс Флеминг. Въпреки съперничеството си семействата Олуфсен и Флеминг все пак си говореха: всички от семейство Флеминг идваха на църква в неделя и сядаха заедно отпред. Всъщност Аксел беше църковен настоятел. И все пак Харалд не беше възхитен от идеята да поиска помощ от тях. Помисли си дали да не измине пеша четиристотин метра до следващата къща, но реши, че е глупаво. Въздъхна и пое по дългата алея.
	Вместо да почука на предната врата, той заобиколи къщата към конюшните. Зарадва се, когато видя, че един слуга прибира форда в гаража.
	— Здравей, Гунар — извика Харалд. — Ще ми дадеш ли малко вода?
	Човекът беше дружелюбен.
	— Налей си. Чешмата е в двора.
	Харалд откри кофа до чешмата и я напълни. Върна се на пътя и изля водата в резервоара. Реши, че е успял да избегне среща с член на семейство Флеминг, но когато се върна с кофата, завари в двора Петер Флеминг.
	Той беше тридесетгодишен, висок, надут и издокаран с костюм от туид. Син на Аксел. Преди свадата между семействата беше най-добрият приятел на брата на Харалд, Арне, и като юноши си бяха спечелили славата на донжуани. Арне прелъстяваше момичетата с дяволития си чар, а Петер — с хладната си изисканост. Сега той живееше в Копенхаген, но вероятно се беше прибрал у дома за празника.
	Петер четеше „Реалност“. Вдигна поглед от вестника към Харалд и попита:
	— Какво правиш тук?
	— Здравей, Петер. Дойдох за малко вода.
	— Предполагам, че този парцал е твой?
	Харалд докосна джоба си и с ужас установи, че вестникът е изпаднал от него, когато се е навеждал за кофата.
	Петер видя това движение и разбра значението му.
	— Явно е твой. Наясно ли си, че може да влезеш в затвора заради този вестник?
	Това не беше напразна заплаха: Петер беше детектив в полицията.
	— Всички в големия град го четат — отвърна Харалд. Опитваше се да говори дръзко, но все пак усещаше страх. Петер беше достатъчно гаден, за да го арестува.
	— Това не ти е Копенхаген — рече Петер мрачно.
	Харалд разбираше, че Петер би се насладил на възможността да унижи един Олуфсен и все пак се колебаеше. Харалд знаеше защо.
	— Ще изглеждаш като глупак, ако арестуваш един ученик от Санде за нещо, което половината население върши съвсем открито. Особено когато всички научат за враждата ви с баща ми.
	Петер очевидно се разкъсваше между желанието да го унижи и страха, че може да стане за посмешище.
	— Никой не е по-голям от закона — рече той.
	— Чий закон — нашия или на немците?
	— Законът си е закон.
	Харалд набра увереност. Петер нямаше да започне спор, ако възнамеряваше да го арестува.
	— Казваш го, само защото баща ти прави много пари, като забавлява нацистите в хотела си.
	Това попадна в целта. Хотелът беше популярен сред немските офицери, чиито джобове бяха по-пълни от тези на датчаните. Петер се зачерви от гняв.
	— А баща ти държи провокаторски проповеди — сопна се той.
	Вярно беше — пасторът проповядваше срещу надпетите, неговата теза беше ясна: „Исус е бил евреин“.
	— Осъзнава ли колко проблеми ще създаде, ако разбуни хората? — продължи Петер.
	— Сигурен съм, че осъзнава. Самият основател на християнството е създавал подобни проблеми.
	— Не ми говори за религия. Аз съм длъжен да поддържам реда тук, на земята.
	— Какъв ти ред! Та те ни нападнаха! — цялото му раздразнение заради провалената вечер изригна сега. — С какво право надпетите ще ни казват какво да вършим? Трябва да изритаме цялата им пасмина от страната си!
	— Не трябва да мразиш немците, те са наши приятели — рече Петер така почтително и праведно, че вбеси още повече Харалд.
	— Не мразя немците, глупак такъв, имам братовчеди немци — сестрата на пастора се беше омъжила щастливо за млад зъболекар от Хамбург, който през двадесетте идваше в Санде за празниците. Дъщеря им Моника беше първото момиче, което Харалд целуна. — Те страдат от нацистите дори повече от нас — добави той. Чичо му Йоахим беше евреин и макар че беше приел християнството и бе уважаван в енорията си, нацистите го арестуваха по подозрение, че крие злато, и го изпратиха в специален затвор, наречен концентрационен лагер, в малкия баварски град Дахау.
	— Хората сами си създават проблеми — отвърна мъдро Петер. — Баща ти не биваше да позволява на сестра си да се жени за евреин. — Той хвърли вестника на земята и се отдалечи.
	В първия миг Харалд беше твърде объркан, за да отговори. Наведе се, взе вестника и извика след Петер:
	— Ти самият вече говориш като нацист.
	Петер не му обърна внимание, влезе в кухнята на къщата и затръшна вратата.
	Харалд почувства, че е изгубил спора, което беше вбесяващо, защото казаното от Петер бе отвратително.
	Заваля силно, докато стигне пак до пътя. Щом се качи на мотора си, установи, че огънят в котела е изгаснал.
	Опита да го разпали. Намачка „Реалност“, в джоба си имаше качествен кибрит, но не беше взел духалото, с което запали огъня на тръгване. След двадесет вбесяващи минути, които прекара наведен над пещта под силния дъжд, той се отказа. Трябваше да върви до дома.
	Вдигна яката на сакото си.
	Бута мотора осемстотин метра нагоре до хотела, остави го на малкия паркинг и пое по брега. По това време на годината, три седмици преди лятното слънцестоене, в Скандинавия се мръкваше съвсем чак в единадесет; но тази вечер облаците затулваха небето, а проливният дъжд още повече намаляваше видимостта. Харалд вървеше по ръба на дюните, като пробираше пътя си слепешком под рева на морето. Не след дълго дрехите му бяха така подгизнали, все едно не беше вървял, а плувал към дома.
	Той беше силен младеж, здрав като хрътка, но след два часа се измори, простина и беше съвсем окаян, когато стигна до оградата на новата немска база и установи, че трябва да измине три километра, за да я заобиколи, след като къщата му бе едва на няколкостотин метра оттам.
	Ако беше отлив, щеше да продължи по брега, защото макар и той да влизаше в района на базата, в това време пазачите нямаше да го забележат. Но сега беше прилив и водата стигаше до самата ограда. Мина му през ум да преплува последния участък от пътя си, но веднага отхвърли тази идея. Като всички в рибарското селце, Харалд хранеше боязън към морето и знаеше, че е много опасно да плува нощем в такова време, особено така изтощен.
	Но пък можеше да прескочи оградата.
	Дъждът отслабна, а полумесецът надничаше на пресекулки между препускащите облаци и хвърляше колебливо сияние над подгизналата земя. Харалд видя, че телената ограда е висока поне шест стъпки и на върха има двойни намотки бодлива тел, които изглеждаха зловещо, но не бяха голямо препятствие пред един решителен човек в добра форма. На петдесет метра навътре в сушата оградата минаваше през горичка от кекави дървета и храсти, които я скриваха от поглед. Точно там щеше да я прескочи.
	Знаеше какво има зад нея. Предното лято беше работил по строежа. Тогава не знаеше, че строят военна база. Фирмата от Копенхаген бе казала на всички, че изграждат нова станция на бреговата охрана. Трудно щяха да намерят работници, ако им бяха казали истината — Харалд например не би работил доброволно за нацистите. А след това, когато построиха сградите и оградата беше вдигната, всички датчани бяха отпратени и доведоха немци, за да инсталират оборудването. Но Харалд познаваше разположението на базата. Старото училище по мореплаване беше обновено и до него бяха издигнати две нови сгради. Всички постройки бяха далеч от брега, така че той можеше да прекоси базата, без да ги доближава. Освен това в този край растяха ниски храсталаци, които щяха да го скрият. Трябваше само да е нащрек за патрулиращи пазачи.
	Стигна до горичката, изкачи оградата, прехвърли се предпазливо над бодливата тел и после се приземи леко от другата страна върху мократа дюна. Огледа се и се втренчи в сумрака, различаваше смътно единствено дървета. Сградите не се виждаха оттук, но той чуваше музика и смях в далечината. Беше събота вечер: вероятно войниците пийваха бира, докато офицерите вечеряха в хотела на Алекс Флеминг.
	Той тръгна през базата, движеше се колкото бързо смееше на променливата лунна светлина, придържаше се към храстите и се ориентираше по шума на вълните вдясно и слабата музика вляво. Подмина висока постройка и я разпозна в сумрака — това беше наблюдателна кула. Тя можеше да освети целия район при извънредна ситуация, но иначе базата тънеше в мрак.
	Внезапен шум вляво го стресна и той приклекна с разтуптяно сърце. Озърна се към сградите. Една врата беше отворена и от нея струеше светлина. Някакъв войник излезе оттам и хукна през двора; в друга сграда също се отвори врата и войникът влезе през нея.
	Сърцето на Харалд нормализира ритъма си.
	Той прекоси малка горичка с иглолистни дървета и се спусна в една падинка. Щом стигна дъното й, видя, че в тъмното пред него се издига сграда. Не я виждаше ясно, но не си спомняше да има постройка тук. Приближи и видя извита бетонна стена, която стигаше до нивото на главата му. Над стената нещо се раздвижи и той чу тихо жужене, като от електрически мотор.
	Сигурно постройката беше вдигната от немците, след като местните работници бяха отпратени. Зачуди се защо не я е виждал никога през оградата, после осъзна, че дърветата и падината я крият от поглед, освен може би откъм плажа — който беше забранена територия покрай базата.
	Вдигна поглед и опита да различи подробности, дъждът се стичаше по лицето му и жилеше очите му. Но беше твърде любопитен, за да отмине. Лунната светлина в момента беше ярка. Харалд присви очи и пак се вгледа. Над кръглата стена видя метална или телена мрежа, като огромен матрак, широк около три метра и половина. Цялото това съоръжение се въртеше като въртележка и правеше пълен оборот за няколко секунди.
	Харалд беше очарован. Точно такава машина никога не беше виждал и инженерът в него бе запленен. За какво ли служеше? Защо се въртеше? Звукът не издаваше много — той идваше от мотора, който задвижваше машинарията. Харалд беше почти сигурен, че не е оръжие, поне не от обичайния вид, защото нямаше дуло. Предположи, че вероятно е нещо като радио.
	Наблизо някой се изкашля.
	Харалд реагира инстинктивно. Подскочи, хвана се за ръба на стената и се издърпа отгоре. Легна за секунда на тесния ръб, като се чувстваше опасно видим, после се прехвърли от другата страна. Страхуваше се, че може да се натъкне на движещата се машина в тъмното, но беше почти сигурен, че около нея има достатъчно място, за да имат достъп инженерите от поддръжката й. След един напрегнат миг краката му докоснаха бетонен под. Тук жуженето беше по-силно и той надуши машинно масло. С езика си усещаше познатия странен вкус на статично електричество.
	Кой се беше изкашлял? Вероятно преминаващ пазач. Вятърът и дъждът бяха заглушили стъпките му. За щастие те бяха заглушили и шума от изкачването му на стената. Но дали пазачът го беше видял?
	Притисна се към извитата стена, дишаше тежко и чакаше да го освети лъч на мощно фенерче. Немците бяха любезни тук, в провинцията: повечето от тях не се държаха като завоеватели и като че ли дори леко се смущаваха да упражняват властта си. Вероятно щяха да го предадат на датската полиция. А Харалд не беше сигурен какво ще направят ченгетата. Ако Петер Флеминг беше в местната полиция, щеше да се погрижи той да си изпати възможно най-много; но Петер работеше в Копенхаген, и слава богу. Всъщност Харалд се страхуваше най-много от гнева на баща си, дори повече от официалното наказание. Вече чуваше саркастичния му разпит: „Прескочил си оградата? И си навлязъл в секретна военна база? През нощта? За да минеш напряко към вкъщи? Защото _валяло_?“
	Но нищо не го освети. Той чакаше и се взираше в тъмната грамада на апарата пред себе си. Стори му се, че вижда дебели кабели в долния край на мрежата, които се виеха в мрака и изчезваха в другия край на долчинката. Сигурно това нещо изпращаше радиосигнали или ги получаваше.
	Изтекоха няколко минути и той реши, че пазачът сигурно е отминал. Изкачи се пак по стената и се опита да различи нещо в дъжда. От другата страна на постройката се виждаха два по-малки тъмни силуета, които не помръдваха, затова Харалд предположи, че са част от машината. Не се мяркаха пазачи, той се прехвърли пак през стената и продължи пътя си през дюните.
	В един особено мрачен миг, когато луната беше зад плътен облак, Харалд се натъкна на дървена стена. Смаян и изплашен, той изруга тихо, но след секунда осъзна, че е стигнал до стария навес за лодки, който се използваше от училището по мореплаване. Немците не го бяха ремонтирали, явно нямаха нужда от него. Харалд се ослуша внимателно и не чу нищо друго, освен собствения си пулс. Продължи напред.
	Стигна до края на оградата без повече премеждия. Прескочи я и се отправи към дома.
	Първо отиде в църквата. От дългата редица малки четвъртити прозорци на стената откъм морето сияеше светлина. Харалд се изненада, че има някого вътре в събота през нощта, затова влезе.
	Църквата беше дълга и с нисък таван. При специални случаи можеше да побере цялото население на острова, четиристотин души, но едва-едва. Редиците пейки гледаха към дървен аналой. Нямаше олтар. Стените бяха съвсем голи, ако не се броят няколко текста от Писанието, сложени в рамки.
	Датчаните не бяха догматици в религиозно отношение и повечето от тях принадлежаха към евангелисткото лутеранство. И все пак рибарите от Санде бяха покръстени преди сто години в доста по-сурово верую. През последните тридесет години бащата на Харлад поддържаше жива вярата им, като даваше личен пример за безкомпромисно пуританство, подклаждаше решимостта на паството си в седмичните си проповеди, а отстъпниците се изправяха пред праведния му синеок взор. Въпреки примера на тази яростна отдаденост, синът му не беше вярващ. Харалд ходеше на службите, когато си беше у дома, за да не обиди баща си, но в сърцето му имаше разкол. Още не беше приел религията като цяло, но знаеше, че не вярва в ползата от дребнави правила и отмъстителни наказания.
	Докато надничаше през прозореца, чу музика. Брат му Арне седеше пред пианото и тихо свиреше джаз. Харалд се усмихна доволно. Арне се беше прибрал за празника. Той беше забавен и отракан, щеше да оживи дългия уикенд в дома на свещеника.
	Харалд тръгна към входа на църквата и влезе вътре. Без да се огледа, Арне веднага засвири църковен химн. Харалд се ухили. Арне беше чул отварянето на вратата и бе решил, че идва баща му. Пасторът не одобряваше джаза и със сигурност не би позволил да се свири джаз в църквата му.
	— Аз съм — рече Харалд.
	Арне се обърна. Беше с кафявата си военна униформа. Десет години по-голям от Харалд, той служеше като летец инструктор в авиационна школа близо до Копенхаген. Немците бяха преустановили всякаква датска военна дейност и самолетите рядко излитаха от летищата, но на инструкторите беше разрешено да водят учебни полети с глайдъри.
	— Зърнах те с периферното си зрение и си помислих, че е старецът — Арне огледа с обич Харалд от глава до пети. — Все повече заприличваш на него.
	— Да не искаш да кажеш, че ще оплешивея?
	— Вероятно.
	— А ти?
	— Не мисля. Аз приличам на мама.
	Вярно беше. Арне имаше нейната гъста тъмна коса и лешникови очи. Харалд беше светъл, като баща им, и бе наследил пронизващите сини очи, с които пасторът сплашваше стадото си. И двамата бяха толкова високи, че до тях Арне, който беше почти метър и осемдесет, изглеждаше нисък.
	— Искам да ти изсвиря нещо — каза Харалд. Арне стана от столчето и брат му се настани пред пианото. — Научих го от една плоча, която някой донесе в училище. Познаваш ли Мадс Кирке?
	— Братовчед е на моя колега Паул.
	— Точно така. Той откри този американски пианист, казва се Кларънс Пайн Топ Смит — Харалд се поколеба. — Какво ли прави старият сега?
	— Пише утрешната си проповед.
	— Добре — пианото не можеше да се чуе в къщата, която беше на петдесет метра оттам, и нямаше вероятност пасторът да прекъсне заниманията си, за да се разходи до църквата, особено в такова време. Харалд започна да свири „Пайн Топс буги-вуги“ и залата се изпълни със секси ритъма на американския юг. Той беше ентусиазиран пианист, макар майка му да твърдеше, че имал тежка ръка. Не можеше да стои мирен, докато свиреше, стана, изрита столчето, наведе се и засвири прав, сгърбен над клавишите. Така правеше повече грешки, но те като че ли нямаха значение, стига да спазваше живия ритъм. Удари последния акорд и каза на английски:
	— Ето, затова става дума! — точно както Пайн Топ казваше на записа.
	Арне се засмя.
	— Не е зле!
	— Трябва да чуеш оригинала.
	— Ела отвън. Искам да запаля.
	Харалд се изправи.
	— На стария няма да му хареса.
	— Аз съм на двадесет и осем — каза Арне. — Твърде голям съм, за да слушам баща си за всичко.
	— Аз съм съгласен, а той?
	— Страх ли те е от него?
	— Разбира се. И мама се страхува, както и всеки друг на този остров — дори ти.
	Арне се ухили.
	— Е, добре де, може би мъничко.
	Застанаха пред вратата на църквата, малкият портик ги пазеше от дъжда. В другия край на песъчливата земя се издигаше тъмният силует на къщата на пастора. През ромбоидния прозорец до кухненската врата струеше светлина. Арне извади цигарите си.
	— Имаш ли новини от Хермия? — попита го Харалд. Арне беше сгоден за англичанка, която не беше виждал повече от година, откакто немците окупираха Дания.
	Арне поклати глава.
	— Опитах да й пиша. Намерих адреса на британското консулство в Гьотеборг — на датчаните беше позволено да изпращат писма до Швеция, която беше неутрална. — Адресирах писмото до нея, без да споменавам консулството. Мислех си, че е много хитро, но цензорите не са глупави. Командващият ми офицер ми върна писмото и каза, че ако опитам отново нещо подобно, ме чака военен съд.
	Харалд харесваше Хермия. Някои от приятелките на Арне бяха глупави блондинки, но тя притежаваше и ум, и кураж. Беше малко плашеща при първа среща, с драматичния си тъмен външен вид и прям маниер, но го спечели, защото се държеше с него като с мъж, а не като с малко братче. И беше чувствено привлекателна по бански костюм.
	— Още ли искаш да се ожениш за нея?
	— Господи, да — ако е жива. Може да е загинала от някоя бомба в Лондон.
	— Сигурно е трудно да си в неведение.
	Арне кимна, после попита:
	— Ами ти? Нещо ново?
	Харалд сви рамене.
	— Момичетата на моята възраст не се интересуват от ученици — каза го лековато, но беше изпълнен с обида. Беше изстрадал няколко болезнени отхвърляния.
	— Предполагам, че искат да излизат с някого, който може да харчи по тях.
	— Точно така. А по-малките момичета… срещнах едно на Великден, Биргит Клаусен.
	— Клаусен? Корабостроителите от Морлунде?
	— Да. Тя е хубава, но е само на шестнадесет и е много скучна.
	— Още по-добре. Те са католици. Старецът не би одобрил.
	— Зная — смръщи се Харалд. — Но той е странен човек. На Великден проповядва толерантност.
	— Той е толерантен като Влад Набивача на кол — Арне хвърли фаса си. — Да вървим да поговорим със стария тиранин.
	— Преди да влезем…
	— Какво?
	— Какво е положението в армията?
	— Печално. Не можем да защитаваме страната си и през повечето време не ми позволяват да летя.
	— Колко още ще продължава това?
	— Кой знае? Може би завинаги. Нацистите печелят навсякъде. Никой вече не се съпротивлява, освен британците, а и те се хващат за сламки.
	Харалд сниши глас, макар че нямаше кой да ги чуе.
	— Сигурно някой в Копенхаген организира съпротивително движение?
	Арне сви рамене.
	— Дори да знам нещо такова, не бих ти казал, нали? — после, преди Харалд да зададе още някой въпрос, Арне се втурна под дъжда към светлината, струяща от кухнята.


>>	Втора глава

	Хермия Маунт се взираше с изумление в обяда си — две прегорели наденици, лъжица лигаво картофено пюре и купчинка разварена овесена каша — и мислеше с копнеж за някой бар по крайбрежната на Копенхаген, където сервираха три вида хернига със салата, туршия, топъл хляб и светла бира.
	Тя беше израснала в Дания. Баща й беше британски дипломат и голяма част от кариерата му бе минала в скандинавските страни. Хермия работеше в британското посолство в Копенхаген, отначало като секретарка, а после като помощник на военноморския аташе, който беше всъщност от МИ–6, разузнаването. След смъртта на баща й майка й се върна в Лондон, но Хермия остана, отчасти заради работата, но най-вече заради годежа си с датския пилот Арне Олуфсен.
	А после, на девети април четиридесета година, Хитлер нападна Дания. Четири тревожни дни по-късно Хермия и група британски служители напуснаха страната със специален дипломатически влак, който ги преведе през Германия до холандската граница, откъдето прекосиха неутрална Холандия до Лондон.
	Сега, на тридесет години, Хермия работеше като анализатор в отдела за Дания към МИ–6. Беше евакуирана с голяма част от колегите си от лондонската щабквартира на „Бродуей“ 54, близо до Бъкингамския дворец, в Блечли Парк — голяма провинциална къща в края на селце, което се намираше на осемдесет километра от столицата.
	В имението набързо беше вдигната метална пристройка, за да служи като столова. Хермия бе доволна, че избяга от Блица, но й се щеше да бяха евакуирали тук и някой от лондонските италиански или френски ресторанти, за да има свястна храна. Лапна малко от пюрето и се насили да го преглътне.
	За да отвлече мислите си от вкуса на храната, тя отвори днешния „Дейли Експрес“ до чинията си. Британците бяха изгубили средиземноморския остров Крит. „Експрес“ се опитваше да приеме смело този факт, като твърдеше, че битката струвала на Хитлер осемнадесет хиляди бойци, но депресиращата истина бе, че това беше още една победа от непрекъснатия триумф на нацистите.
	Тя вдигна поглед и видя, че към масата й се приближава нисък мъж, горе-долу на нейната възраст. Носеше чаша чай и вървеше бързо, но с леко накуцване.
	— Може ли да седна при вас? — попита той ведро и се настани срещу нея, без да дочака отговор. — Аз съм Дигби Хор. И знам коя сте вие.
	Тя вдигна вежда и отвърна:
	— Ами моля, заповядайте.
	Иронията й като че ли не произведе никакъв ефект. Мъжът отвърна просто:
	— Благодаря.
	Беше го виждала няколко пъти в имението. Изглеждаше много енергичен, въпреки накуцването. Е, не беше голям хубавец с тази рошава тъмна коса, но имаше красиви сини очи, а чертите му бяха някак приятно ръбести, като на Хъмфри Богарт.
	— Вие в кой отдел сте? — попита тя.
	— Всъщност работя в Лондон.
	Това не беше отговор на въпроса й. Тя избута чинията си настрани.
	— Не ви ли харесва храната? — поинтересува се той.
	— А на вас?
	— Знаете ли какво, аз разпитвам пилоти, които са били свалени във Франция и са успели да се приберат у дома. На нас ни се струва, че търпим лишения, но и представа нямаме какво значи лишение. Жабарите умират от глад. След като се наслушах на такива истории, вече всичко ми се струва вкусно.
	— Оскъдицата не е оправдание за лошия готвач — отвърна сопнато Хермия.
	Той се усмихна.
	— Казаха ми, че сте малко сприхава.
	— И какво още ви казаха?
	— Казаха ми, че знаете датски и затова оглавявате бюрото за Дания, предполагам.
	— Не. Причината е войната. Преди това нито една жена не би могла да се издигне до поста помощник-секретар в МИ–6. Нали разбирате, липсва ни аналитичен ум. По-пригодни сме за къщна работа и раждане на деца. Но след като войната започна, женският ум претърпя значителна промяна и се оказахме годни за работа, която преди бе достъпна единствено за мъжкия разсъдък.
	Той прие сарказма й леко и с хумор.
	— Да, и аз го забелязах. Стават чудеса.
	— Защо сте разпитвали за мен?
	— По две причини. Първо, защото сте най-красивата жена, която съм виждал — този път не се усмихна.
	Е, успя да я изненада. Мъжете не казваха често, че е красива. Хубава, вероятно; поразителна, понякога; внушителна, често. Лицето й беше издължено, овално и съвършено правилно, но косата й беше много тъмна, клепачите бяха тежки, а носът й — твърде голям, за да бъде красива. Тя не успя да измисли остроумен отговор.
	— А каква е другата причина?
	Той погледна встрани. Две по-възрастни жени се взираха в тях и макар че разговаряха, вероятно дочуваха думите им.
	— Ще ви кажа след малко — рече Хор. — Бихте ли дошла с мен на един гуляй?
	Тя отново беше изненадана.
	— Какво?
	— Ще излезете ли с мен?
	— Разбира се, че не.
	Той като че ли се смути за миг. После пак се ухили.
	— Е, не се церемонете, защо не ме отрежете направо?
	Тя не успя да сдържи усмивката си.
	— А да идем на изложба? — настоя той. — Или пък в кръчмата „Овнешкия бут“ в Олд Блечли. Може и на двете места.
	Тя поклати глава и отвърна твърдо:
	— Не, благодаря.
	— О… — оклюма се той.
	Дали си мислеше, че го е отблъснала заради недъга му? Тя побърза да изясни нещата.
	— Сгодена съм — показа му пръстена на лявата си ръка.
	— Не го бях забелязал.
	— Мъжете никога не го забелязват.
	— И кой е щастливецът?
	— Един пилот от датската армия.
	— Сигурно е там.
	— Доколкото знам. Нямам вести от него вече година.
	Двете дами на съседната маса си тръгнаха и Дигби промени маниера си. Лицето му стана сериозно, а гласът — тих и настоятелен.
	— Погледнете това, моля ви — той извади от джоба си лист тънка хартия и го подаде на Хермия.
	Тя беше виждала такава хартия и преди, тук, в Блечли Парк. Както и предполагаше, това беше дешифрирана вражеска радиограма.
	— Предполагам, не е нужно да ви казвам колко крайно секретно е това — рече Дигби.
	— Да, не е нужно.
	— Сигурно говорите не само датски, но и немски.
	Тя кимна.
	— В Дания всички деца учат в училище немски, английски и латински — прочете радиограмата. — Информация от Фрея?
	— Точно това ни интересува. Не е на немски. Реших, че може да е на някой от скандинавските езици.
	— Всъщност донякъде е така — отвърна тя. — Фрея е нордическа богиня — тя е викингската Венера, богинята на любовта.
	— О! — Дигби явно се замисли. — Е, и това е нещо, но не внася голяма яснота.
	— За какво става дума?
	— Губим твърде много бомбардировачи.
	Хермия се смръщи.
	— Четох във вестниците за последното голямо нападение — казват, че било огромен успех.
	Дигби само я погледна.
	— О, разбирам — рече тя. — Не сте казали истината на пресата.
	Той си мълчеше.
	— Всъщност, според мен, цялото отразяване на бомбардировките е просто пропаганда — продължи тя. — Истината е, че е пълна катастрофа. — За нейно изумление той пак не понечи да й противоречи. — За бога, колко самолета сме изгубили?
	— Петдесет процента.
	— Господи! — Хермия извърна поглед. Някои от тези пилоти сигурно имаха годеници. — Но ако продължава така…
	— Именно.
	Тя пак се вгледа в разшифрованата радиограма.
	— Фрея шпионин ли е?
	— Това трябва да разбера.
	— А аз как да помогна?
	— Кажете ми повече за тази богиня.
	Хермия зарови из паметта си. Беше учила скандинавските митове в училище, но преди много време.
	— Фрея имала много ценна златна огърлица. Получила я от четири джуджета. И я пазел стражът на боговете… Хеймдал, мисля, че така се казваше.
	— Страж. Това като че ли има смисъл.
	— Фрея може да е шпионин с достъп до предварителна информация за въздушните нападения.
	— Може и да е машина, която засича наближаващите самолети, преди да влязат в полезрението.
	— Чувала съм, че ние имаме такива машини, но нямам представа как действат.
	— По три начина: с инфрачервени лъчи, лидар и радар. Инфрачервените детектори улавят лъчението от загретия двигател на самолета или от отходните газове. Лидар е система оптически пулсации, които се отразяват от самолета. Радар е същото, но с радиопулсации.
	— Току-що си спомних още нещо. Хеймдал може да вижда на сто и шестдесет километра и денем, и нощем.
	— Това навежда по-скоро на мисълта за машина.
	— И аз така си мисля.
	Дигби допи чая си и стана.
	— Ако се сетите още нещо, ще се свържете с мен, нали?
	— Разбира се. Къде да ви намеря?
	— Даунинг Стрийт, номер десет.
	— О! — беше впечатлена.
	— Довиждане.
	— Довиждане — отвърна тя и го изпрати с поглед.
	Остана още малко на масата. Разговорът беше интересен в доста отношения. Дигби Хор беше много високопоставен: вероятно самият премиер бе разтревожен от загубата на бомбардировачите. Дали кодовото име Фрея беше просто съвпадение, или съществуваше скандинавска връзка?
	Освен това й стана приятно, че я покани на среща. Не искаше да излиза с други мъже, но все пак беше мило.
	След малко видът на недокоснатия й обяд започна да я потиска. Тя отнесе таблата си до шубера и изхвърли остатъците в кофата за боклук. После отиде в дамската тоалетна.
	Докато беше в една от кабинките, чу да влизат няколко млади жени, които бърбореха оживено. Тъкмо щеше да излезе, когато една от тях каза:
	— Този Дигби Хор не си губи времето — много е бърз.
	Хермия замръзна с ръка на дръжката на вратата.
	— Видях го да се пробва при госпожица Маунт — каза по-възрастна жена. — Сигурно си пада по големи цици.
	Другите се изхилиха. В кабинката Хермия се смръщи при този коментар за пищната й фигура.
	— Мисля, че тя го разкара обаче — рече първото момиче.
	— А ти не би ли? Не бих харесала мъж с дървен крак.
	Трето момиче заговори с шотландски акцент:
	— Чудя се дали го сваля, докато те чука — и всички отново избухнаха в смях.
	Хермия беше чула достатъчно. Тя отвори вратата, излезе от кабинката и каза:
	— Ако разбера, ще ви уведомя.
	Трите момичета млъкнаха сепнати и тя излезе от тоалетната, преди да са се съвзели.
	Излезе от дървената сграда. Голямата зелена морава с кедрите и езерцето беше обезобразена от вдигнати набързо бараки, които трябваше да приютят стотиците служители от Лондон. Хермия прекоси парка до къщата, натруфено викторианско имение от червени тухли. Влезе през главния вход и тръгна към кабинета си в старите помещения за прислугата — той беше малък, с формата на буквата Г и вероятно бе служил като дрешник. Имаше само едно прозорче, твърде високо на стената, за да предложи някаква гледка, затова тя работеше на лампа дори през деня. На бюрото стоеше телефон, а на една маса — пишеща машина. Предшественикът й беше разполагал със секретарка, но от жените се очакваше сами да вършат тази работа. Тя седна зад бюрото и откри пакет от Копенхаген.
	След нахлуването на Хитлер в Полша тя беше положила основите на малка шпионска мрежа в Дания. Водачът й, Паул Кирке, беше приятел на годеника й. Той беше сформирал група от млади мъже, които вярваха, че малката им родина ще бъде опустошена от големия си съсед и единственият начин да се борят за свободата си е като сътрудничат на британците. Паул беше заявил, че групата, която се наричаше „Нощна стража“, няма да се занимава със саботажи и политически убийства, а ще събира военна информация за британското разузнаване. Това постижение на Хермия — уникално постижение за една жена — й беше спечелило поста завеждащ датското бюро.
	Пакетът съдържаше плодовете на нейната предвидливост. Няколко рапорта, вече дешифрирани от криптолозите, за немските военни диспозиции в Дания: армейски бази на централния остров Фюн; военноморски трафик в Категат — морето, което разделяше Дания от Швеция; и имената на висши немски офицери в Копенхаген.
	В пакета имаше и копие от нелегалния вестник „Реалност“. Досега нелегалната преса бе единственият помен от съпротива срещу нацистите в Дания. Тя го прегледа и прочете изпълнена с възмущение статия за недостига на масло, което се изпращало в Германия.
	Този пакет беше изнесен контрабандно от Дания до междинната си спирка Швеция, откъдето човек от британската легация в Стокхолм го беше предал на МИ–6. Вътре имаше и бележка от посредника, който казваше, че изпратил копие от „Реалност“ и на „Ройтерс“ в Стокхолм. Хермия се смръщи. На пръв поглед беше добра идея да се публикуват новини за условията на живот при окупацията, но не й харесваше, че агентите смесват шпионажа с други дейности. Така съпротивата щеше да привлече вниманието на властите, които щяха да започнат да търсят шпионин, който иначе можеше да остане незабелязан с години.
	Мислите за „Нощна стража“ й напомниха болезнено за нейния годеник. Арне не беше част от групата. Той беше съвсем друг тип. Обичаше го заради безгрижното му бохемско отношение към живота. Караше я да се отпуска, особено в леглото. Но такъв безотговорен човек, който нехаеше за досадните подробности от ежедневието, не ставаше за нелегална работа. В моменти на откровение тя признаваше пред себе си, че всъщност се съмнява той да има куража за това. Беше безразсъден по ски пистите — бяха се срещнали именно в Норвежките планини, където Арне бе единственият по-добър скиор от нея — но не беше сигурна дали би се справил с тихия ужас на една тайна операция.
	Беше обмислила варианта да му изпрати съобщение чрез „Нощна стража“. Паул Кирке работеше в авиационната школа и ако Арне още беше там, сигурно се виждаха всеки ден. Щеше да е крайно непрофесионално да използва шпионската мрежа за лична комуникация, но не това я спря. Със сигурност щеше да се разчуе, защото съобщението й трябваше да бъде кодирано, но и това не беше причината да се откаже. Отказа се, за да не изложи Арне на опасност. Тайните съобщения можеха да попаднат във вражески ръце. Шифрите, използвани от МИ–6, бяха не особено сложни кодове със заместване*, останали още от мирно време, и лесно можеха да бъдат разбити. Ако името на Арне се появеше в съобщение от британското разузнаване до датски шпиони, той вероятно щеше да загуби живота си. Така желанието й да се свърже с него щеше да се превърне в смъртната му присъда. Затова сега тя седеше в своя дрешник, разяждана от силна тревога.
	[* Това е вид прост и несигурен шифър, който е основан на предварително договорена поема. Изпращачът избира случайно подбрани думи от стихотворението и обозначава всяка буква в тях с цифра. Цифрите се използват като ключ, за да се разшифрова същинското съобщение. — Б.п.]
	Състави съобщение до шведския посредник да се въздържа от пропагандни действия и да си върши работата на куриер. После напечата на машината доклад до шефа си, в който включи цялата военна информация от пратката, с копия до всички отдели.
	В четири излезе. Имаше още много работа и щеше да се върне след час-два тази вечер, но трябваше да се види с майка си на чай.
	Маргарет Маунт живееше в малка къща в Пимлико. След като бащата на Хермия беше починал от рак още преди да навърши петдесет години, майка й заживя със своята неомъжена приятелка от училище, Елизабет. Обръщаха се една към друга с „Магс“ и „Бетс“, както навремето. Днес двете бяха пристигнали с влака в Блечли, за да видят как се е установила Хермия.
	Тя вървеше бързо през селото към къщата, където беше наела стая. Магс и Бетс я чакаха в салона и разговаряха с хазяйката й, госпожа Бивън. Майка й беше с униформата си на шофьор на линейка, с панталони и шапка. Бетс беше петдесетгодишна хубавица, с рокля на цветя и къси ръкави. Хермия прегърна майка си и целуна Бетс по бузите. Бяха се сприятелили и понякога й се струваше, че Бетс ревнува заради близостта й с майка й.
	Хермия ги отведе в стаята си. Бетс огледа подозрително малкото помещение с единично легло, но майка й каза сърдечно:
	— Е, не е зле, като за война.
	— Не прекарвам много време тук — излъга Хермия. Всъщност прекарваше тук дълги, самотни нощи, като четеше и слушаше радио.
	Запали примуса, за да направи чай, и отряза няколко парченца от малкия кейк, който беше купила специално за случая.
	— Предполагам, че нямаш новини от Арне? — попита майка й.
	— Не. Писах му през британската легация в Стокхолм и те са предали писмото, но нямам отговор, затова не знам дали го е получил.
	— О, скъпа.
	— Ще ми се да го видя. Как изглежда? — попита Бетс.
	„Да се влюбиш в Арне е като да се спуснеш със ски по пистата“, помисли си Хермия. „Само лек тласък в началото и после набираш стремително скорост, докато не осъзнаеш, че се носиш с главоломна бързина и не можеш да спреш“. Но как да й го обясни?
	— Прилича на кинозвезда, прекрасен атлет е, чаровен е като ирландец, но не е такъв — рече Хермия. — Толкова е лесно да си с него. Каквото и да става, той само се смее. Понякога се ядосвам — но не и той, усмихва се и казва: „Няма друга като теб, Хермия, заклевам се“. Господи, толкова ми липсва. — Тя преглътна сълзите.
	— Много мъже са се влюбвали в теб, но малцина са успявали да те изтърпят — рече бързо майка й. Тя се изразяваше прямо и без увъртания, като самата Хермия. — Трябваше да го заковеш, докато имаше тази възможност.
	Хермия промени темата и ги попита за Блица. Бетс беше прекарала бомбардировките под кухненската маса, но Магс бе обикаляла с линейката си между падащите бомби. Майката на Хермия беше забележителна жена, може би твърде директна и лишена от такт за съпруга на дипломат, но войната беше извадила на показ силата и куража й, точно както недостигът на мъже за разузнаването бе дал възможност на Хермия да се изяви.
	— „Луфтвафе“ не могат да продължават с това вечно — каза Магс. — Те нямат безкраен запас от самолети и пилоти. Ако нашите бомбардировачи продължат да съсипват немската индустрия, все някога ще има резултат.
	— Междувременно невинни германски жени и деца страдат също като нас — каза Бетс.
	— Зная, но това е войната — отвърна Магс.
	Хермия си спомни разговора с Дигби Хор. Хора като Магс и Бетс си мислеха, че британските бомбардировки съсипват надпетите. Добре, че нямаха представа, че половината бомбардировачи са свалени. Ако научеха истината, вероятно щяха да се отчаят.
	Магс започна да разказва дълга история за спасяването на някакво куче от горяща сграда, а Хермия я слушаше разсеяно и мислеше за Дигби. Ако Фрея беше машина и немците я използваха за защита на границите си, тя можеше да се намира и в Дания. Как да проучи този въпрос? Дигби беше казал, че машината излъчва някакъв вид лъчи, пулсации или радиовълни. Такива емисии сигурно можеха да бъдат засечени. Вероятно „Нощна стража“ бе в състояние да стори нещо.
	Тази идея я развълнува. Можеше да изпрати съобщение на „Нощна стража“. Но първо трябваше да събере повече информация. Щеше да започне работа още тази нощ, веднага след като Магс и Бетс се качат на влака.
	Изведнъж стана нетърпелива да се отърве от тях.
	— Още кейк, мамо?


>>	Трета глава

	Янсборг Скуле беше на триста години и се гордееше с това.
	Първоначално училището се състоеше от църква и къща, в която момчетата се хранеха, спяха и учеха. Сега представляваше цял комплекс от стари и нови постройки от червени тухли. Библиотеката, навремето най-добрата в Дания, се помещаваше в отделна сграда, която не отстъпваше по размери на църквата. Имаха и научни лаборатории, модерни общежития, лазарет и гимнастически салон в преустроената стара конюшня.
	Харалд Олуфсен вървеше от трапезарията към гимнастическия салон. Беше дванадесет часът и момчетата тъкмо бяха приключили с обяда си — отворен сандвич със студено свинско и зеленчуци, който се сервираше всяка сряда от седем години, откакто той беше постъпил в училището.
	Той лично смяташе, че е глупаво една институция да се гордее със старостта си. Когато учителите говореха с почит за историята на училището, си спомняше как старите рибарски съпруги в Санде казват: „Вече карам седемдесетте“, и се усмихват лукаво, сякаш това е някакво постижение.
	Съпругата на директора излизаше от дома си точно когато Харалд минаваше покрай къщата, и му се усмихна.
	— Добро утро, Миа — каза той учтиво. Винаги наричаха директора „Хейс“, старогръцката дума за първи, а жена му — „Миа“, което беше женската форма на същото. В училището не се преподаваше старогръцки от пет години, но традициите умират трудно.
	— Нещо ново, Харалд? — попита тя.
	Харалд беше направил радио, което хващаше _BBC_.
	— Бунтовниците в Ирак са победени — каза той. — Британците са влезли в Багдад.
	— Британска победа, това е добре — отвърна тя.
	Миа беше простовата жена с обикновено лице и провиснала кестенява коса. Винаги се обличаше с безформени дрехи, но беше едната от двете жени в цялото училище и момчетата постоянно си фантазираха как ли изглежда гола. Харалд се чудеше дали някога ще спре да мисли толкова много за секс. На теория вярваше, че след като спиш с жена си всяка нощ с години, би трябвало да свикнеш, дори да ти омръзне, но просто не можеше да си го представи.
	Следваха два часа математика, но днес имаха посетител — Свенд Агер, стар възпитаник на училището, който сега представляваше родния си град в Ригсдаг, националния парламент. Цялото училище щеше да чуе речта му в салона, единственото достатъчно голямо помещение, което можеше да побере сто и двадесет момчета. Харалд предпочиташе два часа математика.
	Не знаеше точно кога училището му стана интересно. Като малък смяташе уроците за вбесяващо разсейване от много по-важни дейности, като да правиш бентове в поточета и да строиш къщи на дърветата. Когато наближи четиринадесет години, физиката и химията неусетно започнаха да му се струват много по-вълнуващи от игрите в гората. С възторг научи, че основателят на квантовата физика е датски учен — Нилс Бор. Неговата интерпретация на периодичната таблица обясняваше химичните реакции чрез атомната структура на елементите и за Харалд това беше като божествено откровение, фундаментално и дълбоко прозрение за механизмите на природата. Той боготвореше Бор така, както другите момчета боготворяха Кай Хансен — Малкия Кай — футболиста, който играеше за „B93 Копенхаген“. Харалд беше кандидатствал да учи физика в Копенхагенския университет, където Бор беше директор на Института по теоретична физика.
	Но образованието струваше пари. За щастие дядото на Харалд беше осигурил внуците си, след като собственият му син бе избрал призвание, което му осигуряваше доживотна бедност. Благодарение на неговото завещание Арне и Харалд постъпиха в Янсборг Скуле. То щеше да финансира и следването на Харалд.
	Той влезе в салона. По-малките момчета бяха подредили пейки в стройни редици. Харалд седна отзад, до Йозеф Духвиц. Той беше много дребен и на английски името му звучеше като „патица“, затова го наричаха Анатикула, латинската дума за патенце. През годините това име беше съкратено до Тик. Двамата имаха много различен произход — Тик беше от богато еврейско семейство — но все пак бяха най-добри приятели в цялото училище.
	След малко Мадс Кирке се настани до Харалд. Той му беше връстник. Произхождаше от знатно семейство на военни: дядо му беше генерал, а покойният му баща — министър на отбраната през тридесетте. Братовчед му Паул бе пилот заедно с Арне в авиационната школа.
	Тримата приятели обичаха точните науки. Бяха неразделни и изглеждаха комично различни — Харалд — висок и рус, Тик — дребен и тъмен, а Мадс — луничав червенокоско; затова един остроумен учител англичанин ги нарече Трите образа и прякорът остана.
	Хейс, директорът, влезе с госта и момчетата станаха уважително на крака. Хейс беше висок и слаб, а на големия му като човка нос стърчаха очила. Беше служил десет години в армията, но бе близо до ума защо се е преквалифицирал в учител. Той бе кротък и тих човек, който сякаш се чувстваше неудобно от властта, която притежаваше. Не се страхуваха от него, харесваха го. Момчетата му се подчиняваха, защото не искаха да го обидят.
	Когато седнаха отново, Хейс представи депутата от парламента — дребен и така невзрачен мъж, че всеки би решил, че той е учителят, а Хейс е почетният гост. Агер започна да говори за немската окупация.
	Харалд си спомняше деня, в който тя бе започнала, преди четиринадесет месеца. Събуди се посред нощ от рев на самолети. Трите образа се качиха на покрива на общежитието, за да гледат, но след като десетина самолета преминаха над тях и не се случи нищо друго, те се върнаха в леглата.
	Научи повече едва на сутринта. Тъкмо си миеше зъбите в общата баня, когато един учител се втурна вътре и каза:
	— Немците са кацнали!
	След закуската в осем, когато момчетата се събираха в салона за утринната песен и съобщения, директорът им каза новините.
	— Вървете в стаите си и унищожете всичко, което може да се приеме като опозиция на нацистите или симпатия към британците — каза той. Харалд свали любимия си плакат, снимка на двуплощника „Тигрова пеперуда“* с кръгчетата на Кралските военновъздушни сили на крилете.
	[* „Tiger Moth“ — Б.п.]
	По-късно този ден — вторник — по-големите момчета бяха накарани да пълнят торби с пясък и да ги носят в църквата, за да покрият с тях безценните стари дърворезби и саркофази. Зад олтара се намираше гробницата на основателя на училището, а над нея лежеше каменната му статуя със средновековна броня и привличащ погледа предпазител на слабините. Харалд създаде голямо забавление, когато стовари един чувал с пясък точно върху него. Хейс не се зарадва на шегата и го наказа да носи цял следобед картини в криптата.
	Всички предпазни мерки обаче се оказаха ненужни. Училището се намираше в село до Копенхаген и вече цяла година не бяха виждали немци. Не падаха бомби, нито се чуваше стрелба.
	Дания се беше предала за двадесет и четири часа.
	— Последвалите събития показват мъдростта на това решение — каза депутатът с вбесяващо самодоволство, а момчетата се размърдаха на столовете си и зашепнаха коментари.
	— Нашият крал още е на трона — продължи Агер. Мадс изсумтя с отвращение. Харалд беше съгласен с него. Крал Кристиан Десети знаеше само да язди, да се перчи по улиците на Копенхаген и като че ли не бе способен на нищо повече.
	— Немското присъствие е изцяло благотворно — продължи депутатът. — Дания доказва, че частичната загуба на независимост, наложена от войната, не води непременно до неволи и размирици. Поуката за вас, момчета, е, че в покорността и подчинението може да има повече чест, отколкото в необмисленото непокорство. — И той седна на мястото си.
	Хейс изръкопляска любезно и момчетата го последваха, но без никакъв ентусиазъм. Ако директорът имаше някакъв усет за настроението на публиката, щеше да прекрати срещата още тогава, но той се усмихна и рече:
	— Е, момчета, имате ли въпроси към нашия гост?
	Мадс веднага се изправи.
	— Сър, Норвегия беше нападната в същия ден като Дания, но норвежците се биха два месеца. Това не означава ли, че сме страхливци? — говореше подчертано учтиво, но въпросът беше дързък и момчетата се разшумяха и зашепнаха одобрително.
	— Много наивно твърдение — каза Агер. Пренебрежението му вбеси Харалд.
	Хейс се намеси.
	— Норвегия е планинска страна с много фиорди и е трудна за завладяване — каза той, явно впрегнал познанията си на военен. — Дания е равнинна страна с добра пътна мрежа — невъзможно е да се защити срещу голяма моторизирана армия.
	— Въоръжената съпротива би довела до ненужни кръвопролития и в крайна сметка няма да постигне нищо — добави Агер.
	— Само дето тогава щяхме да можем да вървим с изправени глави, а не да се свиваме от срам — отвърна дръзко Мадс. Харалд предположи, че е чул това у дома, от своите близки военни.
	Агер почервеня.
	— Както казва Шекспир, благоразумието е важна част от храбростта.
	— Всъщност, сър, казано е от Фалстаф, най-прочутия страхливец в световната литература — отвърна Мадс, момчетата се засмяха и започнаха да ръкопляскат.
	— Стига, стига, Кирке — намеси се меко Хейс. — Знам, че много се палиш по темата, но няма нужда да ставаш непочтителен. — Той огледа залата и посочи едно от по-малките момчета. — Да, Бор.
	— Сър, не смятате ли, че философията на хер Хитлер за националната гордост и расовата чистота може да окаже благотворно влияние, ако бъде възприета в Дания? — Волдемар Бор беше син на изтъкнат датски нацист.
	— Части от нея, вероятно — отвърна Агер. — Но Германия и Дания са различни държави. — „Това си беше чисто увъртане“, помисли си Харалд разгневен. „Този човек не можеше ли да събере смелост, за да каже, че расовите гонения са нещо лошо?“
	Хейс продължи жално:
	— Никой ли не иска да попита господин Агер за неговата ежедневна работа като член на Ригсдаг?
	Тик се изправи. Самодоволният тон на Агер го беше подразнил.
	— Не се ли чувствате като кукла на конци? — попита той. — Все пак немците ни управляват. Вие само се преструвате.
	— Нашата страна все още е управлявана от датския парламент — отвърна Агер.
	— Да, за да си запазите службите — измърмори Тик, а момчетата около него го чуха и се разсмяха.
	— Политическите партии са запазени — дори комунистическата — продължи Агер. — Имаме собствена полиция и въоръжени сили.
	— Но в мига, в който Ригстагът реши нещо, което немците не одобряват, той ще бъде затворен, а полицията и армията — разформировани — възрази Тик. — Така че вие участвате в един фарс.
	Хейс явно започна да се притеснява.
	— Дръж се прилично, Духвиц — каза той недоволно.
	— Всичко е наред, Хейс — отвърна Агер. — Обичам оживените дискусии. Ако Духвиц смята, че нашият парламент е безполезен, нека сравни условията на живот тук с тези във Франция. Заради нашата политика на сътрудничество с германците животът на обикновените датчани е много по-лек, отколкото би могъл да бъде.
	Харалд реши, че е чул достатъчно. Изправи се и заговори без да чака разрешение от Хейс.
	— И какво ще стане, ако нацистите дойдат за Духвиц? — попита той. — Ще го посъветвате ли да им сътрудничи приятелски?
	— А защо ще идват за Духвиц?
	— По същата причина, поради която са арестували чичо ми в Хамбург — защото е евреин.
	Някои момчета се озърнаха с интерес. Вероятно не си бяха дали сметка, че Тик е евреин. Семейство Духвиц не беше религиозно и той ходеше на службите в старата църква като всички останали.
	Агер за пръв път показа раздразнение.
	— Окупационните сили демонстрират пълна толерантност към датските евреи.
	— Засега — възрази Харалд. — Но какво ще стане, ако си променят решението? Предполагам, ще решат, че Тик е също толкова евреин, колкото и чичо ми Йоахим? Какво бихте ни посъветвали в такъв случай? Да си стоим ли кротко, когато дойдат да го отведат? Или да организираме съпротивително движение, преди този ден да е настъпил?
	— Най-добре ще е да се погрижите да не се изправяте пред такова решение, като подкрепяте политиката на сътрудничество с окупационните сили.
	Лекотата, с която Агер се изплъзна от отговора, вбеси Харалд.
	— А ако не стане така? — настоя той. — Защо не отговорите на въпроса? Какво да правим, ако нацистите дойдат за приятелите ни?
	— Ти задаваш така наречения хипотетичен въпрос, Олуфсен — намеси се Хейс. — Обществениците предпочитат да решават проблемите, когато те възникнат.
	— Въпросът е докъде ще стигне тяхната политика на сътрудничество — рече Харалд разгорещено. — И няма да има време за дебати, когато те почукат на вратата ви посред нощ, Хейс.
	За миг директорът като че ли беше готов да го накаже за грубостта му, но все пак отвърна кротко:
	— Ти зададе интересен въпрос и господин Агер ти отговори доста акуратно. Е, мисля, че се получи хубава дискусия и е време да се връщате към уроците. Но преди това нека благодаря на нашия гост, че въпреки заетостта си отдели време да ни посети. — Той вдигна ръце, за да призове към аплодисменти.
	Харалд го спря.
	— Накарайте го да отговори на въпроса ми! — извика той. — Да организираме ли съпротива, или да оставим нацистите да правят каквото си искат? За бога, какви уроци може да са по-важни от това?
	Залата притихна. Споровете с ръководството бяха разрешени, при основателна причина, но Харалд беше престъпил границата на неподчинението.
	— Мисля, че е по-добре да излезеш — каза Хейс. — Върви си, ще се видя с теб по-късно.
	Това вбеси Харалд още повече. Изправи се, кипнал от възмущение. Залата остана тиха, всички момчета го гледаха как върви към вратата. Той знаеше, че трябва да си тръгне тихо и кротко, но не можа да се накара. Обърна се на прага и посочи обвинително Хейс.
	— Но няма да можеш да накараш онези от Гестапо да излязат от залата!
	После излезе и затръшна вратата.


>>	Четвърта глава

	Будилникът на Петер Флеминг зазвъня в пет и половина сутринта. Той го спря, включи лампата и седна в леглото. Инге лежеше по гръб, втренчена в тавана, безизразна като труп. Петер я погледна за миг и стана.
	Отиде в малката кухня на копенхагенския им апартамент и включи радиото. Датски репортер четеше сантиментално изявление на германците за смъртта на адмирал Лютенс, който беше загинал на „Бисмарк“ преди десет дни. Петер сложи малка тенджерка с овесена каша на котлона и приготви една табла. Намаза с масло филия ръжен хляб и свари малко фалшиво кафе.
	Чувстваше се оптимистично настроен и след миг се сети защо. Вчера беше постигнал пробив в разследването, по което работеше.
	Той беше детектив инспектор в отдела за безопасност, част от отдела за криминални разследвания на Копенхагенската полиция, и трябваше да следи водачите на профсъюзи, комунистите, чужденците и другите потенциални проблемни елементи. Отделът се оглавяваше от суперинтендант Фредерик Юел, умен, но мързелив човек. Той беше учил в прочутото Янсборг Скуле и много обичаше латинската поговорка _Quieta non movere_, „Оставете спящите кучета да си лежат“. Юел беше наследник на герой от датската военноморска история, но явно агресията отдавна беше отпаднала от гените му.
	През последните четиринадесет месеца имаха повече работа, защото отделът трябваше да следи и противниците на немското управление.
	Засега единственият явен знак за някаква съпротива беше появата на нелегалните вестници, като „Реалност“, който момчето на Олуфсен беше изпуснало. Юел вярваше, че те са безобидни, дори полезни, като вид отдушник, и отказваше да преследва издателите. Това много ядосваше Петер. Не можеше да гледа как престъпниците вилнеят на воля.
	Немците не харесваха особено това лежерно отношение на Юел, но засега не бяха поставяли по-остро този въпрос. Връзката на Юел с окупационните сили беше генерал Валтер Браун, който бе изгубил единия си бял дроб в битката за Франция. Неговата цел бе да поддържа Дания спокойна на всяка цена. И не би притискал Юел за нищо, ако не станеше неизбежно.
	Напоследък Петер бе научил, че броеве на „Реалност“ се изнасят в Швеция. Досега се беше съобразявал с решението на шефа си да не се намесва, но се надяваше самодоволството на Юел да се поразклати от новините, че вестникът вече се чете и извън страната. Миналата нощ един шведски детектив, приятел на Петер, се обади с новините, че вестникът е бил пренесен с полет на „Луфтханза“ от Берлин до Стокхолм, с престой в Копенхаген. Това бе пробивът, отговорен за доброто настроение на Петер тази сутрин. Беше на крачка от триумфа.
	Когато овесената каша стана готова, той добави мляко и захар и отнесе таблата в спалнята. Помогна на Инге да се изправи. Вкуси кашата, за да се увери, че не е много гореща, и започна да я храни с лъжица.
	Преди година, точно преди да въведат ограниченията на бензина, Петер и Инге тръгнаха с колата към плажа, когато един младеж с нова спортна кола се заби в тях. Петер се отърва с два счупени крака и се възстанови бързо, но черепът на Инге беше строшен и тя вече никога нямаше да е същата.
	Другият шофьор, Фин Йонк, син на известен университетски професор, излетя от колата си в храстите и остана невредим.
	Нямаше шофьорска книжка — беше му отнета от съда заради предишен инцидент — и освен това беше пиян. Но семейството на Йонк нае най-добрия адвокат, който успя да отложи делото с година, така че Фин още не беше наказан, задето унищожи мозъка на Инге. Личната трагедия на Инге и Петер също бе пример за ужасната ненаказуемост на престъпленията в съвременното общество. Каквото и да говореха за нацистите, те бяха похвално сурови с престъпниците.
	Инге изяде закуската си и Петер я заведе в тоалетната, а после я изкъпа. Тя винаги беше много спретната и чиста. Това бе едно от нещата, заради които я обичаше. Особено държеше на чистотата по време на секс и винаги се миеше внимателно след това. Не всички момичета бяха такива. Една певица в нощен клуб, с която бе имал кратка афера, твърдеше, че той не бива да се мие след секс, защото не било романтично.
	Инге не реагира по никакъв начин, докато я къпеше. Беше се научил да остава равнодушен дори когато докосваше интимните й части. Подсуши я с голяма кърпа и я облече. Най-трудната част бяха чорапите. Първо набра чорапа в ръце, после внимателно го надяна на крака й и го разви нагоре по прасеца и над коляното, а накрая го защипа с жартиерите. В началото постоянно пускаше бримки, но той беше упорит човек и можеше да прояви огромно търпение, ако си наумеше нещо. А ето че вече бе станал специалист.
	Облече й ярка жълта памучна рокля, после й сложи златен часовник и гривна. Тя не би могла да разчете стрелките, но понякога му се струваше, че почти се усмихва, когато гледа как бижутата проблясват на китките й.
	После среса косата й, като и двамата се взираха в отражението й в огледалото. Тя беше хубава, бледа блондинка, а преди инцидента имаше кокетна усмивка и умееше да пърха закачливо с мигли. Сега лицето й беше безизразно.
	Когато Петер се прибра в Санде за празника, баща му се опита да го убеди да остави Инге в частен санаториум. Петер не можеше да си позволи таксите, но Аксел бе готов да плати. Каза, че искал той да е свободен, а всъщност отчаяно копнееше за внук с неговото име. Петер обаче се чувстваше длъжен да се грижи за съпругата си. За него това бе най-важното задължение на един мъж. Ако се измъкнеше от него, щеше да загуби самоуважението си.
	Отведе Инге в дневната и я настани до прозореца. По радиото звучеше музика, той го остави да работи с намален звук и се върна в банята.
	Огледа лицето си в огледалото, то беше с правилни черти и хубави пропорции. Инге все казваше, че приличал на кинозвезда. След инцидента той забеляза бели косми в наболата си червеникава брада и бръчки около светлокафявите си очи. Но главата му бе все така гордо изправена, а правата линия на устните издаваше същата безкомпромисна честност.
	Когато се избръсна, той си сложи вратовръзката и кобура със стандартния _Валтер_ 7,65 мм, по-малкия _ППК_ с барабан за седем куршума, разработен специално като второ скрито оръжие за детективите. После отиде в кухнята и изяде на крак три филии сух хляб, за да запази оскъдното масло за Инге.
	Сестрата трябваше да дойде в осем.
	Между осем и осем и пет настроението на Петер се промени. Започна да крачи напред-назад из малкия коридор на апартамента. Палеше цигара, после я смачкваше нетърпеливо. Поглеждаше си часовника на всеки няколко секунди.
	Между осем и пет и осем и десет започна да се ядосва. Нима си нямаше достатъчно проблеми? Грижеше се за безпомощната си жена, плащаше сметки и имаше много отговорна служба като детектив. Сестрата _нямаше_ право да му причинява това.
	На вратата се позвъни в осем и петнадесет, той отвори и изкрещя:
	— Как смееш да закъсняваш?
	Сестрата бе закръглено деветнадесетгодишно момиче със старателно изгладена униформа и прилежно прибрана под касинката коса. Кръглото й лице беше леко гримирано. Тя се стресна от гнева му и отвърна само:
	— Съжалявам.
	Той отстъпи встрани, за да я пусне вътре. Силно се изкушаваше да я удари и тя явно усети това, защото мина бързо и нервно покрай него.
	Петер я последва в дневната.
	— Явно не си бързала с прическата и грима — рече той гневно.
	— Казах, че съжалявам.
	— Не осъзнаваш ли колко отговорна е работата ми? Ти мислиш само за момчетата в „Тиволи“ и пак не можеш да дойдеш на работа навреме!
	Тя погледна нервно пистолета в кобура му, сякаш се страхуваше, че ще я застреля.
	— Автобусът закъсня — рече треперливо.
	— Хващай по-ранен автобус, мързелива краво!
	— О! — сестрата беше на път да се разплаче.
	Петер се извърна, бореше се с желанието да я зашлеви през лицето. Ако тя си тръгнеше сега, той щеше много да загази. Облече си сакото и пое към вратата.
	— Не закъснявай повече! — извика и излезе от апартамента.
	Пред сградата скочи в трамвай, който тръгваше към центъра.
	Запали цигара и започна да дърпа бързо, опитваше да се успокои. Още беше гневен, когато слезе пред Политигаарден, дръзко модерната сграда на полицията, но все пак гледката го успокои: четвъртитата й форма му внушаваше усещане за сила, ослепително белият камък говореше за чистота, а редиците еднакви прозорци символизираха реда и предсказуемостта на справедливостта. Той мина през тъмния вестибюл. В центъра на сградата имаше голям открит вътрешен двор с обръч от двойни колони, който образуваше галерия, като в манастир. Петер прекоси двора и влезе в секцията на своя отдел.
	Беше посрещнат от детектив Тилде Ясперсен, една от малкото жени в копенхагенската полиция. Млада вдовица на полицай, тя беше корава и умна като всяко друго ченге в отдела. Петер често я използваше за наблюдение, защото жените будеха по-малко подозрение. Тилде беше доста привлекателна, със сини очи и светла къдрава коса. Имаше дребна фигурка с пищни форми и според жените вероятно минаваше за дебела, но за мъжете беше идеална.
	— Автобусът ли закъсня? — попита тя съчувствено.
	— Не. Сестрата, която се грижи за Инге, се появи с четвърт час закъснение. Празноглава идиотка.
	— О, боже.
	— Нещо ново?
	— Да, опасявам се, че има. Генерал Браун е с Юел. Искат да те видят веднага.
	Това беше лош късмет: Браун да се появи точно в деня, когато той закъсня.
	— Проклета сестра — измърмори Петер и тръгна към кабинета на Юел.
	Изпънатата стойка на Юел и пронизващите му сини очи биха подхождали на прочутия му предшественик. Той говореше на немски, в знак на почит към Браун. Всички образовани датчани се оправяха с немския, както и с английския.
	— Къде беше, Флеминг? — обърна се Юел към Петер. — Чакаме те.
	— Извинете ме — отвърна Петер на същия език. Не обясни закъснението си, според него оправданията бяха нещо недостойно.
	Генерал Браун беше четиридесетгодишен. Вероятно е бил хубавец навремето, но взрив бе унищожил дробовете му и отнесъл част от челюстта му, а дясната страна на лицето му беше напълно деформирана. Вероятно като компенсация на външния си вид той винаги беше с безупречна униформа, ботуши до коляното и кобур с пистолет.
	Разговаряше учтиво и разумно. Гласът му беше тих, почти шепот.
	— Погледнете това, ако обичате, инспектор Флеминг — каза той. Беше пръснал няколко вестника по бюрото на Петер, всички отворени на конкретен репортаж. Той беше един и същ във всеки вестник: статия за недостига на масло в Дания, която твърдеше, че то се изнася за Германия. Вестниците бяха „Торонто Глоуб“, „Вашингтон Пост“ и „Лос Анджелис Таймс“. На бюрото се виждаше и датският нелегален вестник „Реалност“, който изглеждаше зле отпечатан и доста аматьорски до своите мастити събратя, но именно в него беше оригиналната статия, която те препечатваха. Това беше малък триумф за пропагандата.
	— Познаваме повечето от онези, които правят тези аматьорски вестничета — рече Юел. Говореше с мудна увереност, която подразни Петер. От поведението му човек можеше да си помисли, че именно той, а не прочутият му предшественик, е победил шведската флота в битката за залива Кьоге. — Можем да ги приберем веднага, разбира се. Но предпочитам просто да ги наблюдаваме. Ако направят нещо сериозно, например взривят мост, ще знаем кого да арестуваме.
	Петер реши, че това е пълна глупост. Трябваше да ги арестуват сега и да им _попречат_ да взривяват мостове. Но вече беше спорил с Юел по въпроса, така че стисна зъби и премълча.
	— Щеше да е приемливо, ако дейността им се ограничаваше в Дания. Но тази статия е обиколила целия свят! Берлин е бесен. А последното, от което се нуждаем сега, е затягане на режима. Гестапо ще овършее целия град, ще създаде проблеми и ще затвори много хора, а Бог знае как ще свърши всичко това.
	Петер беше благодарен. Новините бяха постигнали желания от него ефект.
	— Аз вече работя по въпроса — рече той. — Всички тези американски вестници са научили историята от „Ройтерс“, които пък са се сдобили с нея в Стокхолм. Мисля, че този вестник е бил изнесен контрабандно в Швеция.
	— Добра работа! — рече Браун.
	Петер погледна крадешком Юел, който изглеждаше бесен. И би трябвало. Петер беше по-добър детектив от него и подобни случаи го доказваха. Преди две години, когато се освободи постът на шеф на отдела, Петер кандидатства за него, а Юел го получи. Петер беше с няколко години по-млад, но имаше повече разрешени случаи в биографията си. Все пак Юел принадлежеше към самодоволния столичен елит, беше учил в най-добрите училища и Петер бе сигурен, че те винаги запазват най-добрите служби за себе си и пречат на талантливите аутсайдери.
	— Но как са изнесли вестника? — попита Юел. — Всички пратки се проверяват от цензурата.
	Петер се поколеба. Щеше му се да беше получил потвърждение, преди да разкрие подозренията си. Може би информацията от Швеция не беше вярна. Но Браун бе вече тук и чакаше отговори, а сега не беше моментът да шикалкави.
	— Получих сигнал. Снощи говорих с един приятел детектив от Стокхолм, който дискретно е поразпитал в телеграфната агенция. Смята, че вестникът е дошъл с полет на „Луфтханза“ от Берлин за Стокхолм, който има престой тук.
	Браун кимна развълнувано.
	— Значи ако проверим всеки пътник, който ще се качи на самолета от Копенхаген, би трябвало да открием последния брой на вестника.
	— Да.
	— Днес има ли полет?
	Сърцето на Петер се сви. Не ставаше така. Той предпочиташе да провери информацията, преди да се втурне в действие. Беше благодарен за агресивния подход на Браун — какъв приятен контраст с ленивия и предпазлив Юел, но нетърпението на генерала му идваше в повече.
	— Да, след няколко часа — отвърна той и премълча резервите си.
	— Тогава да действаме!
	Бързата кучка слепи ги ражда. Петер не можеше да позволи на Браун да поеме контрола над операцията.
	— Може ли да предложа нещо, генерале?
	— Разбира се.
	— Трябва да действаме дискретно, за да не се усетят извършителите. Нека съберем екип детективи и немски офицери, но да останат в щаба до последния момент. Ще изчакаме пътниците да се съберат за полета, преди да действаме. Ще ида сам на летище „Каструп“, за да уредя всичко тихомълком. Когато пътниците предадат багажа си, а самолетът вече е на пистата, зареден с гориво, и те очакват да се качат на борда, ще е твърде късно някой да се изплъзне незабелязано — тогава удряме ние.
	Браун се усмихна многозначително.
	— Опасявате се, че ако германците нахлуят, ще оплескат работата.
	— Нищо подобно, сър — отвърна Петер с каменно изражение. Когато шефовете се отдаваха на самоирония, не беше мъдро да им пригласяш. — Важно е вие и вашите хора да ни придружите, в случай че трябва да бъдат разпитани германски граждани.
	Лицето на Браун се скова, самоироничната му атака бе посрещната и отблъсната.
	— Така да бъде — рече той и тръгна към вратата. — Обадете ми се, когато екипът е готов за тръгване. — И излезе от кабинета.
	Петер почувства облекчение. Поне си беше върнал контрола. Тревожеше се само, че ентусиазмът на Браун може да го принуди да действа прибързано.
	— Добра работа, задето си открил контрабандния маршрут — рече Юел снизходително. — Добра детективска работа. Но щеше да е по-тактично, ако ме беше уведомил, преди да кажеш на Браун.
	— Съжалявам, сър — отвърна Петер. Всъщност не бе имал тази възможност: Юел вече си беше тръгнал, когато шведският детектив се обади вечерта. Но Петер пак нямаше намерение да се оправдава.
	— Добре — рече Юел. — Събери отряд и ги изпрати при мен за инструкции. После иди на летището и ми се обади, когато пътниците са готови да се качат на борда.
	Петер излезе от кабинета и се върна при бюрото на Тилде в главния офис. Тя беше със сако, блузка и пола в различни оттенъци на светлосиньото и приличаше на момиче от френска картина.
	— Как мина? — попита Тилде.
	— Закъснях, но се реванширах.
	— Чудесно.
	— Тази сутрин ще има акция на летището — каза той. Знаеше добре кои детективи ще включи в групата. — Ще взема Бент Конрад, Педер Дреслер и Кнут Елегард. — Детектив-сержант Конрад беше ентусиазиран симпатизант на немците. Детективи Дреслер и Елегард бяха аполитични и не хранеха патриотични чувства, но пък бяха съвестни полицаи, вършеха си добре работата и изпълняваха заповедите. — Искам и ти да дойдеш, в случай че се наложи да разпитваме жени.
	— Разбира се.
	— Юел ще ви инструктира. Аз тръгвам за „Каструп“ — Петер се отправи към вратата, а после се обърна. — Как е малкият Стиг? — Тилде имаше шестгодишен син, за когото през деня се грижеше баба му.
	Тя се усмихна.
	— Добре е. Учи се много бързо да чете.
	— Един ден ще стане началник на полицията.
	Лицето й помръкна.
	— Не искам да става полицай.
	Петер кимна. Съпругът на Тилде беше убит в престрелка с контрабандисти.
	— Разбирам.
	— Ти би ли искал синът ти да работи това? — добави тя като оправдание.
	Той сви рамене.
	— Аз нямам деца и няма да имам.
	Тя го погледна някак странно и отвърна:
	— Не се знае какво крие бъдещето.
	— Така е — той се обърна, не искаше да започва този разговор в така натоварен ден. — Ще се обадя.
	— Добре.
	Петер взе един от полицейските необозначени черни буици, които скоро бяха оборудвани с радиостанция. Излезе от града и прекоси моста към остров Амагер, където се намираше летище „Каструп“. Денят беше слънчев и от пътя той видя хора на плажа.
	Приличаше на бизнесмен или адвокат с консервативния черен костюм на райе и вратовръзката с дискретна щампа. Нямаше куфарче, но за по-голяма правдоподобност беше взел една папка, пълна с листове от кошчето за боклук.
	Усети тревога, когато наближи летището. Ако имаше още ден-два, щеше да разбере с кой точно полет се пренасят нелегалните пратки. Днес съществуваше влудяващата вероятност да не открие нищо, а тази акция щеше да притесни нелегалната група и сигурно щяха да променят маршрута. И тогава той трябваше да започне отново.
	До единствената писта на летището бяха пръснати ниски постройки. То беше силно охранявано от въоръжени немски войници, но цивилните полети все така се обслужваха от датските авиолинии DDL, от шведската АВА и от „Луфтханза“.
	Петер паркира пред офиса на въздушния контрол. Каза на секретарката, че е от правителствения отдел за авиационна безопасност, и беше поканен вътре незабавно. Управителят, Кристиан Варде, беше дребосък с широка усмивка на търговец. Петер показа полицейската си карта.
	— Днес ще се проведе специална проверка на полет на „Луфтханза“ до Стокхолм — рече той. — По заповед на генерал Браун, който ще пристигне малко по-късно. Трябва да подготвим всичко.
	Управителят изглеждаше изплашен и посегна към телефона на бюрото си, но Петер притисна слушалката с длан.
	— Не. Моля ви, не предупреждавайте никого. Имате ли списък на пътниците, които трябва да се качат на този самолет?
	— При секретарката ми.
	— Помолете я да го донесе.
	Варде се обади на секретарката и тя влезе с лист хартия. Подаде го на Петер.
	— Самолетът по разписание ли ще пристигне от Берлин?
	— Да — Варде си погледна часовника. — Трябва да кацне след петдесет и пет минути.
	Имаха достатъчно време, почти.
	Задачата на Петер щеше значително да се улесни, ако трябваше да провери единствено пътниците, които щяха да се качат в Дания.
	— Искам да се обадите на пилота и да му кажете никой да не слиза от самолета днес. Включително пътниците и екипажа.
	— Разбира се.
	Пак се вгледа в списъка на секретарката. Имаше четири имена: трима датчани — двама мъже и една жена — и един германец.
	— Къде са пътниците сега?
	— Би трябвало да чекират багажа си.
	— Приемете багажа им, но не го товарете на самолета, докато не бъде проверен от моите хора.
	— Разбрано.
	— Пътниците също ще бъдат претърсени, преди да се качат на борда. Друго ще бъде ли внесено в самолета, освен багажа им?
	— Кафе и сандвичи за полета, и една торба с поща. И гориво, разбира се.
	— Храната и напитките трябва да се проверят, както и пощата. Мой човек ще наблюдава зареждането с гориво.
	— Добре.
	— Сега вървете и изпратете съобщението на пилота. Когато всички пътници се чекират, върнете се при мен в залата за заминаващи. Но моля ви, опитайте да се държите естествено, все едно не се случва нищо особено.
	Варде излезе.
	Петер тръгна към залата за заминаващи, като се питаше дали не е пропуснал нещо. Седна в чакалнята и дискретно заоглежда пътниците, чудеше се кой от тях ще приключи днешния ден в затвора вместо в самолета. Тази сутрин имаше полети за Берлин, Хамбург и норвежката столица, Осло, до Малмьо, в Южна Швеция, и до датския курортен остров Борнхолм, затова той не беше сигурен кои са пасажерите за Стокхолм.
	Имаше само две жени в залата: млада майка с две деца и красиво облечена възрастна жена с бяла коса. Тя можеше да е контрабандистът, външният й вид би отклонил всяко подозрение.
	Трима от пътниците бяха с немски униформи. Петер провери списъка: неговият човек беше полковник Фон Шварцкопф. Само един от военните тук беше полковник, но пък бе крайно невероятно немски офицер да изнася от страната нелегални датски вестници.
	Всички останали бяха мъже като самия него, с костюми и вратовръзки, свалили шапките в скута си.
	Като се опитваше да изглежда отегчен, но търпелив, той зачака самолета. Оглеждаше внимателно хората и следеше за признак, че някой е усетил предстоящата проверка. Неколцина изглеждаха нервни, но може би се дължеше просто на страх от летенето. Петер по-скоро искаше да се увери, че някой от тях няма да изхвърли пакет или да скрие вестници из чакалнята.
	Варде се появи. Сияеше, сякаш от удоволствие, че го вижда отново.
	— И четиримата пътници са предали багажа си.
	— Добре — време беше да започва. — Кажете им, че „Луфтханза“ иска да им предложи специалното си гостоприемство, и ги отведете в кабинета си. Аз ще дойда по-късно.
	Варде кимна и се отправи към гишето на „Луфтханза“. Докато той викаше пътниците за Стокхолм, Петер тръгна към телефона, обади се на Тилде и й каза, че всичко е готово за акцията. Варде поведе четиримата пътници и Петер последва малката процесия.
	Когато всички се събраха в кабинета на Варде, Петер се представи. Показа полицейската си значка на немския полковник.
	— Действам по заповед на генерал Браун — рече той, за да предотврати възражения. — Той идва насам и ще ви обясни всичко.
	Полковникът изглеждаше подразнен, но седна, без да продума, и другите трима пасажери — белокосата дама и двамата датски бизнесмени — последваха примера му. Петер се облегна на стената и се вгледа в тях, следеше за някаква гузност в поведението им. Всички държаха чанти: старата дама имаше голяма ръчна чанта, офицерът — тънка чанта за документи, а двамата бизнесмени — куфарчета. Всеки от тях можеше да носи копия от нелегалния вестник.
	Варде рече ведро:
	— Да ви предложа чай или кафе, докато чакате?
	Петер си погледна часовника. Самолетът трябваше да кацне всеки момент. Погледна към прозореца и го видя да захожда към пистата. Беше „Юнкерс“ Ju52 с три двигателя. „Грозна машина“, рече си той. Повърхността й беше набръчкана като гофриран покрив на барачка, а третият двигател стърчеше от носа и приличаше на свинска зурла. Но все пак приближаваше със забележително ниска скорост за такъв тежък самолет и ефектът бе по-скоро величествен. Юнкерсът кацна и спря пред терминала.
	Вратата се отвори и екипажът хвърли долу клиновете, с които запречваха колесника.
	Браун и Юел пристигнаха заедно с четиримата избрани от Петер детективи, а пътниците приеха имитацията на кафе, която се предлагаше на летището.
	Петер наблюдаваше внимателно как хората му изпразват куфарчетата на мъжете и чантата на белокосата жена. Беше напълно възможно вестникът да е именно в ръчния им багаж. Тогава предателят можеше да твърди, че го е взел, за да го прочете в самолета. Не че това щеше да му помогне.
	Но съдържанието на ръчния багаж се оказа съвсем невинно.
	Тилде отведе възрастната дама в друга стая, за да я претърси, а тримата мъже свалиха връхните си дрехи. Браун прокара ръце по полковника, а сержант Конрад претърси датчаните. Не откриха нищо.
	Петер беше разочарован, но си каза, че е по-вероятно контрабандата да е в чекирания багаж.
	На пътниците беше позволено да се върнат в чакалнята, но не и да се качат на самолета. Багажът им беше нареден пред сградата на терминала: два нови на вид куфара от крокодилска кожа, които без съмнение принадлежаха на старата дама, една брезентова мешка, вероятно на полковника, и още два куфара — единият от щавена кожа, а другият от пресован картон.
	Петер беше сигурен, че ще намери брой на „Реалност“ в един от тях.
	Бент Конрад взе ключовете от пътниците.
	— Обзалагам се, че е старицата — промърмори той на Петер. — Прилича ми на еврейка.
	Конрад отвори всички чанти и Петер започна да ги претърсва, а Юел и Браун надничаха над раменете му. Цяла тълпа ги наблюдаваше от прозорците на залата за заминаващи. Той си представи мига, в който триумфално щеше да извади вестника и да го размаха пред всички.
	Куфарите от крокодилска кожа бяха натъпкани със скъпи старомодни дрехи, които Петер разхвърля по земята. Мешката съдържаше комплект за бръснене, бельо за смяна и перфектно изгладена униформена риза. В кожения куфар на единия бизнесмен намери книжа и дрехи. Прегледа ги много внимателно, но сред тях нямаше вестници и нищо подозрително.
	Беше оставил евтиния картонен куфар за накрая, предполагаше, че по-невзрачният бизнесмен е най-вероятният шпионин от четиримата пътници.
	Но куфарът се оказа наполовина празен. В него имаше само бяла риза и черна вратовръзка, които подкрепяха версията на мъжа, че отивал на погребение. Имаше и доста омачкана черна библия, но не и вестник.
	Петер отчаяно се зачуди дали все пак страховете му не са били основателни и са избрали лош ден за акцията. Ядоса се, че се беше оставил да го принудят да действа прибързано. Овладя гнева си. Още не беше приключил.
	Извади ножче от джоба си и го заби в подплатата на един от скъпите куфари на старата дама, като разпори безмилостно бялата коприна. Чу как Юел изсумтя от изненада заради яростта в движенията му. Петер мушна ръка под подплатата и за свое изумление не откри нищо там.
	Направи същото и с кожения куфар на бизнесмена, но без резултат. Вторият, картоненият, беше без подплата и в него нямаше къде да се скрие нищо.
	Като усещаше, че лицето му почервенява от безсилие и объркване, Петер разряза шева на коженото дъно на брезентовата мешка на полковника и бръкна вътре. Пак нищо.
	Вдигна глава и видя, че Браун, Юел и детективите се взират в него. Гледаха го с интерес и лек страх. Поведението му започваше да изглежда налудничаво и той го знаеше.
	Майната им.
	— Вероятно информацията ви е грешна, Флеминг — рече лениво Юел.
	„Това ще ти хареса, нали“, помисли си Петер с презрение. Но той още не беше приключил.
	Видя, че Варде наднича от залата за пристигащи, и му кимна да излезе. Усмивката на управителя стана по-напрегната, докато оглеждаше съсипания багаж на клиентите си.
	— Къде е торбата с пощата? — попита Петер.
	— В багажното.
	— Е, какво чакаш? Донеси я, идиот такъв!
	Варде веднага забърза натам, а Петер посочи багажа с отвращение и нареди на детективите:
	— Разкарайте това оттук.
	Дреслер и Елегард събраха набързо вещите в куфарите, а един носач дойде да ги отнесе в юнкерса.
	— Чакайте — извика Петер, когато човекът започна да ги товари. — Претърсете го, сержант. — Конрад претърси пазача, но не откри нищо.
	Варде донесе торбата с пощата и Петер изсипа писмата на земята. Всички бяха с печат на цензурата. Имаше само два достатъчно големи плика, в които можеше да се побере вестник, единият беше бял, а другият — кафяв. Петер разкъса белия и извади от него шест копия на юридически документ, някакъв договор. Кафявият плик съдържаше каталог на копенхагенска фабрика за стъкло. Петер изруга високо.
	Докараха за инспекция количка с тава със сандвичи и няколко кани с кафе. Това беше последната му надежда. Той отвори всички кани и изля кафето на земята. Юел измърмори, че не било нужно, но Петер вече беше отчаян и не му пукаше. Той издърпа ленените салфетки от таблата и зарови из сандвичите. За негов ужас и тук нямаше нищо. В гнева си той взе таблата и запрати сандвичите на земята с надеждата, че вестникът може да е под тях. Но там лежеше само още една ленена салфетка.
	Петер осъзнаваше, че е напълно унижен, и това го вбесяваше още повече.
	— Започнете да зареждате! Аз ще наблюдавам.
	Една цистерна беше откарана до юнкерса. Детективите загасиха цигарите и загледаха как изпомпват авиационното гориво в крилете на самолета. Петер знаеше, че няма смисъл, но продължаваше да упорства с каменно изражение, защото не можеше да измисли нищо друго. Пътниците гледаха любопитно през правоъгълните прозорци на юнкерса, без съмнение се чудеха защо е необходимо германски генерал и шестима цивилни да наблюдават зареждането.
	Резервоарите бяха напълнени и затворени.
	Петер не успя да измисли друг начин да забави излитането. Беше сбъркал и сега изглеждаше като глупак.
	— Нека пътниците се качат на борда — рече той с потиснат гняв.
	Върна се в залата за заминаващи, унижението му беше пълно. Искаше да удуши някого. Беше объркал всичко пред очите на генерал Браун и на суперинтендант Юел. Сигурно сега в управата на полицията щяха да са доволни, че са повишили именно Юел, а не него. Юел можеше да използва този провал, за да го премести в някой незначителен отдел, например в пътна полиция.
	Петер спря в чакалнята, за да гледа излитането. Юел, Браун и детективите зачакаха с него. Варде стоеше наблизо и усилено се опитваше да се държи така, сякаш нищо особено не се е случило. Гледаха как четиримата разгневени пътници се качват на борда. Наземният екип освободи колесника от клиновете и вратата се затвори.
	Самолетът бавно потегли, а Петер получи внезапно озарение.
	— Спрете самолета — каза той на Варде.
	— За бога… — изпъшка Юел.
	Варде изглеждаше готов да се разплаче. Обърна се към генерал Браун:
	— Сър, пътниците ми…
	— Спрете самолета! — повтори Петер.
	Варде продължи да се взира умоляващо в Браун. След миг генералът кимна.
	— Направете каквото ви казва.
	Варде вдигна телефона.
	— Господи, Флеминг — рече Юел. — Дано да си прав.
	Самолетът зави по пистата и описа пълен кръг, като се върна на първоначалната си позиция. Вратата се отвори и клиновете пак бяха хвърлени към наземния екип. Петер поведе детективите по пистата. Перките забавиха въртенето си и спряха. Двама мъже с гащеризони наместваха клиновете пред главните колела.
	Петер се обърна към тях.
	— Дай ми този клин.
	Мъжът изглеждаше изплашен, но изпълни заповедта.
	Петер взе клина и го огледа, той представляваше просто триъгълно дървено блокче, около тридесет сантиметра високо — мръсно, тежко и солидно.
	— И другия!
	Механикът се наведе под фюзелажа, взе другия клин и му го подаде.
	Клинът изглеждаше досущ като другия, но като че ли беше по-лек. Петер го обърна в ръцете си и откри, че едната му страна се плъзга като капак. Отвори го и вътре откри пакет от мушама.
	Въздъхна с огромно задоволство.
	Механикът се обърна и хукна да бяга.
	— Спрете го! — извика Петер, но не беше необходимо. Механикът избегна мъжете и опита да мине покрай Тилде, вероятно смяташе, че лесно ще я избута встрани. Но тя се извърна като танцьорка, пропусна го край себе си, после го препъна и той полетя към земята.
	Дреслер веднага се хвърли към него, издърпа го за краката и изви ръцете му зад гърба.
	Петер кимна към Елегард.
	— Арестувайте и другия механик. Той трябва да е знаел какво става.
	След това започна да оглежда пакета. Разви мушамата и откри два броя на „Реалност“. Подаде ги на Юел.
	Той се вгледа във вестниците, после вдигна очи към Петер, който се взираше в него с очакване, но мълчеше.
	— Добра работа, Флеминг — рече неохотно Юел.
	Петер се усмихна.
	— Просто си върша работата, сър.
	Юел се извърна.
	— Арестувайте механиците и ги отведете в управлението за разпит — нареди Петер на детективите.
	В пакета имаше още нещо — снопче листове, прихванати с кламер. На тях бяха изписани петбуквени думи, които нямаха никакъв смисъл. Петер се загледа объркан в тях. После му просветна и осъзна, че триумфът му е дори по-голям, отколкото беше мечтал.
	Това беше кодирано съобщение. Той подаде листовете на Браун.
	— Мисля, че току-що разкрихме шпионски обръч, генерале.
	Браун погледна написаното и пребледня.
	— Господи, прав сте.
	— Вероятно немската армия има отдел за дешифриране на вражески кодове?
	— Естествено.
	— Е, това е добре — рече Петер.


>>	Пета глава

	Старомодна карета, теглена от два коня, чакаше Харалд Олуфсен и Тик Духвиц на гарата, за да ги откара в дома на Тик в Кирстенслот. Тик обясни, че каретата гниела в конюшнята от години, но пак влязла в употреба, когато немците наложили ограничения на бензина. Сега тя сияеше пребоядисана, но я теглеха обикновени впрегатни коне, взети от стопанството. Кочияшът изглеждаше така, сякаш би се чувствал по-удобно зад плуг.
	Харалд не знаеше защо Тик го покани за почивните дни. Трите образа никога не си бяха ходили на гости, макар че бяха близки приятели вече от седем години. Вероятно поканата беше следствие от неговия антинацистки изблик на училищното събиране. Може би родителите на Тик искаха да видят пасторския син, който е така загрижен за съдбата на евреите.
	Поеха от гарата през малко селце с църква и кръчма. В края му напуснаха пътя и минаха между два масивни каменни лъва. След около осемстотин метра Харалд видя истински приказен замък с бойници и кули.
	В Дания имаше стотици замъци и този факт понякога му носеше утеха. Макар и малка, страната невинаги беше отстъпвала покорно пред войнствените си съседи. Може би беше останало нещо от духа на викингите.
	Някои от замъците бяха исторически паметници, превърнати в музеи и посещавани от туристи. Много други бяха просто провинциални имения, в които живееха богати семейства на земевладелци. Но сред тях имаше и няколко забележителни дворци, собственост на най-богатите хора в страната. Кирстенслот — замъкът носеше името на селото — бе един от тях.
	Харалд беше смаян. Той знаеше, че семейството на Духвиц е богато — бащата и чичото на Тик бяха банкери — но не беше подготвен за това. Притесни се дали ще може да се държи подобаващо. Животът в дома на пастора не го беше подготвил за такова място.
	В късния съботен следобед каретата спря пред огромния като на катедрала вход. Харалд влезе в замъка, понесъл малкия си куфар. Мраморното фоайе беше претъпкано със старинни мебели, изрисувани вази, малки статуи и огромни маслени платна. Неговото семейство приемаше доста буквално втората от Десетте божи заповеди, която забраняваше да си създаваш идоли от нещо земно или небесно, затова в дома им нямаше картини (но Харалд знаеше, че той и брат му са били тайно фотографирани като бебета, защото бе открил техни снимки в чекмеджето с чорапите на майка си). Сега това изобилие от изкуство в дома на Духвиц го накара да се почувства леко неудобно.
	Тик го поведе по огромно стълбище към една от спалните.
	— Това е моята стая — рече той. Тук нямаше картини на стари майстори, нито китайски вази, а само обичайните вещи на едно осемнадесетгодишно момче: футболна топка, прелъстителна снимка на Марлене Дитрих, кларнет и реклама в рамка на спортната кола „Ланча Априла“, създадена от Пининфарина.
	Харалд взе една снимка в рамка. На нея беше Тик преди около четири години с момиче на неговата възраст.
	— Коя е приятелката ти?
	— Близначката ми, Карен.
	— О… — Харалд смътно си спомняше, че Тик има близначка. Тя беше по-висока от него и като че ли по-светла, макар че снимката беше черно-бяла. — Явно не сте съвсем еднакви близнаци, тя е твърде хубава.
	— Еднаквите близнаци са от един пол, идиот такъв.
	— А тя къде учи?
	— В Датския кралски балет.
	— Не знаех, че имат училище.
	— Ако искаш да влезеш в трупата, трябва да учиш в школата им. Някои момичета постъпват още петгодишни. Учат нормалните неща, но и танцуват.
	— Харесва ли й?
	Тик сви рамене.
	— Казва, че е много трудно — отвори вратата и прекоси къс коридор до баня и втора, по-малка спалня. Харалд го последва. — Ти ще се настаниш тук, ако нямаш нищо против — рече Тик. — Ще ползваме заедно банята.
	— Страхотно — каза Харалд и хвърли куфара на леглото.
	— Можеше да си в по-голяма стая, но на километри от моята.
	— Така е по-добре.
	— Ела да поздравиш мама.
	Харалд последва Тик по главния коридор на първия етаж. Тик почука на една врата, открехна я и каза:
	— Ще приемете ли двама джентълмени, майко?
	— Влез, Йозеф — отвърна глас отвътре.
	Харалд последва Тик в будоара на госпожа Духвиц, красива стая с фотографии в рамки на всяка възможна повърхност. Майката на Тик приличаше на сина си. Беше много ниска, макар че за разлика от него беше трътлеста, и имаше същите тъмни очи. Изглеждаше на около четиридесет години, но черната й коса вече сребрееше.
	Тик представи Харалд, който стисна ръката й с лек поклон. Госпожа Духвиц ги покани да седнат и ги заразпитва за училището. Тя беше приветлива жена, с която се разговаряше лесно, и притеснението на Харалд започна да се топи.
	След малко госпожа Духвиц каза:
	— Вървете да се приготвите за вечеря — и момчетата се върнаха в стаята на Тик.
	— Не обличаш нещо специално за вечеря, нали? — попита Харалд с тревога.
	— Със сакото и вратовръзката ще си идеален.
	И бездруго само това имаше: училищното сако, панталоните, палтото, шапката и спортният екип. Те бяха голям разход за семейство Олуфсен и трябваше да се подменят постоянно, защото той растеше с няколко сантиметра на година. Нямаше други дрехи, освен пуловери за зимата и къси панталони за лятото.
	— А ти какво ще облечеш? — попита той Тик.
	— Черно сако и сиви памучни панталони.
	Харалд беше доволен, че си е донесъл чиста бяла риза.
	— Искаш ли да се изкъпеш пръв? — попита го Тик.
	— Разбира се — банята преди вечеря му се стори странна идея, но той си каза, че явно такива са навиците на богатите.
	Изми си косата, а през това време Тик се избръсна.
	— В училище не се бръснеш два пъти на ден — отбеляза Харалд.
	— Мама е много придирчива. А и брадата ми е тъмна. Казва, че приличам на миньор, ако не се избръсна вечер.
	Харалд облече чиста риза и училищните панталони и влезе в стаята да среши влажната си коса пред огледалото на тоалетката. Точно тогава едно момиче нахлу вътре, без да почука.
	— Здравей — рече тя. — Ти сигурно си Харалд.
	Това беше момичето от снимката, но черно-бялото изображение не я предаваше правдиво. Тя имаше бяла кожа и зелени очи, а къдравата й коса беше във великолепен нюанс на медночервено. Висока и облечена с тъмнозелена рокля, тя се плъзна през стаята като привидение. Взе един стол с лекотата на атлет и го завъртя, за да седне. После кръстоса дългите си крака и каза:
	— Е? Ти си Харалд, нали?
	— Да, аз съм — едва успя да проговори той. Притесняваше се, че е бос. — А ти си сестрата на Тик.
	— Тик ли?
	— Така наричаме Йозеф в училище.
	— Е, аз съм Карен и нямам прякор. Чух за изблика ти в училището. Мисля, че си абсолютно прав. Аз мразя нацистите — за кои се мислят?
	Тик се появи от банята, увит с кърпа.
	— Нямаш ли уважение към личното пространство на един джентълмен?
	— Не, нямам — сопна се тя. — Пие ми се коктейл, а не искат да ги сервират, докато не се появи поне един мъж в салона. Според мен прислугата сама е измислила тези правила.
	— Би ли се обърнала за малко? — рече Тик и за изненада на Харалд свали кърпата от себе си.
	Карен не се притесни от голотата на брат си и не си направи труд да се извърне.
	— Между другото, как я караш, чернооко джудже? — рече тя ведро, докато той обуваше бельото си.
	— Чудесно, но ще съм по-добре, когато минат изпитите.
	— А какво ще правиш, ако се провалиш?
	— Предполагам, че ще работя в банката. Татко сигурно ще ме накара да започна от дъното, ще пълня мастилниците на младшите чиновници.
	— Той няма да се провали на изпитите — рече Харалд.
	— Ти май си умник като Йозеф — рече тя.
	— Много по-умен е всъщност — отбеляза Тик.
	Харалд нямаше как да отрече това с ръка на сърцето и я попита леко засрамен:
	— А как е в балетната школа?
	— Нещо средно между казарма и затвор.
	Харалд се вгледа в Карен с изумление. Не знаеше дали да се държи с нея като с момче или като с богиня. Тя се заяждаше с брат си съвсем по детски, но все пак беше изключително грациозна. Дори докато седеше на стола и размахваше ръка или сочеше нещо, докато просто подпираше с длан брадичката си, тя сякаш танцуваше. Движенията й бяха хармонични. И все пак позата й не я ограничаваше и Харалд гледаше като хипнотизиран променливите изражения на лицето й. Тя имаше плътни устни и широка, леко крива усмивка. Всъщност цялото й лице беше малко несиметрично — носът не беше съвсем прав, а брадичката й бе неравна, но общото съчетание беше красиво. Всъщност, помисли си той, тя беше най-красивото момиче, което бе срещал.
	— Най-добре се обуй — рече му Тик.
	Харалд отиде в стаята си и довърши облеклото си. Когато се върна. Тик изглеждаше много изтупан с черното сако, бялата риза и тъмната вратовръзка и той се почувства като обикновен ученик.
	Карен ги поведе надолу по стълбите. Влязоха в голяма стая с няколко огромни дивана, роял и старо куче на постелка пред камината. Лежерната атмосфера контрастираше със строгата официалност на салона, макар че и тук стените бяха покрити с маслени картини.
	Млада жена с черна рокля и бяла престилка попита Харалд какво би искал за пиене.
	— Каквото ще пие Йозеф — отвърна той. В дома му не се внасяше алкохол, а в училище на най-големите момчета беше разрешено да изпиват по чаша бира на събиранията в петък вечер. Харалд никога не беше опитвал коктейл и не беше сигурен какво точно представлява.
	За да се занимава с нещо, той се наведе и погали кучето — дълъг, строен сетер с опъстрена със сиво червеникава козина. То отвори едното си око и размаха любезно опашка в знак на благодарност за вниманието.
	— Това е Тор — представи го Карен.
	— Богът на гръмотевиците — усмихна се Харалд.
	— Да, глупаво е, но Йозеф го кръсти така.
	— Ти искаше да го кръстиш Лютиче — възрази Тик.
	— Тогава бях само на осем години.
	— Аз също. Между другото, Тор не е глупаво име. Той пърди гръмотевично.
	В този миг влезе бащата на Тик, който толкова приличаше на кучето, че Харалд едва сдържа смеха си. Беше висок, слаб и елегантно облечен с кадифено сако и черна папийонка, а къдравата му червена коса леко сивееше. Харалд се изправи и стисна ръката му.
	Господин Духвиц се отнесе с него със същата ленива любезност, показана и от кучето.
	— Много се радвам да се запознаем — рече той протяжно. — Йозеф постоянно говори за вас.
	— Е, вече познаваш цялото семейство — отбеляза Тик.
	— Как върви в училище след вашето изказване? — попита господин Духвиц.
	— Не ме наказаха, което е странно — отвърна Харалд. — Преди щяха да ме накарат да режа тревата с ножичка за нокти дори само ако изтъкна, че някой учител говори глупости. А с господин Агер бях много по-груб. Все пак Хейс, директорът, ми изчете кротко една лекция, че съм щял да изложа мнението си много по-ефективно, ако сдържам гнева си.
	— И сам дава пример, като не ти се ядосва — рече господин Духвиц с усмивка и Харалд осъзна, че Хейс бе сторил именно това.
	— Аз мисля, че Хейс греши — обади се Карен. — Понякога трябва да вдигнеш врява, за да бъдеш чут.
	Харалд реши, че е напълно права, и му се прииска да го беше казал на Хейс. Карен беше не само красива, а и проницателна. Но той имаше въпрос към господин Духвиц и нямаше търпение да му го зададе.
	— Сър, не ви ли притеснява какво могат да ви сторят нацистите? Знаем колко зле се отнасят с евреите в Германия и Полша.
	— Притеснява ме, но Дания не е Германия и немците като че ли ни смятат на първо място за датчани, а едва после за евреи.
	— Засега — изтъкна Тик.
	— Така е, но какви възможности имаме? Предполагам, че мога да замина на бизнес пътуване до Швеция, а там да кандидатствам за виза за Щатите. По-трудно ще е да изведа цялото семейство от страната. А и помисли колко много ще оставим тук: бизнеса, основан от прадядо ми, къщата, където са родени децата ми, колекция картини, които събирам цял живот… Така погледнато, като че ли е най-лесно да кротуваме и да се надяваме, че всичко ще е наред.
	— Все пак не сме някакви дребни търговци, за бога! — рече гневно Карен. — Аз мразя нацистите, но какво могат да сторят на семейство, което притежава най-голямата банка в страната?
	Харалд реши, че това вече е глупаво.
	— Нацистите могат да сторят каквото си пожелаят, трябва вече да сте го разбрали — рече той с насмешка.
	— О, нима? — отвърна Карен студено и Харалд осъзна, че я е засегнал. Смяташе да им разкаже за случилото се с чичо му Йоахим, но в този момент в стаята влезе госпожа Духвиц и всички заговориха за новата постановка на кралския балет — „Силфидите“.
	— Харесва ми музиката — каза Харалд, беше я слушал по радиото и можеше да свири някои откъси на пианото.
	— Гледали ли сте балета? — попита го госпожа Духвиц.
	— Не — искаше да се представи като познавач на балета, но ето че пропусна първата възможност. После осъзна колко опасно е да се преструваш пред това образовано семейство. — Честно да ви кажа, никога не съм ходил на театър — призна той.
	— Какъв ужас! — възкликна надменно Карен.
	Госпожа Духвиц я стрелна неодобрително с поглед и рече:
	— Тогава Карен трябва да ви заведе.
	— Мамо, аз съм ужасно заета — възпротиви се Карен. — Дублирам примабалерината!
	Харалд беше наранен от това отхвърляне, но реши, че тя го наказва заради коментара му за нацистите.
	Той пресуши чашата си. Горчиво-сладкият коктейл му хареса и го отпусна приятно, но вероятно го беше направил непредпазлив в приказките. Съжали, че оскърби Карен. Сега, когато тя се държеше студено с него, той осъзна колко много я харесва.
	Прислужницата, която им беше поднесла питиетата, обяви, че вечерята е сервирана в трапезарията. Те влязоха и се настаниха в единия край на дълга маса. Прислужницата предложи вино, но Харалд отказа.
	Ядоха зеленчукова супа, треска с бял сос и печено агнешко. Храната беше изобилна въпреки наложените ограничения и госпожа Духвиц обясни, че голяма част от нея идвала от имението.
	По време на вечерята Карен не продума нито веднъж на Харалд, обръщаше се към всички и към никого конкретно. Дори когато той я попита нещо, тя пак отговори като гледаше към останалите. Харалд беше обезсърчен. Тя бе най-очарователното момиче, което бе виждал, а успя да я настрои срещу себе си едва за няколко часа.
	След вечерята се върнаха в салона и пиха истинско кафе. Харалд се зачуди откъде ли го е купила госпожа Духвиц. Кафето беше ценно като злато и тя със сигурност не го отглеждаше в градината си.
	Карен излезе на терасата да изпуши цигара и Тик обясни, че техните старомодни родители не одобрявали момиче да пуши. Харалд беше поразен, не беше виждал толкова изискано момиче, което пие коктейли и пуши.
	Карен се върна, а господин Духвиц седна пред пианото и започна да прелиства нотите на статива. Госпожа Духвиц стоеше зад него.
	— Бетовен? — попита той и тя кимна. Господин Духвиц изсвири няколко ноти, а тя запя песен на немски. Харалд беше впечатлен и я аплодира накрая.
	— Изпей още една, мамо — настоя Тик.
	— Добре. Но след това ти ще изсвириш нещо.
	Родителите изпълниха още една песен, а после Тик донесе кларнета си и изсвири проста приспивна песен от Моцарт. Господин Духвиц седна пак пред пианото и изпълни валс на Шопен от „Силфидите“, а Карен събу обувките си и им показа един от танците, за които се подготвяше.
	Всички се обърнаха към Харалд. Той осъзна, че очакват да изпълни нещо. Не можеше да пее, освен ако не изреве някоя датска народна песен, затова се налагаше да свири.
	— Не ме бива много в класическата музика — рече той.
	— Глупости — отвърна Тик. — Каза, че свириш на пианото в църквата на баща си.
	Харалд седна пред клавишите. Не можеше да изпълни лутерански химни пред едно образовано еврейско семейство. Поколеба се и започна да свири „Пайн Топс буги-вуги“. Започна с мелодични трели с дясната ръка. После лявата се включи с настойчив бас ритъм, а дясната изсвири чувствения блус дисонанс. След няколко секунди Харалд съвсем се отпусна и се изгуби в музиката. Свиреше по-силно и по-категорично, като викаше на английски при всеки акцент: „Хайде всички, буги-вуги!“, точно като Пайн Топ. Мелодията стигна до кулминацията си и той обяви: „Ето за това говоря!“.
	Щом приключи, в стаята се възцари тишина. Господин Духвиц имаше болезненото изражение на човек, който е изял нещо развалено. Дори Тик беше смутен. Госпожа Духвиц рече:
	— Е, трябва да кажа, че в тази стая за пръв път звучи нещо подобно.
	Харалд осъзна, че е направил грешка. Интелигентното семейство Духвиц не одобряваше джаза, също като неговите родители. Духвиц бяха образовани, но това не ги правеше свободомислещи.
	— О, боже — рече той. — Явно не уцелих песента.
	— Така е — отвърна господин Духвиц.
	Карен, която стоеше зад дивана, улови погледа на Харалд. Той очакваше да види презрителна усмивка, но за негова изненада и удоволствие тя му смигна.
	Явно си беше струвало.

	* * *

	В неделя сутринта се събуди с мисълта за Карен.
	Надяваше се тя да дойде в стаята на брат си, за да си поговорят както предния ден, но не я видя. Тя не се появи и на закуска. Като се опита да звучи небрежно, той попита Тик къде е сестра му, а той отвърна незаинтересовано, че вероятно си прави упражненията.
	След закуска учиха два часа за изпита. Очакваха да го вземат лесно, но не искаха да рискуват, защото от резултатите зависеше дали ще идат в университет. В единадесет излязоха на разходка из имението.
	От края на алеята се виждаше порутен манастир, отчасти скрит от малка горичка.
	— Кралят го е конфискувал по време на Реформацията и той и наследниците му са живели в него сто години — рече Тик. — После построили Кирстенслот и старият манастир опустял.
	Разходиха се из галериите, по които навремето бяха вървели монасите. Килиите бяха превърнати в складове за градинарски сечива.
	— Някои от тези неща тук не са докосвани от десетилетия — рече Тик и побутна с крак едно ръждиво метално колело, после отвори врата към голяма, добре осветена стая. На тесните прозорци нямаше стъкла, но помещението изглеждаше чисто и сухо. — Това е била общата спалня. Все още се използва през лятото от сезонните работници в имението.
	Влязоха в изоставената църква, която сега беше пълна е вехтории и миришеше на плесен. Една кльощава черно-бяла котка се втренчи в тях, сякаш ги питаше какво право имат да нахълтват така, а после избяга през лишен от стъкло прозорец.
	Харалд вдигна едно платнище и разкри лъскав ролс-ройс седан, вдигнат на трупчета.
	— На баща ти ли е?
	— Да — чака да пуснат отново бензина.
	В църквата имаше и издраскан дървен работен тезгях с менгеме и колекция инструменти, които вероятно бяха използвани за поддръжката на колата в по-добрите времена. В ъгъла се виждаше мивка с едно кранче. До стената бяха струпани дървени сандъци от сапун и портокали. Харалд надникна в единия и откри цяла купчина малки автомобилчета от боядисана ламарина. Взе едно. На прозорчето беше нарисуван шофьор в профил, а на предното стъкло — в анфас. Спомни си как бе мечтал за такава като дете. Остави я внимателно в сандъка.
	В отсрещния ъгъл видя самолет с мотор, но без криле. Огледа го с интерес.
	— Какво е това?
	— „Стършел“*, производство на „Хавиленд“, английска компания. Татко го купи преди пет години, но така и не се научи да лети с него.
	[* „Horneth Moth“ — Б.п.]
	— А ти летял ли си?
	— О, да, много летяхме, когато беше нов.
	Харалд докосна голямата перка, беше почти метър и осемдесет дълга. Математическата прецизност на извивката й я превръщаше в произведение на изкуството. Самолетчето беше килнато леко на една страна и той видя, че колесникът е повреден, а едната гума е спаднала.
	Прокара ръка по фюзелажа и с изненада установи, че е от някакъв плат, опънат над рамката, с малки неравности и бръчки тук-там. Беше боядисан в светлосиньо с черна кабина, поръбена с бяло, но боята вече беше изгубила свежестта си и беше потъмняла, прашна и изцапана с масло. Всъщност имаше криле, чак сега ги видя — двойни и боядисани в сребристо — но бяха на шарнири и бяха свити назад.
	Харалд надникна през страничното стъкло на кабината. Отвътре приличаше на кола. С две седалки и лакирано дървено табло за уредите с много циферблати. Тапицерията на едната седалка беше разпорена и пълнежът стърчеше. Май че вътре се беше заселила мишка.
	Той откри дръжката на вратата и се промъкна в кабината, без да обръща внимание на тихото топуркане, което дочу. Седна на здравата седалка. Управлението не изглеждаше сложно. В средата имаше раздвоен лост, достъпен и от двете места. Той го хвана и опря крака на педалите. Помисли си, че летенето сигурно е много по-вълнуващо от карането на мотоциклет. Представи си как се рее над замъка като гигантска птица, а двигателят реве в ушите му.
	— Ти пилотирал ли си го? — попита той Тик.
	— Не. Карен обаче вземаше уроци.
	— Наистина ли?
	— Беше твърде малка, за да получи разрешително, но беше доста добра.
	Харалд си поигра с уредите. Видя два ключа и ги натисна едновременно, но нищо не се случи. Лостът и педалите се движеха хлабаво, сякаш не бяха свързани с нищо. Щом го видя, Тик рече:
	— Свалиха част от кабелите миналата година — трябваха им за ремонта на земеделските машини. Да вървим.
	Харалд можеше с часове да си играе със самолета, но Тик беше нетърпелив, затова се наложи да слезе от кабината.
	Излязоха от задния изход на манастира и тръгнаха по един коларски път през гората. До Кирстенслот имаше голямо стопанство.
	— Отдадено е под аренда на семейство Нилсен още преди да се родя — рече Тик. — Те отглеждат свине за бекон, но имат и млекодайни стада, които печелят награди, както и стотици акри с пшеница.
	Минаха покрай огромна житна нива, после прекосиха пълно с черно-бели крави пасище и доловиха вонята на свине в далечината. Щом излязоха на черния път към стопанството, видяха трактор с ремарке. Един млад мъж с работен гащеризон надничаше в двигателя. Тик му стисна ръката и каза:
	— Здравей, Фредерик, какво става?
	— Двигателят изгасна по средата на пътя. Карах господин Нилсен и семейството му към църквата — Харалд погледна пак към ремаркето и видя, че в него има две пейки. — Сега възрастните вървят пеша натам, а малките поеха към дома.
	— Моят приятел Харалд е цар на всякакви машинарии.
	— Ще съм благодарен, ако погледне.
	Тракторът беше стар модел, с дизелов двигател и с гуми вместо стоманени вериги. Харалд се наведе да огледа двигателя.
	— Какво става, когато дадеш газ?
	— Ще ти покажа — Фредерик дръпна една дръжка, стартерът зави, но моторът не запали. — Мисля, че му трябва нова горивна помпа. — Фредерик поклати отчаяно глава. — Не можем да вземем резервни части от другите машини.
	Харалд се смръщи скептично. Надушваше гориво и предположи, че помпата работи, но дизелът не достига до цилиндрите.
	— Би ли опитал отново?
	Фредерик дръпна дръжката и на Харалд му се стори, че тръбата на горивния филтър помръдва. Вгледа се по-внимателно и забеляза, че от клапата изтича гориво. Посегна, размърда муфата и цялата клапа се измъкна от филтъра.
	— Тук е проблемът — рече той. — Вътрешната резба се е износила и изтича гориво. Имаш ли парче тел?
	Фредерик зарови из джобовете на панталоните си.
	— Имах един здрав канап.
	— Ще свърши работа на първо време — Харалд прикрепи клапата на място и я завърза за филтъра с канапа, за да не се клати. — Опитай да запалиш сега.
	Фредерик дръпна дръжката и моторът заработи.
	— Е, проклет да съм! Ти го оправи — възкликна той.
	— При първа възможност смени канапа с тел. Тогава няма да ти трябва резервна част.
	— Сигурно няма да останеш тук седмица-две? — попита Фредерик. — В тази ферма има много повредени машини.
	— Не, съжалявам — трябва да се връщам в училище.
	— Е, късмет — Фредерик се качи в трактора. — Трябва да стигна до църквата навреме, за да откарам Нилсенови у дома. Както и да е, благодаря ти. — И потегли.
	Харалд и Тих продължиха обратно към замъка.
	— Беше впечатляващо — каза Тик.
	Харалд сви рамене. Откакто се помнеше, умееше да поправя машини.
	— Старият Нилсен много си пада по последните нововъведения — добави Тик. — Машини за сеитба, жътва и дори за доене на мляко.
	— А намира ли гориво за тях?
	— Да. Ако си производител на храни, ти дават. Но никой не може да намери резервни части за нищо.
	Харалд си погледна часовника: нямаше търпение да се види с Карен на обяд. Щеше да я разпита за уроците по пилотаж.
	В селото се отбиха в кръчмата. Тик купи две халби бира и се настаниха отвън, на слънце. От другата страна на улицата хората вече излизаха от малката църква от червени тухли. Фредерик мина с трактора и им помаха. В ремаркето се бяха настанили петима — едрият белокос мъж с грубо, загоряло от слънцето лице сигурно беше фермерът Нилсен.
	От църквата излезе и мъж с черна полицейска униформа, придружен от безлична женица и две малки деца. Той изгледа враждебно Тик, когато приближиха.
	Едно от децата, момиченце на около седем години, попита високо:
	— Те защо не идват на църква, тате?
	— Защото са евреи — отвърна мъжът. — Те не вярват в Нашия Господ.
	Харалд погледна към Тик.
	— Това е селският полицай, Пер Хансен — рече Тик тихо. — И местният представител на Датската националсоциалистическа работническа партия.
	Харалд кимна. Датските нацисти бяха слаба партия. На последните избори преди две години бяха спечелили едва три места в Ригстага. Но окупацията беше събудила надеждите им и със сигурност немците бяха притиснали правителството да даде министерски пост на лидера на нацистите, Фриц Клаусен. Все пак крал Кристиан беше проявил упорство и блокира този ход, а немците отстъпиха. Членовете на партията бяха разочаровани, също като Хансен, но явно очакваха вятърът да промени посоката си. Изглежда бяха напълно уверени, че и тяхното време ще настъпи. Харалд се страхуваше, че може и да са прави.
	Тик допи бирата си.
	— Време е за обяд.
	Върнаха се в замъка. В предния двор Харалд с изненада видя Паул Кирке, братовчед на съученика му Мадс и приятел на брат му Арне. Паул беше с къси панталони, а до големия тухлен портал бе опрян мотоциклет. Харалд го беше срещал няколко пъти и сега спря да поговорят, а Тик влезе в къщата.
	— Тук ли работиш? — попита го Паул.
	— Не, на гости съм. Училището още не е свършило.
	— Стопанството наема ученици за жътвата. Какво мислиш да правиш през лятото?
	— Не зная. Миналата година работих на един строеж в Санде — изкриви лице и добави: — След това се оказа, че било немска база.
	Паул изглежда се заинтересува.
	— Така ли? И каква база?
	— Нещо като радиостанция е май. Уволниха всички датчани, преди да инсталират съоръжението. Това лято сигурно ще работя с рибарите и ще чета за подготвителния курс в университета. Надявам се да учим физика при Нилс Бор.
	— Много добре. Мадс все повтаря, че си гений.
	Харалд тъкмо щеше да попита Паул какво прави в Кирстенслот, когато отговорът стана очевиден. Карен се появи от задната страна на къщата, като буташе велосипед.
	Изглеждаше великолепно с късите панталонки цвят каки, които разкриваха дългите й крака.
	— Добро утро, Харалд — каза тя. После отиде при Паул и го целуна. Харалд с ревност забеляза, че целувката, макар и кратка, беше по устните.
	— Здрасти — отвърна той.
	Беше покрусен. Очакваше да прекара един час с нея на масата, а тя отиваше на разходка с велосипед с Паул, който, по всичко личеше, беше неин приятел, макар и с десет години по-възрастен. Харалд едва сега установи, че той изглежда доста добре, имаше правилни черти и усмивка на кинозвезда, която разкриваше съвършени зъби.
	Паул хвана Карен за ръцете и я огледа от глава до пети.
	— Ти си абсолютно възхитителна — рече той. — Ще ми се да имах апарат, за да те снимам.
	Тя се усмихна мило.
	— Благодаря.
	— Готова ли си?
	— Готова.
	И се качиха на велосипедите.
	Харалд се чувстваше ужасно. Гледаше ги как се отдалечават един до друг по огряната от слънцето алея и извика след тях:
	— Приятна разходка!
	Карен му помаха, без да се обръща.


>>	Шеста глава

	Хермия Маунт бе на път да изгуби работата си.
	Досега не се беше случвало подобно нещо. Тя беше умна и добросъвестна и работодателите й винаги я смятаха за съкровище въпреки острия й език. Но настоящият й шеф, Хърбърт Ууди, щеше да я уволни веднага щом събереше кураж.
	Двама датчани, които работеха за МИ–6, бяха арестувани на летище „Каструп“ и без съмнение в момента ги разпитваха. Това беше тежък удар по мрежата на „Нощна стража“. Ууди беше мирновременен разузнавач и бюрократ с дълга служба. Имаше нужда да прехвърли на някого отговорността и Хермия бе подходящият кандидат за това.
	Тя разбираше положението. Работеше за британското правителство от десет години и познаваше похватите. Ако бъдеше принуден да признае, че неговият отдел е виновен за случилото се, Ууди щеше да прехвърли отговорността на най-младшия служител, с когото разполагаше. Той и бездруго не обичаше да работи с жени и щеше да е много доволен да я замени с някой мъж.
	Първоначално Хермия дори се замисли дали да не се самопредложи за изкупителна жертва. Никога не беше срещала двамата самолетни механици — те бяха вербувани от Паул Кирке — но мрежата беше нейно дело и тя бе отговорна за съдбата на арестуваните мъже. Беше така разстроена, сякаш те вече бяха покойници, и не искаше да продължава.
	„Все пак“, мислеше си тя, „с какво всъщност помагаше в тази война?“ Просто събираше информация, която така и не се използваше. Мъжете рискуваха живота си, за да й изпратят снимки на копенхагенското пристанище, а нищо не произтичаше от това. Пълна глупост.
	Все пак съзнаваше, че тази тежка и рутинна работа е важна. Един ден разузнавателен самолет щеше да заснеме пристанището пълно с кораби, а военните стратези трябваше да знаят дали това е нормален трафик или внезапно струпване на завоевателна армия — и тогава снимките на Хермия щяха да станат изключително важни.
	Освен това посещението на Дигби Хор придаде особена спешност на работата й. Германската система за засичане на самолети можеше да е оръжието, което щеше да реши войната. Колкото повече мислеше за това, толкова по-вероятно й се струваше ключът към всичко да се намира в Дания. Датският западен бряг изглеждаше идеалното местоположение за една станция за ранно предупреждение, предназначена да засича бомбардировачите, които приближаваха Германия.
	А никой друг в МИ–6 не владееше датски така добре като нея. Тя познаваше Паул Кирке лично и той й вярваше. Щеше да е истинско бедствие, ако непознат човек поемеше нещата. Трябваше да си запази работата. Иначе казано, да надхитри шефа си.
	— Това са лоши новини — отбеляза мъдро Ууди, докато тя стоеше пред бюрото му.
	Кабинетът му се намираше в бивша спалня на старата къща в Блечли Парк. Тапетите на цветя и лампите с копринени абажури подсказваха, че преди войната стаята е принадлежала на жена. Пълните с дрехи гардероби бяха заменени с кантонерки, а на мястото на тоалетката с вретеновидни крачета и трикрило огледало имаше стоманена маса за карти. И вместо красива жена със скъп копринен халат, стаята приютяваше дребен, надут мъж със сив костюм и очила.
	Хермия се постара да изглежда спокойна.
	— Винаги има опасност, когато разпитват агент, разбира се — каза тя. — Обаче… — Помисли си за двамата, които бяха разпитвани и измъчвани, и дъхът застина в гърлото й. После се съвзе. — В този случай имам чувството, че рискът е малък.
	Ууди изсумтя скептично.
	— Може да се наложи да започнем разследване.
	Сърцето й се сви. Разследване означаваше следовател от външен отдел. Той трябваше да намери изкупителна жертва и тя беше очевидният избор. Започна защитната стратегия, която беше подготвила.
	— Двамата арестувани мъже не могат да издадат никакви тайни. Те са от наземния екип на летището. Човек от „Нощна стража“ им дава документите и те просто ги поставят в кухия клин за колесника — все пак знаеше, че може да разкрият привидно невинни подробности за начина, по който са били вербувани и ръководени, и така един умен полицай щеше да стигне до други агенти.
	— Кой им е предавал документите?
	— Матиес Херц, лейтенант от армията. Сега се укрива. А механиците не познават друг от мрежата.
	— Значи благодарение на пълната секретност сме ограничили вредите за организацията.
	Хермия предположи, че Ууди репетира доклада си пред шефовете, и се насили да го поласкае.
	— Точно така, сър, добре формулирано.
	— Но как датската полиция се е добрала до твоите хора?
	Хермия очакваше този въпрос и бе обмислила добре отговора.
	— Мисля, че проблемът е в шведската страна.
	— О… — Ууди засия. Швеция беше неутрална държава и не влизаше в отговорностите му. Той се радваше на шанса да прехвърли вината на друг отдел. — Моля, седнете, госпожице Маунт.
	— Благодаря — Хермия се обнадежди: Ууди реагираше точно както се бе надявала. Тя кръстоса крака и продължи: — Мисля, че шведският посредник е предал копия от нелегалните вестници на „Ройтерс“ в Стокхолм и вероятно така са се усетили германците. Вие имате строго правило нашите агенти да се придържат единствено към събиране на информация и да не си позволяват допълнителни дейности, например свързани с пропаганда. — Това си беше чисто ласкателство: тя никога не бе чувала подобно нещо от устата на Ууди, макар то наистина да беше принцип в шпионажа.
	Все пак той кимна мъдро.
	— Така е.
	— Припомних на шведите това ваше правило още щом разбрах какво се е случило, но явно вредата вече е била факт.
	Ууди изглеждаше замислен. С удоволствие би твърдял, че не са послушали съвета му. Всъщност не обичаше хората да следват съветите му, защото, когато нещата потръгнат, те си приписваха заслугите. Предпочиташе хората да са пренебрегнали съвета му, ако всичко се обърка. Тогава можеше да заяви: „Нали ви казах“.
	— Да направя ли паметна записка, в която споменавам вашето правило и цитирам сигнала си до шведската легация?
	— Добра идея — така му харесваше дори повече. Нямаше сам да прехвърли вината, щеше да го цитира незначителен служител, който само по една случайност му прехвърля заслугата, че е алармирал за ситуацията.
	— Но ще трябва нов канал за получаване на информация от Дания. Не можем да използваме радио за подобен материал, предаването отнема твърде много време.
	Ууди нямаше представа как да организира алтернативен контрабанден маршрут.
	— О, това е проблем — рече той с лека паника в гласа.
	— За щастие имаме резервен вариант, линията влак-параход, която тръгва от Хелсингьор в Дания и стига до Хелсингборг в Швеция.
	Ууди беше облекчен.
	— Прекрасно.
	— Вероятно трябва да спомена в записката, че сте ми заповядали да задействам това.
	— Чудесно.
	Тя се поколеба.
	— А… разследването?
	— Е, не съм сигурен, че е необходимо. Вашата записка ще отговори на всички въпроси.
	Тя прикри облекчението си. Все пак нямаше да я уволнят. Знаеше, че трябва да приключи, докато е в изгодна позиция. Но имаше още един проблем, за който се налагаше да говори с него. Възможността й се стори идеална.
	— Можем да повишим многократно сигурността, сър.
	— Нима? — изражението му казваше, че ако е имало такава възможност, той отдавна е щял да се сети за нея.
	— Можем да използваме по-сложни кодове.
	— Какво им е на кодовете със заместване от стихове и книги? Агентите от МИ–6 ги използват от години.
	— Опасявам се, че германците може да намерят начин да ги разбият.
	Ууди се усмихна снизходително.
	— Не, не мисля, скъпа моя.
	Хермия реши да рискува и да му се противопостави.
	— Може ли да ви покажа какво имам предвид? — и без да чака отговор, тя продължи: — Погледнете това кодирано съобщение. — Бързо написа в бележника си:
C>
	_gsff cffs jo uif dbouffo_
C$
	— Най-често срещаната буква е _f_.
	— Очевидно.
	— В английския език най-често срещаната буква е _e_, така че първото, което дешифровчикът ще направи, е да предположи, че _f_ е всъщност _e_, което дава това:
C>
	_gsEE cEEs jo uiE dbouEEo_
C$
	— То може да значи всичко — рече Ууди.
	— Не съвсем. Колко четирибуквени думи завършват с двойно „_e_“?
	— Нямам никаква представа.
	— Често срещаните са само няколко: _flee, free, glee, thee и tree_*. Сега да погледнем втората група.
	[* Бягам (книж.), свободен, радост, тебе, дърво (англ.). — Б.п.]
	— Госпожице Маунт, наистина нямам време…
	— Само още няколко секунди, сър. Има много четирибуквени думи с двойно „_e_“ в средата. Коя може да е първата буква? Не може да е _a_, разбира се, но може да е _b_. Е, коя дума, започваща с _bee_ би следвала логично. _Flee been_ няма никакъв смисъл, _free bees_ звучи странно, макар че _tree bees_* може да е вярно…
	[* „Бягам боб“, „свободни пчели“, „дървесни пчели“ (англ.) — Б.п.]
	Ууди я прекъсна, като възкликна триумфално:
	— _Free beer!_*
	[* „Безплатна бира“ (англ.) — Б.п.]
	— Нека пробваме така. Следващата група е от две букви, а няма много думи от по две букви: _an, at, in, if, it, on, of, or_, и _up_ са най-често срещаните. Четвъртата група е трибуквена дума, която завършва с _e_, има много такива, но най-често срещаната е _the_.
	На Ууди явно му стана интересно.
	— Безплатна бира за нещо си.
	— Или в нещо си. А това нещо си е седембуквена дума с двойно _е_, така че явно завършва на _eed, eef eek, eel, eet, een, eep_…
	— Безплатна бира в столовата! — възкликна победоносно Ууди.
	— Точно така — отвърна Хермия. После замълча, като се взираше в него и го чакаше да проумее случилото се. След няколко секунди каза: — Ето колко лесни за разбиване са нашите кодове, сър. — Погледна си часовника. — Отне ни три минути.
	Той изсумтя.
	— Много хубав номер, госпожице Маунт, но ветераните в МИ–6 са по-компетентни от вас по този въпрос, дори от мен.
	„Няма смисъл“, помисли си тя отчаяно. Днес той нямаше да поддаде. Налагаше се да опита отново по-късно. Тя се насили да се оттегли с такт.
	— Разбирам, сър.
	— Съсредоточете се върху вашите собствени отговорности. С какво се занимават сега хората ви от „Нощна стража“?
	— Ще ги помоля да следят за всякакви индикации, че германците са разработили система за засичане на самолети от голямо разстояние.
	— Господи, не правете подобно нещо!
	— Защо?
	— Ако врагът разбере, че разпитваме за това, ще решат, че ние имаме такава!
	— Но, сър, ако наистина разполагат с такава?
	— Не разполагат. Уверявам ви.
	— Но господинът от Даунинг Стрийт, който ме посети миналата седмица, изглежда не мисли така.
	— Поверително ще ви кажа, госпожице Маунт, че комисия на МИ–6 наскоро проучи тази история с радарите и заключи, че ще минат поне още осемнадесет месеца, преди врагът да разработи подобна система.
	„Е“, помисли си Хермия, „значи я наричат радар“. Усмихна се и излъга:
	— Това е много успокояващо. Предполагам, че и вие сте участвали в комисията, сър?
	Ууди кимна.
	— Бях й председател.
	— Благодаря, че ме успокоихте. Ще ида да се заема с доклада.
	— Всичко хубаво.
	Хермия излезе. Лицето я болеше от фалшивите усмивки и бе изтощена от усилието постоянно да отстъпва пред Ууди. Беше си запазила работата и си позволи миг на задоволство, докато вървеше към кабинета си. Но пък се провали с кодовете. Беше научила името на системата за засичане на самолети — радар — ала явно Ууди нямаше да й позволи да разследва дали немците имат такава в Дания.
	Копнееше да направи нещо, за да помогне в тази война. Рутинната работа я изнервяше и я правеше нетърпелива. Искаше да постигне реални резултати. Те можеха да оправдаят дори случилото се с двамата бедни самолетни механици от „Каструп“.
	Можеше да разследва вражеския радар без разрешението на Ууди, разбира се. Той сигурно щеше да се усети, но тя бе готова да поеме този риск. Все пак не знаеше какво да каже на „Нощна стража“. Какво да търсят и къде? Имаше нужда от още информация, преди да инструктира Паул Кирке. А Ууди нямаше да й я даде.
	Все пак той не беше единствената й надежда.
	Тя седна зад бюрото си и вдигна телефона.
	— Моля, свържете ме с Даунинг Стрийт номер десет.

	* * *

	Срещна се с Дигби Хор на Трафалгар Скуеър. Стоеше в подножието на Колоната на Нелсън и гледаше как той пресича улицата откъм Уайтхол. Усмихна се на енергичната, несиметрична походка, която в нейните очи някак му подхождаше. Стиснаха си ръцете и тръгнаха към Сохо.
	Беше топла лятна вечер и в Усет Енд беше оживено, тротоарите гъмжаха от хора, запътили се към театри, кина, барове и ресторанти. Но тази ведра гледка се помрачаваше от разрушенията след бомбардировките, от почернелите руини, които зееха в редиците сгради като прогнил зъб в усмивка.
	Тя си мислеше, че отиват в някоя кръчма, за да изпият по едно, но Дигби я поведе към малък френски ресторант. Масите до тях бяха празни и те можеха да разговарят спокойно.
	Дигби беше облечен със същия тъмносив костюм, но тази вечер беше със синя риза, която отиваше на сините му очи. Хермия се зарадва, че бе сложила любимото си бижу — брошка пантера със смарагдови очи.
	Нямаше търпение да минат към работата. Беше отказала среща с него и не искаше той да си мисли, че е променила решението си. Още щом поръчаха, тя рече:
	— Искам да накарам агентите си в Дания да търсят там радар на немците.
	Той я изгледа с присвити очи.
	— Положението е малко по-сложно. Вече е сигурно, че те имат радар, както и ние. Но техните може би са по-ефективни от нашите — смазващо по-ефективни.
	— О… — тя беше смаяна. — Ууди каза… няма значение.
	— Отчаяно искаме да разберем защо тяхната система е толкова добра. Или са изобретили нещо по-добро от нас, или са успели да го използват по-ефективно — или и двете.
	— Така е — тя бързо пренастрои мислите си в светлината на тази нова информация. — Така или иначе има голяма вероятност тази машина да е в Дания.
	— Да, логично е — а и кодовото име Фрея предполага Скандинавия.
	— Е, какво да търсят моите хора?
	— Трудно е да се каже — Дигби се смръщи. — Не знаем как изглежда съоръжението — там е проблемът, нали?
	— Предполагам, че излъчва радиовълни.
	— Да, разбира се.
	— И те прекосяват големи разстояния — иначе не биха осигурявали ранно предупреждение.
	— Да. Сигналът трябва да прекосява поне, да кажем, осемдесет километра, иначе ще е безполезен. Вероятно дори повече.
	— А ние можем ли да ги чуем?
	Той вдигна вежди изненадан.
	— Да, с радиоприемник. Хитро предложение — не знам защо никой не се сети досега.
	— А сигналите могат ли да бъдат различени от нормалните радиоемисии?
	Той кимна.
	— Ще се чуват серии пулсации, вероятно много бързи, може би по хиляда в секунда. Ще звучат като непрекъснат тон. Така че лесно ще ги различите от _BBC_. А и ще е много по-различно от точките и тиретата на военните.
	— Вие сте инженер. Можете ли да сглобите радиоприемник, който да улови такива сигнали?
	Той се замисли.
	— Трябва да е преносим, предполагам.
	— Да се събира в куфарче.
	— И да работи с батерия, за да може да се използва навсякъде.
	— Да.
	— Възможно е. Има технически екип в Уелуин, който се занимава точно с такива неща — Уелуин беше малък град между Блечли и Лондон. Експлодиращи репи, радиопредаватели, скрити в тухли, и тем подобни. Вероятно могат да стъкмят нещичко.
	Храната беше поднесена. Хермия бе поръчала салата от домати, която беше поръсена е кълцан лук и мента, и тя се зачуди защо британските готвачи не могат да създадат такава проста и вкусна храна, вместо консервирани сардини и варено зеле.
	— Защо решихте да включите „Нощна стража“? — попита я Дигби.
	Тя не разбра напълно въпроса му, но отвърна:
	— Стори ми се добра идея.
	— Е, не е идея, която би хрумнала на средностатистическата жена, държа да отбележа.
	Тя си спомни сражението с друг шеф бюрократ и се запита защо упорства толкова.
	— Искам да ударим нацистите. Изпитвам огромно отвращение към тях.
	— Фашизмът приписва всички проблеми на грешна кауза — на хората от различна раса.
	— Зная, но не е това, а нещо в униформите, перченето, преструвките, в начина, по който реват изпълнените си с омраза речи. Просто ми призлява.
	— И кога видяхте всичко това? Тогава е нямало много нацисти в Дания.
	— Прекарах година в Берлин през тридесетте. Гледах ги как маршируват, как ликуват, как плюят по хората и разбиват витрините на магазините на евреи. Помня, че си мислех: тези трябва да бъдат спрени, преди да покварят целия свят. И все още го мисля. В нищо не съм така сигурна.
	Той се усмихна.
	— Аз също.
	Хермия си беше поръчала фрикасе с морски дарове и отново бе поразена от онова, което френският готвач бе сътворил с най-обикновени съставки въпреки дажбите. Ястието съдържаше накълцана змиорка, малко от любимите на лондончаните морски охлюви и филета от треска, но всичко беше прясно, добре подправено и тя се хранеше с удоволствие.
	От време на време поглеждаше към Дигби и той винаги отвръщаше на погледа й със смесица от възхищение и похот. Тя се притесни. Ако той се влюбеше в нея, това щеше да доведе единствено до неприятности и разбито сърце. Но пък беше приятно, макар и объркващо, някой мъж да те желае така очевидно. В един момент усети, че се изчервява, и вдигна ръка към шията си, за да скрие руменината. Нарочно насочи мислите си към Арне. При първия им разговор в бара на ски хотела в Норвегия тя разбра, че е открила онова, което липсва в живота й.
	— Сега разбирам защо никога не съм имала задоволителна връзка с мъж — каза тя на майка си. — Защото не бях срещнала Арне. — Когато той й предложи брак, тя отвърна: — Ако знаех, че има мъже като теб, щях да се омъжа за такъв още преди години.
	Съгласи се на всичко, което той й предложи. Тя обикновено така упорстваше да стане на нейната, че дори не живееше със съквартирантка, но по отношение на Арне беше готова на всичко. Всеки път щом я поканеше да излязат, се съгласяваше; щом я целунеше, отвръщаше на целувката му; а когато галеше гърдите й под ски пуловера, тя само въздишаше от удоволствие; щом почукаше на вратата на стаята й в хотела посред нощ, казваше: „Много се радвам, че дойде“.
	Мислите за Арне й помогнаха да охладнее към Дигби и когато свършиха с вечерята, тя отново насочи разговора към войната. Съюзническата армия, която включваше сили на Великобритания, на Британската общност и на Свободна Франция беше нахлула в Сирия. Това беше незначителна битка в покрайнините и двамата бяха съгласни, че изходът й не е важен. Единствено конфликтът в Европа имаше значение. И тук беше бойното поле за бомбардировачите.
	Излязоха от ресторанта по тъмно, но имаше пълнолуние. Тръгнаха на юг, към къщата на майка й в Пимлико, където щеше да нощува. Когато прекосиха парк „Сейнт Джеймс“, луната се скри зад облак и Дигби се обърна и я целуна.
	Тя не можа да не се възхити на бързото му и уверено настъпление. Устните му се озоваха върху нейните, преди да е успяла да се извърне. Той силно я придърпа към себе си и гърдите й се притиснаха в него. Хермия знаеше, че не е редно, но за свое изумление установи, че му отвръща. Внезапно си спомни какво е да почувстваш твърдото тяло на мъж и горещата му кожа, и в прилив на желание отвори уста.
	Целуваха се жадно цяла минута, но ръката му посегна към гърдите й и развали магията. Тя беше твърде стара и уважавана, за да се натиска с някого в парка. Откъсна се от него.
	Мисълта да го покани у дома прекоси ума й и щом си представи огорчените и неодобрителни изражения на Магс и Бетс, започна да се смее.
	— Какво има? — попита той.
	Видя, че е наранен. Вероятно реши, че смехът й е свързан с недъга му. „Не бива да забравям колко уязвим към подигравки е“, помисли си Хермия. Затова побърза да обясни:
	— Майка ми е вдовица, която живее със своя приятелка, стара мома. Просто си представих как ще реагират, когато им кажа, че искам да поканя мъж за през нощта.
	Изражението му се промени.
	— Харесва ми този ход на мисли — рече той и пак опита да я целуне.
	Тя се изкуши, но си спомни за Арне и сложи длан на гърдите му.
	— Не — рече твърдо. — Заведи ме у дома.
	Излязоха от парка. Моментната еуфория я напусна и я завладя притеснение. Как бе възможно да се наслади на целувката на Дигби, когато обичаше Арне? Щом подминаха Биг Бен и Уестминстърското абатство, сирената за въздушно нападение прогони всички мисли от ума й.
	— Искаш ли да намерим укритие? — попита Дигби.
	Много лондончани вече не се криеха при бомбардировките. Бяха се изморили от безсънни нощи и вече бяха решили, че си струва да рискуват. Други пък бяха станали фаталисти, казваха, че или ще умреш, или не, и нищо не можеш да направиш. Хермия не беше чак толкова преситена, но от друга страна нямаше намерение да прекарва нощта в бомбоубежище с любвеобилния Дигби. Тя неволно завъртя годежния пръстен на дясната си ръка.
	— Само на няколко минути сме от къщата. Имаш ли нещо против да продължим?
	— Може би все пак ще се наложи да остана при майка ти през нощта.
	— Е, поне ще ме наглеждат.
	Те забързаха покрай Уестминстър към Пимлико. Лъчи на прожектори претърсваха пръснатите по небето облаци и се чу зловещото жужене на тежките самолети, сякаш огромен звяр ръмжеше от глад. Някъде загърмяха противовъздушните оръдия и снарядите озариха небето като фойерверки. Хермия се зачуди дали майка й е излязла с линейката тази нощ.
	За неин ужас бомбите започнаха да падат съвсем наблизо, макар че беше нормално да ударят най-силно в индустриалния Ийст Енд. Оглушителен тътен се надигна като че ли от съседната улица. След минута покрай тях с рев профуча пожарна кола. Хермия забърза колкото можеше.
	— Много си спокойна, не те ли е страх? — попита Дигби.
	— Разбира се, че ме е страх — рече тя нетърпеливо. — Просто не се паникьосвам.
	Завиха зад ъгъла и видяха горяща сграда. Пожарната кола беше спряла отпред и мъжете развиваха маркучите.
	— Още колко има? — попита Дигби.
	— На съседната улица е — отвърна Хермия, като се задъхваше.
	Когато завиха зад следващия ъгъл, видяха още една пожарна кола в края на улицата, близо до къщата на Магс.
	— Господи! — възкликна Хермия и хукна натам. Сърцето й бумтеше от страх, докато тичаше по тротоара. Видя и линейка, поне една къща в края на улицата беше ударена.
	— Не, моля те — занарежда на глас.
	Щом се приближи, с объркване установи, че не може да познае къщата на майка си, макар да виждаше съвсем ясно, че съседната гори. Спря и се втренчи в опит да се ориентира. А след това, най-сетне осъзна, че къщата на майка й я няма. Нищо не беше останало, освен огромна дупка в редицата и купчина отломки. Хермия изстена отчаяно.
	— Това ли е къщата? — попита Дигби.
	Тя кимна, не можеше да продума.
	Той извика властно на един пожарникар:
	— Хей, ти! Какво е станало с хората в тази сграда?
	— Един човек е загинал при взрива — посочи малкия преден двор на къщата от другата страна. На земята лежеше носилка с нечие тяло. Лицето беше покрито.
	Хермия усети как Дигби я хваща под ръка и заедно влязоха в двора. Тя клекна и Дигби откри лицето на трупа.
	— Това е Бетс — каза Хермия и чак й призля от вина, защото почувства облекчение.
	Дигби се огледа.
	— Кой седи там на стената?
	Хермия вдигна глава и сърцето й подскочи, когато разпозна фигурата на майка си. Беше с униформата си и метална каска. Седеше сякаш съвсем безжизнена на ниската стена.
	— Мамо?
	Майка й погледна нагоре и Хермия видя, че по лицето й се стичат сълзи. Отиде при нея и я прегърна.
	— Бетс е мъртва — рече майка й.
	— Съжалявам, мамо.
	— Тя толкова много ме обичаше — зарида майка й.
	— Зная.
	— Наистина ли? Наистина ли знаеш? Цял живот ме е чакала. Това разбираш ли? Цял живот.
	Хермия прегърна майка си още по-силно.
	— Много съжалявам.

	* * *

	Сутринта на девети април четиридесета година, когато Хитлер нападна Дания, в морето имаше почти двеста датски кораба. Цял ден предавания на датски по _BBC_ призоваваха моряците да се отправят към пристанищата на Съюзниците, вместо да се приберат в завладяната си родина. Общо около пет хиляди мъже приеха това предложение за убежище. Повечето се отправиха към пристанища в източната част на Англия и продължиха да плават под британски флаг. Вследствие на това към средата на следващата година в няколко английски пристанищни градове имаше малки датски общности.
	Хермия реши да отиде до рибарския град Стоукби. Тя беше идвала тук два пъти, за да говори с датчаните. Сега каза на шефа си, Хърбърт Ууди, че мисията й е да свери с тях донякъде остарелите им планове на главните датски пристанища и да въведе необходимите поправки.
	Той й повярва.
	На Дигби Хор Хермия разказа друга история.
	Дигби се появи в Блечли два дни след като бомба разруши къщата на майка й. Донесе радиоприемник и пеленгатор, спретнато опаковани в доста протрит кожен куфар. Докато й показваше как да използва оборудването, тя си спомни с вина за целувката в парка и за удоволствието от нея и с неудобство се зачуди как ще погледне Арне в очите.
	Първоначалният й план беше да се опита да вкара контрабандно радиоприемника чрез „Нощна стража“, но след това измисли нещо по-просто. Сигналите от радарния апарат вероятно можеха да бъдат уловени както по суша, така и по море. Каза на Дигби, че ще даде куфара на капитана на риболовен кораб и ще го научи да го използва. Дигби одобри.
	Планът можеше и да проработи, но тя всъщност не искаше да възлага такава важна задача на някой друг. Затова възнамеряваше да я свърши сама.
	В Северно море, между Англия и Дания, имаше голяма пясъчна ивица, наречена Доджър Бенк, където морето беше плитко, на места почти петнадесет метра, и риболовът процъфтяваше. И британски, и датски кораби хвърляха мрежи там. Всъщност на датските съдове беше забранено да се отдалечават толкова много от родния бряг, но немците искаха херинга, затова рядко налагаха санкции и забраната редовно бе нарушавана. Известно време Хермия обмисля възможността съобщения — дори хора — да пътуват между двете страни с рибарски кораби, като бъдат прехвърляни от Дания към Англия и обратно по средата на пътя. Сега обаче имаше по-добра идея. Другият край на Доджър Бенк бе едва на сто и шестдесет километра от датския бряг. Ако всичко вървеше според предвижданията й, сигналите от машината Фрея трябваше да бъдат засечени там.
	Тя се качи на влака в петък следобед. Беше с панталони, широк пуловер и ботуши, а косата й бе прибрана под мъжки кариран каскет. Докато влакът се нижеше през мочурливите равнини на Източна Англия, тя се тревожеше дали планът й ще проработи. Дали ще намери кораб, който да я качи? Дали ще засече сигналите, както очакваше? Или цялата тази история ще се окаже загуба на време?
	След малко мислите й се насочиха към майка й. На погребението на Бетс предния ден Магс беше овладяна, изглеждаше спокойна и тъжна, а не съсипана от мъка. Днес бе заминала за Корнуол при сестра си, лелята на Хермия — Бела. В нощта на бомбардировките обаче тя беше разкрила душата си.
	Двете жени бяха много близки приятелки, но явно ставаше дума за нещо повече. Хермия всъщност не искаше да разсъждава какво е това повече и все пак беше заинтригувана. Отхвърляше притеснителната мисъл за някаква физическа връзка между Магс и Бетс и сега бе шокирана, че майка й е поддържала страстна и явно дългогодишна връзка, като е успявала да крие това с години както от нея, така и от баща й.
	Пристигна в Стоукби в осем, в топла лятна вечер, и от гарата тръгна право към кръчмата „Шипрайтс Армс“ до пристанището. Отне й няколко минути да поразпита и научи, че Стен Мюнх, датски капитан, когото беше срещнала при последното си посещение тук, трябва да отплава сутринта с кораба си „Морганманд“, което означаваше „ранобудник“. Откри го в дома му на склона. Мюнх подрязваше живия плет пред градината си като същински англичанин. Той я покани вътре.
	Беше вдовец и живееше със сина си Ларс, който бе на кораба с него на девети април четиридесета година. Ларс се беше оженил за местно момиче, Карол. Хермия я завари да кърми новороденото им дете. Ларс направи чай. Разговаряха на английски заради Карол.
	Хермия обясни, че трябва да се приближи възможно най-много до датския бряг, за да може да чуе немски безжични радиоемисии — не каза какви точно. Стен не се усъмни в историята й.
	— Разбира се! — отвърна той сърдечно. — Ще помогнем с всичко, за да победите нацистите! Но моят кораб не е много подходящ.
	— Защо?
	— Много е малък — само десет метра — а и ще отсъстваме три дни.
	Хермия бе очаквала нещо подобно. Каза на Ууди, че ще замине с майка си, за да я настани в новия й дом, и ще се върне по някое време следващата седмица.
	— Няма проблем — отвърна тя на Стен. — Имам време.
	— Моят кораб има само три каюти. Спим на смени. Не е подходящ за дами. Трябва да пътуваш с по-голям съд.
	— Има ли такъв, който отплава сутринта?
	Стен погледна към Ларс и той каза:
	— Не. Три отплаваха вчера, но няма да се върнат до следващата седмица. Петер Гьорнинг ще се върне утре. Ще отплава отново в сряда.
	Тя поклати глава.
	— Твърде късно е.
	Карол вдигна очи от бебето си.
	— Те спят с дрехите. Затова вонят така, когато се приберат. По-зле е от миризмата на риба.
	Хермия веднага я хареса заради прямотата и откровеността.
	— Няма нищо — отвърна тя. — И аз мога да спя с дрехите в легло, затоплено от някой друг. Нищо няма да ми стане.
	— Знаеш, че искам да помогна — рече Стен. — Но морето не е за жени. Вие сте създадени за по-изтънчени удоволствия.
	Карол изсумтя с насмешка.
	— Като раждането ли?
	Хермия се усмихна, беше й благодарна, че е на нейна страна.
	— Точно така. Ще се справя с малко неудобства.
	Карол кимна енергично.
	— Помислете си само какво му е на Чарли в пустинята — после обясни на Хермия: — Брат ми Чарли е в армията, някъде в Северна Африка.
	Стен изглеждаше притеснен. Не искаше да взема Хермия, но и не му се щеше да го признае. Държеше да изглежда смел патриот.
	— Тръгваме в три сутринта.
	— Ще бъда там.
	— Можеш да нощуваш тук — намеси се Карол. — Имаме свободна стая. — Погледна към свекър си и добави: — Ако нямаш нищо против, тате.
	А на него му бяха свършили оправданията.
	— Разбира се.
	— Благодаря ви. Много сте мили — рече Хермия.
	Легнаха си рано. Хермия не се съблече, седеше в стаята на включена светлина. Страхуваше се, че може да се успи и Стен да тръгне без нея. Семейство Мюнх не бяха запалени по четенето и единствената книга, която откри в дома им, беше Библията на датски, но все пак й помогна да пребори съня. Към два часа отиде в банята и бързо се изми, после слезе на пръсти долу и сложи чайника. Стен се появи в два и половина. Когато я видя в кухнята, изглеждаше изненадан и разочарован. Тя наля чай в голяма чаша и той я прие с благодарност.
	Няколко минути преди три часа Хермия, Стен и Ларс тръгнаха надолу по склона към кея. Там ги чакаха двама датчани. „Морганманд“ беше съвсем малък. Десет метра, почти колкото лондонски автобус. Беше направен от дърво и имаше само една мачта и дизелов двигател. На палубата стърчеше малката кабина на щурвала и се виждаха няколко люка над трюма. От кабината се слизаше към жилищните помещения. На кърмата имаше огромни рангоути и макари за мрежите.
	Зазоряваше се, когато малкият кораб си запроправя път през защитното минно поле на входа на пристанището. Времето беше хубаво, но още щом се отдалечиха от сушата, вълнението стана пет-шест бала. Слава богу, Хермия не страдаше от морска болест.
	През целия ден тя се опитваше да е от полза на кораба. Не разбираше нищо от мореплаване, затова се зае с чистене. Мъжете бяха свикнали сами да си готвят храната, но тя изми чиниите и тигана, в който приготвяха почти всичко. После поговори с двамата датчани от екипажа, на датски, разбира се, за да установи взаимно уважение и приятелство. След това вече нямаше какво друго да прави и седна на палубата да се полюбува на слънцето.
	Към обяд стигнаха до Външната сребърна яма, в югоизточния край на Доджър Бенк, и хвърлиха мрежите. Корабът забави ход и се отправи на североизток. Отначало не хванаха нищо и извадиха мрежите почти празни, но после, към края на следобеда, рибата се появи.
	Привечер Хермия слезе долу и легна на една койка. Мислеше, че няма да заспи, но не беше мигвала от тридесет и шест часа и умората надделя над напрежението. Унесе се след минути.
	Събуди се през нощта със сепване от силния тътен на бомбардировачи в небето. Зачуди се дали са британски самолети, насочили се към Германия, или „Луфтвафе“ лети в противоположната посока. После пак заспа.
	Следващото, което усети, бе, че Ларс я разтърсва.
	— Наближаваме най-близката точка до Дания — рече той. — На около двеста километра сме от Морлунде.
	Хермия отнесе куфара с радиоприемника на палубата. Вече беше съвсем съмнало. Мъжете вадеха мрежа, пълна с мятаща се риба, предимно херинга и скумрия, и я изсипваха в трюма. Тази гледка се стори доста печална на Хермия и тя извърна глава.
	Свърза батерията към радиоприемника и с облекчение видя как циферблатите просветват. После нагласи антената на мачтата с дълъг кабел, предвидливо осигурен от Дигби. След това остави апаратът да загрее и си сложи слушалките.
	Докато корабът се движеше на северозапад, Хермия претърсваше всички честоти. Освен предавания на английски на _BBC_, тя хвана френски, холандски, немски и датски радиопрограми, както и много морзови сигнали, които вероятно бяха военни сигнали и на двете страни. При първата обиколка по честотите не откри нищо, което да прилича на радар.
	Повтори упражнението по-бавно, за да се увери, че не е пропуснала нищо. Имаше много време. Но и сега не чу онова, което очакваше.
	Не спря да опитва.
	След около два часа забеляза, че мъжете са спрели работа и я гледат. Срещна погледа на Ларс и той попита:
	— Има ли нещо?
	Тя свали слушалките и отвърна на датски:
	— Не улавям сигнала, който очаквах.
	Стен й отговори на същия език:
	— Мрежите се пълниха цяла нощ. Справихме се добре — трюмът е претъпкан. Готови сме да се връщаме.
	— Ще продължите ли още малко на север? Трябва да открия този сигнал — много е важно.
	Стен изглежда се колебаеше, но синът му каза:
	— Можем да си го позволим, имахме добра нощ.
	Стен още не изглеждаше доволен.
	— Ами ако немски разузнавателен самолет мине над нас?
	— Може да хвърлите мрежите и да се престорите, че ловите риба — предложи Хермия.
	— Там, където искаш да идем, не се лови риба.
	— Немските пилоти няма как да го знаят.
	Един от екипажа се обади:
	— Ако това ще помогне за освобождението на Дания…
	А другият закима енергично.
	Хермия отново бе спасена от неохотата на Стен да се покаже като страхливец пред останалите.
	— Е, добре — рече той. — Тръгваме на север.
	— Придържайте се на сто и шестдесет километра от брега — каза тя и пак си сложи слушалките.
	Продължи да сканира честотите. Времето минаваше и тя започна да губи надежда. Най-вероятното място за радарна станция беше южният край на датския бряг, близо до границата с Германия. Очакваше досега да е хванала сигнал. Час след като корабът продължи на север, тя започна да се обезкуражава.
	Не искаше да оставя радиоприемника за повече от минута-две, затова рибарите й донесоха чай и купа с консервирано задушено за вечеря. А тя слушаше и се взираше на изток. Не можеше да види Дания, но знаеше, че Арне е някъде там, и й беше хубаво да е така близо до него.
	По мръкване Стен клекна до нея, за да поговорят, и тя свали слушалките.
	— Стигнахме северния край на Ютландския полуостров — рече той. — Трябва да обръщаме.
	— Не може ли да се приближим още малко? — настоя Хермия отчаяно. — Може би сме твърде далеч от брега, за да уловя сигнала.
	— Трябва да се прибираме.
	— А не може ли да следваме брега по пътя на юг, да се върнем по същия курс, но с осемдесет километра по-близо до сушата?
	— Твърде опасно е.
	— Вече е почти тъмно. Нощем не летят разузнавателни самолети.
	— Тази работа не ми харесва.
	— Моля те. Много е важно — тя хвърли умолителен поглед към Ларс, който стоеше наблизо и ги слушаше. Той беше по-смел от баща си, вероятно защото виждаше бъдещето си в Англия, с английската си съпруга.
	Ларс й се притече на помощ, точно както се беше надявала.
	— А какво ще кажеш за сто и двадесет километра от брега?
	— Би било чудесно.
	Ларс се обърна към баща си.
	— Така или иначе ще поемем на юг. Няма да удължи пътуването с повече от няколко часа.
	— Ще изложим екипажа на опасност! — възрази ядосано Стен.
	— Помисли за брата на Карол в Африка — отвърна кротко Ларс. — Той също е в опасност. Това е нашият шанс да помогнем някак.
	— Е, добре, ти поемаш руля — рече нацупено Стен. — Отивам да спя. — Влезе в кабината и се спусна по стълбата.
	Хермия се усмихна на Ларс.
	— Благодаря ти.
	— Ние трябва да ти благодарим.
	Той обърна кораба и Хермия продължи да сканира честотите. Нощта се спусна. Плаваха без светлини, но небето беше ясно, а луната — почти пълна и лодката се виждаше много добре. Слава богу, нямаше никакви самолети или кораби. От време на време Ларс проверяваше позицията им със секстант.
	Мислите й се върнаха към въздушното нападение преди няколко дни, когато беше с Дигби. За пръв път се оказваше навън при бомбардировки. Бе успяла да запази спокойствие, но гледката беше ужасяваща: жуженето на самолетите, прожекторите и противовъздушната артилерия, експлозиите на бомбите и адската светлина на горящите къщи. А ето че сега правеше всичко по силите си, за да помогне на Кралските военновъздушни сили да причинят подобни ужаси на германски семейства. Изглеждаше пълна лудост — но единствената алтернатива бе да оставят нацистите да завладеят света.
	Това бе къса лятна нощ и зората се пукна рано. Морето беше необичайно спокойно. Утринна мъгла се надигна от повърхността му и намали видимостта, но накара Хермия да се почувства в по-голяма безопасност. Корабът продължаваше на юг, а нейното безпокойство нарастваше. Трябваше скоро да улови сигнала — освен ако с Дигби не грешаха напълно и Хърбърт Ууди беше прав.
	Стен излезе на палубата с чаша чай в едната ръка и сандвич с бекон в другата.
	— Е? — попита той. — Хвана ли каквото търсеше?
	— По-вероятно е да дойде от южния край на Дания — отвърна тя.
	— Или от никъде.
	Тя кимна унило.
	— Започвам да мисля, че си прав — и тогава чу нещо. — Чакай! — Беше търсила нагоре по честотите и й се стори, че долавя нещо като музикална нота. Завъртя копчето и пое надолу, за да я открие отново. Чу много прашене от статично електричество, а после онзи звук — чист тон, с една октава над горно до.
	— Мисля, че може да е това! — рече тя въодушевена. Дължината на вълната бе два метра и половина. Тя записа това в малката книжка, която Дигби беше пъхнал в куфара.
	Сега трябваше определи посоката. На приемника имаше циферблат, разграфен от едно до триста и шейсет градуса, а една игла сочеше източника на сигнала. Дигби беше обяснил, че е важно циферблатът да е ориентиран точно по централната ос на кораба. После посоката на сигнала можеше да бъде изчислена посредством направлението на кораба и показанията на иглата на циферблата.
	— Ларс! — извика тя. — В какво направление се движим?
	— Изток-югоизток — отвърна той.
	— Не, точно.
	— Ами… — въпреки че времето беше хубаво и морето бе спокойно, корабът не спираше да се движи и стрелката на компаса играеше.
	— Възможно най-точно — рече тя.
	— Сто и двадесет градуса.
	Иглата на нейния циферблат сочеше 340. Като добави 120, се получаваше около сто градуса. Хермия си записа.
	— А каква е позицията ни?
	— Чакай малко. Когато се ориентирах по звездите, пресичахме петдесет и шестия паралел. — Той погледна в корабния дневник и после часовника си. Извика географската им ширина и дължина и Хермия ги записа, като знаеше, че са само приблизителни.
	— Сега доволна ли си? — попита Стен. — Можем ли вече да се прибираме?
	— Трябва ми още едно показание, за да триангулирам източника на сигнала.
	Той изсумтя недоволно и се отдалечи.
	Ларс й смигна.
	Хермия се погрижи да не изгуби сигнала, докато се движеха на юг. Иглата на циферблата за посоката се движеше едва доловимо. След около половин час Хермия попита отново Ларс какво е направлението им.
	— Още сме едно-двадесет.
	Иглата на нейния циферблат сега сочеше 335. Затова посоката на сигнала беше 095. Тя попита Ларс за приблизителната им позиция и записа цифрите.
	— Към дома? — рече той.
	— Да. И ти благодаря.
	Той завъртя руля.
	Хермия тържествуваше, но нямаше търпение да разбере откъде идва сигналът. Влезе в кабината и откри една едромащабна карта. С помощта на Ларс отбеляза двете позиции, които бе записала, и после прокара линии, за да установи местоположението на сигнала от всяка от тях, коригирайки ги според географския север. Линиите се пресякоха близо до брега, до остров Санде.
	— Господи! — възкликна тя. — Та това е родното място на годеника ми.
	— Санде ли? Знам го — гледал съм там автомобилни състезания преди години.
	Тя ликуваше. Предположението й се оказа вярно и методът й даде резултат. Сигналът, който бе очаквала, идваше от най-логичното място.
	Сега трябваше да накара Паул Кирке или някой от хората му да идат на Санде, за да огледат. Още щом се върнеше в Блечли, щеше да им изпрати кодирано съобщение.
	След няколко минути отбеляза още една посока, сигналът вече беше слаб, но третата линия образува триъгълник с другите две и остров Санде лежеше в него. Всички изчисления бяха приблизителни, ала заключението изглеждаше ясно. Радиосигналът идваше от острова.
	Нямаше търпение да каже на Дигби.


>>	Седма глава

	Харалд си мислеше, че Тигровата пеперуда е най-красивата машина, която е виждал. Приличаше на пеперуда, готова за полет, горното и долното крило се разперваха широко, мъничкият колесник почиваше леко на тревата, а дългата опашка стърчеше назад. Времето бе хубаво, със слаб бриз и малкото самолетче трепереше на вятъра, сякаш нетърпеливо да полети. Имаше само един двигател на носа, който задвижваше голямата, боядисана в кремаво перка. Зад двигателя се намираха два открити кокпита, един пред друг.
	Това беше братовчед на разнебитения Стършел, който беше видял в изоставения манастир на Кирстенслот. Двете машини много си приличаха, само че Стършелът бе със закрита кабина с две седалки, поставени една до друга. Все пак той изглеждаше доста окаяно, килнат на една страна върху счупения си колесник, с разкъсано и изцапано с масло платно и раздрана тапицерия. Тигровата пеперуда изглеждаше весела, с ярка нова боя на фюзелажа и слънчеви отблясъци, които играеха по предното стъкло. Опашката й опираше в земята, а носът бе вирнат нагоре, сякаш душеше въздуха.
	— Нали виждаш, че крилете са плоски отдолу и извити отгоре — каза брат му, Арне Олуфсен. — Когато самолетът се движи, въздухът над крилото е принуден да се движи по-бързо от този отдолу. — Той се ухили с онази сгряваща усмивка, която караше хората да му прощават всичко. — По причини, които никога няма да разбера, това издига самолета от земята.
	— Създава се разлика в налягането — рече Харалд.
	— Точно тъй — отвърна сухо Арне.
	Випускниците на Янсборг Скуле бяха на целодневно посещение в армейската авиационна школа във Водал. Развеждаха ги Арне и приятелят му Паул Кирке. Армията се надяваше на нови попълнения, защото трудно успяваха да убедят умни млади мъже да се присъединят към въоръжени сили, които всъщност нищо не вършеха. На Хейс, който имаше армейско минало, му се щеше всяка година по един-двама от неговите възпитаници да стават военни. За момчетата това посещение беше приятна почивка от изпитите.
	— Шарнирните повърхности на долните криле се наричат елерони — обясни Арне. — Те са свързани с кабели към контролната конзола, която понякога се нарича лост за управление, по причини, които сте твърде млади да разберете. — Пак се усмихна. — Когато лостът се движи наляво, левият елерон се движи нагоре, а десният надолу. Така самолетът се накланя и завива наляво. Наричаме го вираж.
	Харалд беше впечатлен, но искаше да влезе и да полети.
	— Ще видите, че задната част на опашката също е с шарнири — продължи Арне. — Нарича се опашен стабилизатор и насочва самолета нагоре или надолу. Дърпате лоста назад и стабилизаторът се накланя нагоре, като свежда опашката и самолетът се издига.
	Харалд забеляза, че върху опашката също има крило.
	— Това за какво е? — попита той и го посочи.
	— Това е кормилото, контролира се с двата педала над пода на кокпита. Действа по същия начин като руля на кораб.
	— А защо ви трябва кормило? — попита Мадс. — Нали с елероните променяте посоката.
	— Добър въпрос! — възкликна Арне. — Показва, че слушаш. Но не можеш ли да се сетиш и сам? Защо ни е притрябвало кормило, когато си имаме елерони?
	— На пистата не можеш да използваш елероните — обади се Харалд.
	— Защото…?
	— Защото крилете ще се ударят в земята.
	— Правилно. Използваме кормилото, докато маневрираме на пистата, защото не можем да наклоним крилете, ще се ударят в земята. Използваме го и във въздуха, за да контролираме нежеланите странични движения на самолета, които се наричат отклонение от курса.
	След това петнадесетте момчета, дошли на обиколка в авиобазата, изслушаха лекция за възможностите, заплащането и обучението в армията. После обядваха с група млади начинаещи пилоти. Сега всички копнееха за индивидуалния урок по летене, който им бе обещан като гвоздей в програмата. Пет Тигрови пеперуди бяха строени на тревата. Датските военни самолети официално не летяха от началото на окупацията, но имаше и изключения. На авиошколата бе позволено да дава уроци с безмоторници, а за днешното упражнение с Тигровите пеперуди бе издействано специално разрешение. В случай обаче, че на някого му хрумнеше да прелети с Тигрова пеперуда чак до Швеция, два изтребителя „Месершмит“ Ме 109 чакаха на пистата, готови за преследване и стрелба по евентуалните бегълци.
	Паул Кирке пое задълженията на Арне.
	— Искам да погледнете в кокпита, един по един — рече той. — Стойте на черната линия на долното крило. Не стъпвайте никъде другаде, иначе ще пробиете тъканта и няма да можете да полетите.
	Тик Духвиц беше пръв.
	— Вляво виждаш сребристия дросел, който контролира оборотите на двигателя, по-надолу е зеленият лост за балансиране, който пък е свързан с пружина, която контролира опашния стабилизатор. Ако балансирането е правилно, самолетът трябва да продължи да лети изравнен дори когато махнете ръка от лоста.
	Харалд влезе последен. Беше му много интересно въпреки спомена за арогантността, с която Паул беше отвел Карен Духвиц на разходка с велосипеди.
	Щом слезе от самолета, Паул попита:
	— Е, какво мислиш?
	Харалд сви рамене.
	— Изглежда просто.
	— Тогава може да летиш пръв — рече Паул с усмивка.
	Останалите се засмяха, но Харалд беше доволен.
	— А сега всички да се екипират — нареди Паул.
	Върнаха се в хангара и облякоха авиаторските костюми — цели гащеризони, които се закопчаваха отпред. Раздадоха им шлемове и очила. За неудоволствие на Харалд, Паул реши да му помага.
	— За последно се видяхме в Кирстенслот — рече той, докато нагласяше очилата му.
	Харалд кимна рязко, не искаше да си спомня. И все пак не спираше да се чуди какви са отношенията им с Карен. Дали само се виждаха, или имаше и нещо повече? Тя страстно ли го беше целунала и позволи ли му да докосне тялото й? Дали са говорили за брак? Дали спят заедно? Не искаше да мисли за всичко това, но не можеше да се сдържи.
	Когато бяха готови, първите петима ученици се върнаха на пистата, всеки придружен от пилот. Харалд се надяваше да лети с брат си, но отново бе избран от Паул. Той като че ли искаше да се опознаят по-добре.
	Механик с изцапан с машинно масло гащеризон зареждаше самолета с гориво, застанал на един крак на подсилената ивица. Резервоарът беше в центъра на горното крило, над предната седалка — доста притеснително положение според Харалд. Дали щеше да може да забрави, че над главата му има литри запалимо гориво?
	— Първо предполетна проверка — рече Паул. Наведе се към кокпита. — Проверяваме дали магнетите* са изключени и дроселът е затворен. — Погледна към колелата. — Клиновете са на място. — Започна да рита гумите и размърда елероните. — Спомена, че си работил на новата немска база в Санде — рече той небрежно.
	[* Магнет, магнето или магнитоелектрическа машина — част от запалителната система, чиято функция е да индуцира високо напрежение. — Б.п.]
	— Да.
	— Какво точно?
	— Обща работа — копах дупки, бърках бетон, носех тухли.
	Паул мина към задната част на самолета и провери как се движи стабилизаторът.
	— А разбра ли какво е предназначението на това място?
	— Не, тогава не. Щом приключихме с грубия строеж, всички датски работници бяха освободени и дойдоха немци. Но съм почти сигурен, че става дума за някаква радиостанция.
	— Мисля, че го спомена миналия път. Но как разбра?
	— Видях оборудването.
	Паул го изгледа остро и Харалд осъзна, че това не е невинен разговор.
	— Нима се вижда отвън?
	— Не. Базата е оградена и охранявана, а съоръжението е скрито зад дървета, освен откъм морето, а достъпът до тази част на плажа е забранен.
	— Тогава как си го видял?
	— Бързах да се прибера и за по-пряко минах през базата.
	Паул клекна зад кормилото и провери бекила на опашката.
	— Е, и какво видя?
	— Голяма антена, най-голямата, която съм виждал, може би един квадратен метър, на въртяща се база.
	Механикът, който зареждаше самолета с гориво, го прекъсна:
	— Готови сме, когато кажете, сър.
	— Готов ли си да полетиш? — обърна се Паул към Харалд.
	— Отпред или отзад?
	— Новаците винаги сядат отзад.
	Харалд се качи в кокпита. Трябваше да стъпи върху седалката и после се свлече надолу. Кокпитът беше тесен и той се зачуди как влизат вътре дебели пилоти, после осъзна, че няма дебели пилоти.
	Заради вирнатия нос на самолета не виждаше нищо напред, само ясно синьо небе. Трябваше да се наведе настрани, за да види пистата.
	Сложи крака на гумените педали и хвана с дясната си ръка лоста за управление. Размърда го пробно настрани и видя, че елероните се движат нагоре-надолу. С лявата ръка докосна дросела и тримера.
	На фюзелажа точно до кокпита имаше два малки бутона и той предположи, че са двата превключвателя на магнетите.
	Паул се наведе към него, за да нагласи предпазните колани.
	— Този самолет е проектиран като учебен, затова лостовете за управление са дублирани — рече той. — Докато аз го управлявам, ти отпусни леко ръце и крака върху лостовете и педалите, за да усетиш как ги движа. Ще ти кажа кога да поемеш.
	— А как ще разговаряме?
	Паул посочи една разклонена гумена тръбичка, която приличаше на лекарски стетоскоп.
	— Това служи подобно на тръбата за разговаряне от разстояние на корабите. — Той показа на Харалд как да свърже краищата със слушалките на шлема си. Другият край на тръбата беше пъхнат в алуминиева тръба, която без съмнение водеше към предната кабина. По друга тръбичка с мундщук се говореше.
	Паул се качи на предната седалка. След миг Харалд чу гласа му по тръбата.
	— Чуваш ли ме?
	— Високо и ясно.
	Механикът отстъпи вляво от самолета и започна да крещи въпроси към Паул, който му отговаряше по същия начин.
	— Готови ли сте за излитане, сър?
	— Готови за излитане.
	— Гориво заредено, превключватели изключени, дросел затворен?
	— Гориво заредено, превключватели изключени, дросел затворен.
	Харалд очакваше механикът да завърти перката, но той се премести от дясната страна на самолета, отвори един капак на фюзелажа и започна да бърника нещо по двигателя — Харалд предположи, че го настройва. После механикът затвори панела и се върна при носа.
	— Всмукване, сър — рече той и дръпна едно от витлата на перката надолу. Повтори това три пъти и Харалд предположи, че така се вкарва гориво в цилиндрите.
	Механикът посегна към долното крило и натисна двата малки бутона точно до кабината на Харалд.
	— Дроселът готов ли е?
	Харалд почувства как лостът помръдва напред със сантиметър под дланта му, а после Паул каза:
	— Готов е.
	— Контакт.
	Паул протегна ръка и натисна превключвателите в своя кокпит.
	Механикът отвън отново завъртя перката, но този път бързо отстъпи назад. Двигателят заработи и перката се завъртя. Чу се рев и малкият самолет потрепери. Харалд внезапно усети особено осезаемо колко лека и крехка е тази машина и донякъде с ужас си спомни, че не е направена от метал, а от дърво и лен. Вибрациите не бяха като на автомобил, дори като на мотоциклет, който се усещаше по-солиден и стабилен в сравнение със самолета. Сякаш се катериш по младо дръвче и усещаш как вятърът люлее крехките клони.
	Харалд чу гласа на Паул в шлема си.
	— Трябва да изчакаме двигателят да загрее. Ще отнеме няколко минути.
	Харалд се замисли за въпросите на Паул относно базата в Санде. Това със сигурност не беше празно любопитство. Паул го разпитваше с някаква цел. Искаше да разбере каква е стратегическата функция на базата. Защо? Да не би да участваше в тайно съпротивително движение? Какво друго може да е?
	Ревът на двигателя стана по-висок и Паул изключи магнетите и ги включи отново — вероятно още една предполетна проверка. После ревът спадна до лениво ръмжене и Паул най-сетне даде знак на механика да махне клиновете от колесника. Харалд усети как самолетът се накланя и поема напред.
	Педалите под краката му се раздвижиха, когато Паул използва кормилото, за да насочи самолета по тревата. Завиваха към пистата, която беше маркирана с малки флагчета. Обърнаха се по посока на вятъра и спряха, а Паул каза:
	— Още няколко проверки, преди да излетим.
	За пръв път на Харалд му хрумна, че това, което предстои, всъщност е опасно. Брат му летеше от години, без да претърпи нито един инцидент, но други пилоти бяха катастрофирали, някои дори загинаха. Каза си, че хората загиват и при катастрофи с коли и мотоциклети, както и в морето — но това не го успокои особено. Наложи си да спре да мисли за опасностите. Нямаше да се паникьоса и да се изложи пред целия клас.
	Внезапно лостът на дросела под ръката му се плъзна плавно напред, ревът на двигателя се засили и Тигровата пеперуда нетърпеливо пое по пистата. След няколко секунди лостът за управление се отдалечи от коленете му и той усети как се накланя леко напред, а опашката зад него се издига. Малкият самолет набираше скорост, тракаше и се клатушкаше над тревата. Кръвта на Харалд сякаш се смръзна от вълнение. После лостът се върна назад под ръката му, самолетът подскочи от земята и вече бяха във въздуха.
	Беше вълнуващо. Издигаха се стабилно. От едната страна Харалд видя малко селце. В пренаселена Дания нямаше много места, откъдето да не се виждат селца. Паул зави надясно. Щом усети, че се накланя настрани, Харалд едва потисна паническата мисъл, че ще изпадне от кокпита.
	За да се успокои, се загледа в уредите. Оборотомерът показваше две хиляди оборота в минута, а скоростта им беше деветдесет и пет километра в час. Бяха достигнали височина от три хиляди метра. Иглата на жироскопа сочеше право нагоре.
	Самолетът се изправи и изравни. Лостът на дросела помръдна назад, а ревът на двигателя стана по-нисък, оборотомерът показваше хиляда и деветстотин оборота в минута.
	— Държиш ли лоста? — попита Паул.
	— Да.
	— Провери линията на хоризонта. Вероятно минава през главата ми.
	— От ухо до ухо.
	— Когато ти предам управлението, искам просто да поддържаш крилете изравнени и хоризонтът все така да минава между ушите ми.
	— Добре — отвърна Харалд, беше доста нервен.
	— Сега ти управляваш.
	Харалд усети как самолетът оживява под ръцете му и всяко негово движение се отразява на полета. Линията на хоризонта падна към раменете на Паул и това означаваше, че носът се е издигнал. Харолд осъзна, че от почти неосъзнатия страх да не се спуснат към земята е дръпнал лоста към себе си. Върна го обратно напред и със задоволство установи, че хоризонтът се издига към ушите на Паул.
	Самолетът се килна настрани и зави. Харалд усети, че губи управление и ще паднат.
	— Какво става? — извика той.
	— Просто порив на вятъра. Коригирай, но не твърде много.
	Борейки се с паниката, Харалд дръпна лоста в противоположна на накланянето посока. Самолетът се килна на другата страна, но това поне му даде усещане за контрол и той коригира отново със съвсем леко движение. После видя, че пак се издигат, и свали носа. Трябваше да се концентрира и да реагира и на най-лекото движение на самолета, за да го поддържа в курса. Всяка грешка можеше да ги запрати към земята.
	Паул заговори и Харалд се ядоса от тази намеса.
	— Много добре се справяш. Започваш да му хващаш цаката.
	Харалд знаеше, че му трябват поне година-две практика.
	— Сега натисни леко педалите на кормилото с двата крака — рече Паул.
	Харалд беше напълно забравил за краката си.
	— Добре — отвърна той грубо.
	— Виж жироскопа.
	Харалд искаше да му каже: „За бога, как едновременно да гледам уредите и да управлявам самолета?“ Но се принуди да откъсне очи от хоризонта за миг и да погледне към панела с инструментите. Иглата още беше в позиция дванадесет часа. Той пак погледна към хоризонта и установи, че е вдигнал носа. Коригира.
	— Когато вдигна крака от педалите, ще усетиш, че носът ще се наклони наляво-надясно от турбуленцията. Ако не си сигурен, погледни индикатора. Когато самолетът се накланя наляво, иглата ще се движи надясно, което е знак, че трябва да натиснеш десния педал, за да коригираш.
	— Добре.
	Харалд не усети никакво движение, но след няколко секунди, когато успя да хвърли поглед към индикатора, видя, че самолетът се накланя настрани. Натисна педала на кормилото с десния крак. Иглата не помръдна. Натисна по-силно. Тя бавно започна да се накланя назад към централна позиция. Харалд вдигна поглед и видя, че леко се спускат. Дръпна лоста назад. Провери пак жироскопа, иглата не помръдваше.
	Щеше да изглежда лесно и просто, ако не беше на четири хиляди и петстотин метра над земята.
	— А сега опитай вираж — каза Паул.
	— О, мамка му.
	— Първо погледни наляво, за да провериш дали няма нещо на пътя ти.
	Харалд погледна наляво. В далечината видя още една Тигрова пеперуда, вероятно пилотирана от негов съученик. Това му вдъхна кураж.
	— Наблизо няма нищо.
	— Наклони лоста наляво.
	Харалд го направи. Самолетът се наклони наляво и той отново бе обзет от паника, че ще паднат. Но самолетът започна да завива и Харалд почувства въодушевление, защото осъзна, че всъщност той управлява машината.
	— При вираж носът леко се свежда — рече Паул. Харалд видя, че самолетът наистина се накланя надолу, и дръпна лоста назад.
	— Гледай жироскопа — повтори Паул. — Ще направим нещо като остър завой.
	Харалд провери индикатора и видя, че иглата се е преместила надясно. Натисна педала на кормилото с десния си крак. Машината отново реагира бавно.
	Самолетът беше завил на деветдесет градуса и Харалд нямаше търпение да го изправи и отново да се почувства в безопасност, но Паул явно четеше мислите му — или пък всички новаци се чувстваха така в подобен момент.
	— Продължавай да завиваш, добре се справяш.
	Ъгълът на наклона изглеждаше опасно остър, но Харалд продължи да завива и да поддържа носа нагоре, като проверяваше индикатора на няколко секунди. С крайчеца на окото си видя един автобус да се движи по шосето под тях, сякаш нищо особено не се случваше в небето и нямаше опасност ученик от Янсборг да се стовари върху покрива му.
	Беше описал почти пълен кръг, когато Паул най-сетне нареди:
	— Изправи.
	Харалд с облекчение наклони лоста надясно и самолетът се изравни.
	— Погледни жироскопа.
	Иглата се движеше наляво. Харалд натисна педала с левия си крак.
	— Виждаш ли летището?
	Отначало не го видя. Под него се простираха безкрайни поля, опъстрени със сгради. Нямаше представа как изглежда летището от въздуха.
	Паул му се притече на помощ.
	— Редица дълги бели сгради до яркозелено поле. Погледни вляво от перката.
	— Да, виждам го.
	— Насочи се натам, нека летището остава вляво от носа.
	Досега Харалд не се беше замислял за курса, който следваха.
	Всичките му усилия отиваха да поддържа самолета стабилен. Сега трябваше да прилага всичко научено и в същото време да се насочи към дома. Все трябваше да се мисли за много неща.
	— Издигаш се — напомни му Паул. — Дръпни лоста на дросела с около сантиметър назад и ни свали на три хиляди метра, когато наближим сградите.
	Харалд погледна висотомера и установи, че самолетът наистина се е издигнал на шест хиляди метра. При предната проверка беше на четири хиляди и петстотин. Дръпна лоста на дросела и натисна лоста за управлението леко напред.
	— Наклони носа още малко надолу — каза Паул.
	Харалд почувства, че самолетът се накланя вертикално към земята, но се насили да натисне лоста още напред.
	— Добре — похвали го Паул.
	Когато се спуснаха на три хиляди метра, летището беше под тях.
	— Завий наляво, към другия край на онова езеро, и ни изравни успоредно с пистата — нареди Паул.
	Харалд изравни самолета и погледна жироскопа.
	Докато се движеше паралелно на края на езерото, дръпна лоста наляво. Този път усещането, че пропада, не беше толкова силно.
	— Наблюдавай жироскопа.
	Беше го забравил. Коригира веднага с крак и завъртя самолета.
	— Дръпни дросела с около един сантиметър.
	Харалд дръпна лоста и ревът на мотора рязко се понижи.
	— Не толкова много.
	Харалд бутна леко напред.
	— Наведи носа.
	Харалд натисна лоста за управление напред.
	— Точно така, но опитай да поддържаш курс към пистата.
	Харалд видя, че се е отклонил и се насочва към хангарите.
	Изви леко самолета, коригира с кормилото, после го изравни отново с пистата. Но сега пък се оказа, че е твърде високо.
	— Оттук поемам аз — обяви Паул.
	Харалд бе решил, че Паул ще го напътства при кацането, но явно още не владееше достатъчно добре самолета за това. Почувства се разочарован.
	Паул затвори дросела. Ревът на мотора рязко спадна, а Харалд се притесни, че вече със сигурност ще полетят стремително надолу, но всъщност се спуснаха постепенно към пистата. Само секунди преди да я докоснат, Паул отпусна лоста назад. Самолетът сякаш се зарея на няколко сантиметра над земята. Харалд усети как педалите не спират да се движат и осъзна, че Паул работи с кормилото, защото вече бяха твърде близо до пистата, за да сниши крилете. Най-сетне подскочиха леко, когато колесникът и бекилът на опашката докоснаха земята.
	Паул излезе от пистата и пое към стоянката. Харалд беше въодушевен. Летенето се оказа дори по-вълнуващо от очакваното. Освен това беше изтощен от силната концентрация. Мислеше, че са летели съвсем кратко, но когато си погледна часовника, с изумление установи, че са били във въздуха четиридесет и пет минути.
	Паул изгаси двигателя и слезе от кокпита. Харалд вдигна очилата, свали шлема, разкопча предпазните колани и с мъка се измъкна от седалката. Стъпи на подсилената ивица на крилото и скочи на земята.
	— Справи се много добре — рече Паул. — Показа истински талант — също като брат си.
	— Съжалявам, че не успях да го приземя.
	— Съмнявам се на друго момче дори да са му позволили да опита. Да вървим да се преоблечем.
	Когато Харалд свали авиаторския костюм, Паул каза:
	— Ела в кабинета ми за минутка — Харалд го последва до врата с надпис „Главен инструктор“ и влезе в малка стая с кантонерка, бюро и два стола.
	— Би ли скицирал онова съоръжение, което ми описа? — рече Паул съвсем небрежно, но тялото му изглеждаше сковано от напрежение.
	Харалд се беше чудил дали ще повдигне пак този въпрос.
	— Разбира се.
	— Това е много важно, но сега не мога да ти обясня защо.
	— Няма проблеми.
	— Седни на бюрото. В чекмеджето има кутия с моливи и хартия. Не бързай. Направи го възможно най-добре.
	— Ясно.
	— Според теб колко време ще ти трябва?
	— Може би петнадесетина минути. Беше тъмно, затова няма да мога да нарисувам подробности. Но си спомням ясно формата.
	— Ще те оставя сам, за да не те притеснявам. Ще дойда след петнадесет минути.
	Паул излезе и Харалд започна да чертае. Върна се към съботната нощ, в проливния дъжд. Спомни си кръглата бетонна стена, висока около шест стъпки. Антената представляваше мрежа от жици, която приличаше на пружина на легло. Въртящата се база беше зад кръглата стена, а от задната част на антената към една тръба излизаха кабели.
	Първо начерта стената с антената над нея. Смътно си спомни, че наблизо имаше една-две подобни по форма постройки, затова скицира бегло и тях. После нарисува съоръжението без стената, за да покаже основата и кабелите. Не беше художник, но успя да изобрази точно машината, може би защото я харесваше.
	Когато приключи, обърна листа и направи план на остров Санде, за да отбележи местоположението на базата и забранената част от брега.
	Паул се върна след петнадесет минути. Разгледа внимателно скицата и каза:
	— Отлично, благодаря ти.
	— Няма защо.
	Посочи допълнителните постройки, нарисувани от Харалд, и попита:
	— Това какво е?
	— Не знам. Не ги огледах отблизо. Но реших, че трябва да начертая и тях.
	— Правилно. Само още един въпрос. Тази мрежа от жици, която вероятно е антена, плоска ли е или извита?
	Харалд се замисли, не можеше да си спомни.
	— Не съм сигурен. Съжалявам.
	— Няма проблеми — Паул отвори кантонерката. Всички папки бяха надписани, вероятно с имената на бивши и настоящи възпитаници на школата. Той избра една с надпис „Андерсен, Х. К.“. Не беше необичайно име, но Ханс Кристиян Андерсен беше най-известният датски писател и Харалд предположи, че папката е нещо като скривалище. Паул сложи вътре скицата му и върна папката в кантонерката.
	— Да отидем при другите — рече той. Тръгна към вратата и спря с ръка на дръжката. — Скицирането на германски военни инсталации е престъпление, технически погледнато. Най-добре не го споменавай пред никого — дори пред Арне.
	Харалд беше смаян. Нима брат му не знаеше за това. Дори най-добрият му приятел смяташе, че не му достига кураж.
	— Съгласен съм, но при едно условие — рече той.
	Паул беше изненадан.
	— Условие ли? Какво?
	— Ще ми отговориш честно на един въпрос.
	— Добре, ще опитам — сви рамене Паул.
	— Има съпротивително движение, нали?
	— Да — отвърна Паул, изглеждаше съвсем сериозен. След миг добави: — И ти си част от него.


>>	Осма глава

	Тилде Ясперсен беше с лек парфюм с аромат на цветя, който долиташе през масата и дразнеше ноздрите на Петер Флеминг, ала едва доловимо, като изплъзващ се спомен. Той си представяше как този аромат се излъчва от топлата й кожа, докато й сваля блузата, после полата и бельото.
	— За какво си мислиш? — попита тя.
	Петер се изкуши да й каже. Тя щеше да се престори на шокирана, но всъщност щеше да й е приятно. Той знаеше кога една жена е готова за подобен разговор и знаеше как да го направи: лековато, със самоосъдителна усмивка, но подплатено с искреност.
	След това си спомни за жена си и се отдръпна. Приемаше сериозно брачната клетва. Някои вероятно мислеха, че има добро извинение да я престъпи, но той си беше сложил по-висока летва.
	— Спомних си как спъна онзи механик на летището. Показа завидно присъствие на духа.
	— Дори не се замислих, просто протегнах крак.
	— Имаш добри инстинкти. Никога не съм одобрявал жени да работят в полицията, ако трябва да съм честен, и все още имам съмнения по въпроса — но не може да се отрече, че си първокласно ченге.
	Тя сви рамене.
	— Аз самата имам съмнения. Може би жените трябва да си стоят у дома и да се грижат за децата си. Но след смъртта на Оскар… — Оскар беше съпругът й, детектив в Копенхаген и приятел на Петер. — Трябваше да работя, а познавам единствено силите на реда. Моят баща беше митничар, големият ми брат е офицер във военната полиция, а по-малкият ми брат е униформен полицай в Орхус.
	— Знаеш ли какво най-много ми харесва в теб, Тилде — никога не се опитваш да накараш мъжете да ти свършат работата, като се преструваш на беззащитна жена.
	Той искаше това да прозвучи като комплимент, но тя не изглеждаше особено доволна.
	— Никога не моля за помощ — рече Тилде рязко.
	— Вероятно това е добър подход.
	Тя го изгледа с неразгадаем поглед. Объркан от внезапното й охладняване, той се зачуди дали всъщност не се страхува да помоли за помощ, за да не бъде сметната за беззащитна жена. Представяше си колко неприятно би било това. Все пак мъжете постоянно искаха помощ един от друг.
	— А ти защо си полицай? — попита тя. — Баща ти има успешен бизнес — не искаш ли да го поемеш един ден?
	Той поклати печално глава.
	— Като ученик работех в хотела през ваканциите. Мразех гостите с техните капризи и оплаквания: телешкото е прегорено, матракът ми е на буци, чакам цели двадесет минути за чаша кафе. Не мога да ги понасям.
	Дойде сервитьорът. Петер устоя на изкушението да поръча сандвичи с херинга и лук, защото смътно се надяваше да се приближи повечко до Тилде и не искаше да ги усети в дъха му, затова поръча с меко сирене и краставици. Подадоха талоните си за дажби на сервитьора.
	— Има ли напредък в търсенето на шпионина? — попита Тилде.
	— Не съвсем. Двамата, които арестувахме на летището, не казаха нищо. Изпратихме ги в Хамбург за „дълбок разпит“, както му казват в Гестапо, и те издадоха свръзката си — Матиес Херц, офицер от армията. Но е изчезнал.
	— Значи задънена улица.
	— Да — тази фраза го накара да си спомни за друга задънена улица, в която се беше озовал. — Ти познаваш ли евреи?
	Тя изглеждаше изненадана.
	— Един-двама. Но не са от полицията. Защо?
	— Правя списък.
	— С евреи?
	— Да.
	— Откъде, от Копенхаген?
	— От Дания.
	— Защо?
	— По обичайната причина. Работата ми е да следя размирните елементи.
	— И евреите са размирни елементи?
	— Немците смятат така.
	— Разбирам защо те биха имали проблеми с евреите, но ние?
	Той беше смаян. Очакваше тя да види нещата от неговата гледна точка.
	— Добре е да сме подготвени. Правим списъци на синдикални лидери, на комунисти, на чужденци, на членове на датската националсоциалистическа партия.
	— И за теб това е същото, така ли?
	— Просто информация. Е, по-лесно е да се идентифицират евреите имигранти, които са дошли през последните петдесет години. Те се обличат нелепо, говорят със странен акцент и повечето от тях живеят на няколко улици в Копенхаген. Но има и евреи от стари датски фамилии. Те изглеждат и говорят точно като нас. Някои ядат свинско и в събота сутрин отиват на работа. Ако се наложи да ги намерим, ще си имаме проблеми. Затова правя списък.
	— Как? Не можеш да обикаляш и да разпитваш хората дали познават евреи.
	— Това е проблемът. Двама младши детективи проверяват по телефонния указател, а още един-двама правят списък с имена, които звучат еврейски.
	— Това е несериозно. Много хора се казват Исаксен, а не са евреи.
	— И много евреи се казват например Ян Кристиансен. Ще ми се да проверя в синагогата. Там сигурно имат списък с техните хора.
	За негова изненада тя го гледаше неодобрително, но все пак каза:
	— Защо не го направиш?
	— Юел не позволява.
	— Мисля, че е прав.
	— Така ли? Защо?
	— Петер, не разбираш ли за какво може да се използва твоят списък в бъдеще?
	— Нима не е очевидно? — попита той подразнен. — Ако еврейски групи започнат да организират съпротива срещу немците, ще знаем къде да търсим заподозрени.
	— Ами ако нацистите решат да съберат всички евреи и да ги изпратят в онези концентрационни лагери в Германия? Те ще използват твоя списък!
	— Но защо ще изпращат евреите в лагерите?
	— Защото нацистите мразят евреите. Ние обаче не сме нацисти, ние сме полицаи. Арестуваме хора, защото са извършили престъпления, а не защото ги мразим.
	— Зная — отвърна гневно Петер. Беше смаян, че тя го напада по този въпрос. Тилде трябваше да е наясно, че той иска единствено да спази закона, не да го наруши. — Винаги има риск някаква информация да се използва превратно.
	— Е, тогава няма ли да е по-добре да не правиш проклетия списък?
	Как бе възможно да е толкова глупава? Вбеси се, че човек, когото смяташе за другар във войната с престъпниците, му се противопоставя.
	— Не! — извика той. После снижи глас с усилие. — Ако ще мислим по този начин, най-добре да нямаме изобщо тайна полиция!
	Тилде поклати глава.
	— Виж, Петер, нацистите направиха много добри неща и двамата го знаем. Те са на страната на полицията, в общи линии. Потушават подривната дейност, поддържат закона и реда, намалиха безработицата и така нататък. Но по въпроса с евреите са абсолютно налудничави.
	— Може би, но сега те определят правилата.
	— Погледни датските евреи — те спазват закона, работят усилено, изпращат децата си на училище… Нелепо е да правиш списък с имената и адресите им, сякаш са част от някакъв комунистически заговор.
	Той се облегна в стола и каза обвинително:
	— Значи отказваш да работиш с мен по това?
	Сега беше неин ред да се засегне.
	— Как можа да го кажеш? Аз съм професионален полицай, а ти си ми шеф. Ще направя каквото ми наредиш. Би трябвало да го знаеш.
	— Наистина ли?
	— Виж, ако поискаш да направя пълен списък на вещиците в Дания, ще ти кажа, че според мен вещиците не са престъпници или подривни елементи, но ще ти помогна.
	Храната беше сервирана. Настъпи неловка тишина и те започнаха да ядат. След няколко минути Тилде каза:
	— Как са нещата у дома?
	Петер внезапно си спомни как няколко дни преди катастрофата с Инге вървяха към църквата в неделя сутрин, здрави, щастливи млади хора, облечени с най-хубавите си дрехи. Защо при толкова отрепки в света точно мозъкът на неговата съпруга трябваше да бъде унищожен от едно пияно момче със спортна кола?
	— Инге си е същата — отвърна той.
	— Никакво подобрение?
	— Когато мозъкът е увреден толкова много, не може да се възстанови. Никога няма да има подобрение.
	— Сигурно ти е много трудно.
	— Късметлия съм, че имам щедър баща. Не бих могъл да си позволя болногледачка с полицейската заплата — щеше да се наложи да я изпратя в дом.
	Тилде отново го изгледа по онзи неразгадаем начин. Сякаш според нея това не беше чак толкова лошо решение.
	— А какво става с шофьора на спортната кола?
	— Фин Йонк. Делото започна вчера. Ще приключи до ден-два.
	— Най-сетне! Какво ще стане според теб?
	— Той се призна за виновен. Предполагам, че ще му дадат от пет до десет години.
	— Не ми се струва достатъчно наказание.
	— За унищожаването на нечий мозък ли? А какво ще е достатъчно?
	След обяда те тръгнаха към Политигаарден и Тилде го хвана под ръка. Това беше топъл жест и той усети, че иска да му покаже, че го харесва въпреки разногласията им. Когато наближиха ултрамодерната сграда на полицията, той рече:
	— Съжалявам, че не одобряваш моя еврейски списък.
	Тилде спря и се обърна към него.
	— Ти не си лош човек, Петер — за негова изненада тя като че ли бе на път да се разплаче. — Твоето чувство за дълг е много силно. Но този дълг не е единственият закон.
	— Мисля, че не те разбирам.
	— Зная — тя се обърна и тръгна сама към сградата.
	Докато вървеше към офиса си, Петер опитваше да види всичко от нейната гледна точка. Ако нацистите арестуваха спазващите закона евреи, това щеше да е престъпление и неговият списък щеше да помогне на престъпници. Но това можеше да се каже за всяко оръжие, дори за всяка кола: фактът, че нещо може да бъде използвано от престъпници, не означаваше, че не бива да съществува.
	Когато прекосяваше вътрешния двор, срещна шефа си, Фредерик Юел.
	— Ела с мен — нареди той рязко. — Вика ни генерал Браун. — Юел тръгна напред и военната му осанка създаваше впечатление за решителност и ефикасност, но Петер знаеше, че те всъщност не съществуват.
	Политигаарден не беше далече от градския площад, където германците се бяха настанили в сградата, наречена Дагмархус. Тя беше обградена с бодлива тел и по плоския й покрив се виждаха оръдия и противовъздушна артилерия. Отведоха ги до кабинета на Валтер Браун — ъглова стая с изглед към площада, обзаведена със старинно бюро и кожено канапе. На стената имаше доста малка снимка на фюрера, а на писалището — фотография в рамка на две малки момченца с училищни униформи. Браун носеше оръжие дори тук, сякаш искаше да покаже, че колкото и да е уютен, кабинетът му е предназначен за работа.
	Генералът изглеждаше доволен от себе си.
	— Нашите хора са разшифровали съобщението, което открихте в кухия самолетен клин — рече той с обичайния си тих глас.
	Петер усети въодушевление.
	— Много впечатляващо — измърмори Юел.
	— Явно не е било трудно — продължи Браун. — Британците използват прости шифри, често основани на някоя поема или известен пасаж от прозаично произведение. Когато нашите криптографи разчетат няколко думи, всеки професор по английска литература може да попълни останалото. Не знаех, че литературата може да намери полезно приложение. — Той се засмя на собственото си остроумие.
	— И какво се казва в съобщението? — попита Петер нетърпеливо.
	Браун отвори папка на бюрото си.
	— То идва от група, която се нарича „Нощна стража“ — макар да говореше на немски, той използва датската дума _natvaegterne_. — Това говори ли ви нещо?
	Петер беше изненадан.
	— Ще проверя в досиетата, разбира се, но съм почти сигурен, че не сме попадали на това име досега — смръщи се замислен. — Истинската нощна стража обикновено е съставена от полицаи или войници, нали?
	Юел се наежи.
	— Не мисля, че датски полицаи…
	— Не казвам, че са датчани — прекъсна го Петер. — Шпионите може да са германци предатели. — Сви рамене. — Или просто се стремят към военен статут. — Погледна към Браун. — Какво е съдържанието на съобщението, господин генерал?
	— Подробности за разположението на армейските ни части в Дания. Погледнете — той подаде няколко листа през бюрото. — Местоположения на противовъздушни батареи около и в Копенхаген. Германски кораби в пристанището през последния месец. Бази в Орхус, Оденсе и Морлунде.
	— Информацията вярна ли е?
	Браун се поколеба.
	— Не съвсем. Близо е до истината, но не съвсем.
	Петер кимна.
	— Значи шпионите вероятно не са немци с вътрешна информация, защото те щяха да знаят точни подробности. По-вероятно е да са датчани, които са наблюдавали внимателно и са направили приблизителни оценки.
	Браун кимна.
	— Добро заключение. Но можете ли да ги откриете?
	— Надявам се.
	Сега вниманието на Браун беше насочено изцяло към Петер, сякаш Юел не присъстваше или беше просто незначителен подчинен, а не старши офицер.
	— Мислите ли, че същите хора изнасят нелегалните вестници?
	Петер беше доволен, че Браун зачита компетентността му, и се дразнеше, че въпреки всичко Юел е шефът. Надяваше се и генералът да забележи тази ирония. Поклати глава.
	— Знаем кои са редакторите и следим дейността им. Ако те осъществяваха така подробно наблюдение над немските военни части, щяхме да забележим. Не — смятам, че това е нова организация, с която не сме си имали работа.
	— Тогава как ще ги заловите?
	— Съществува група потенциални подривни елементи, които така и не сме проучили внимателно — евреите.
	Петер чу как Юел рязко си пое дъх.
	— Ами най-добре ги проучете — рече Браун.
	— Не е толкова лесно да се установи кой е евреин в тази страна.
	— Тогава идете в синагогата!
	— Добра идея — рече Петер. — Те може да имат списък с членовете. Това ще е някакво начало.
	Юел го изгледа буреносно, но не каза нищо.
	— Моите началници в Берлин са впечатлени от лоялността и ефикасността на датската полиция при прехващането на съобщението от британското разузнаване — рече Браун. — Все пак настояват да изпратят екип следователи от Гестапо. Аз ги разубедих, като им обещах, че вие ще разследвате много щателно шпионската мрежа и ще изправите предателите пред правосъдието. — Това беше твърде дълга реч за човек с един бял дроб и генералът се задъха. Помълча, погледна първо Петер, после Юел и довърши: — За ваше добро, и за доброто на всички в Дания, се надявам да успеете.
	Юел и Петер се изправиха и Юел рече кратко:
	— Ще направим всичко възможно.
	Излязоха и още щом се озоваха на улицата, той се изпречи пред Петер и се втренчи изпепеляващо в него със сините си очи.
	— Много добре знаеш, че това няма нищо общо със синагогата, по дяволите!
	— Нищо подобно не знам.
	— Просто се подмазваш на нацистите, отвратително нищожество.
	— И защо да не им помогнем? Те представляват закона сега.
	— Мислиш си, че ще помогнат на кариерата ти.
	— А защо не? — отвърна Петер, за да си отмъсти. — Копенхагенският елит не обича хора от провинцията — немците може да се окажат по-справедливи.
	Юел не можеше да повярва.
	— Наистина ли мислиш така?
	— Те поне не са слепи за способностите на момчетата, които не са завършили Янсборг Скуле.
	— Значи смяташ, че беше отхвърлен заради произхода си? Идиот! Не получи поста, защото си твърде краен! Нямаш никакво чувство за мярка. Ти би изкоренил престъпността, като арестуваш всички, които изглеждат подозрителни! — изсумтя презрително. — Ако зависи от мен, никога няма да получиш повишение. Сега ми се махай от очите. — И си тръгна.
	Петер гореше от възмущение. За кого се мислеше Юел? Славният предтеча не го правеше по-добър от останалите. Той беше ченге, също като него, и нямаше право да му говори така, сякаш е по-висша форма на живот.
	Но Петер беше постигнал своето. Беше победил Юел. Беше получил разрешение да нахлуе в синагогата.
	Юел щеше да го намрази завинаги заради това, но какво толкова? Браун, не Юел, беше властта сега. По-добре да е негов любимец и враг на Юел, отколкото обратното.
	Щом се върна в полицията, той бързо сформира екип, като избра същите детективи, които беше изпратил и на летището: Конрад, Дреслер и Елегард. А на Тилде Ясперсен каза:
	— Бих искал да дойдеш и ти, ако не възразяваш.
	— И защо да възразявам? — попита тя сприхаво.
	— След разговора ни на обяд…
	— Моля те! Аз съм професионалист. Вече ти казах.
	— Е, добре — отвърна той.
	Стигнаха с колите до улица „Кристалгаде“. Синагогата от жълти тухли се издигаше от едната й страна, сякаш привела рамене пред враждебния свят. Петер остави Елегард да варди на входа, за да не се измъкне никой.
	Един възрастен мъж с ярмулка* се появи от вратата на еврейския старчески дом в съседство.
	[* Еврейска шапчица. — Б.р.]
	— Какво обичате? — попита той любезно.
	— Ние сме полицаи — каза Петер. — Вие кой сте?
	На лицето на мъжа се изписа така отчаян страх, че на Петер почти му дожаля за него.
	— Горм Расмусен, аз съм дневният управител на дома — каза старецът треперливо.
	— Имате ли ключове за синагогата?
	— Да.
	— Пуснете ни вътре.
	Мъжът извади връзка ключове от джоба си и отвори вратата.
	Главната зала заемаше почти цялата сграда и бе богато украсена с позлатени египетски колони, които поддържаха галерии над страничните пътеки.
	— Тези евреи са червиви с пари — измърмори Конрад.
	— Покажете ми списък на членовете — каза Петер на Расмусен.
	— Членове ли? Какво имате предвид?
	— Сигурно имате имената и адресите на богомолците.
	— Не — всички евреи са добре дошли.
	Петер усещаше, че мъжът му казва истината, но все пак смяташе да претърси синагогата.
	— Тук има ли някакви служебни помещения?
	— Не. Само малка стая за преобличане за равина и другите служители, както и гардеробна за хората, за да си оставят палтата.
	Петер кимна на Дреслер и Конрад.
	— Проверете ги — отиде до амвона в центъра на залата и изкачи няколкото стъпала към издигнатия подиум. Зад една завеса откри скрита ниша.
	— Какво имаме тук?
	— Тук са свитъците на Тората — рече Расмусен.
	Това бяха шест големи, тежки на вид свитъка, грижливо увити с кадифе. Изглеждаха идеално скривалище за тайни документи.
	— Развийте ги — нареди Петер. — Разтворете ги на пода, за да се уверя, че няма нищо вътре.
	— Да, веднага.
	Докато Расмусен изпълняваше нареждането, Петер се отдалечи малко с Тилде и започна да говори с нея, без да откъсва очи от управителя.
	— Добре ли си?
	— Нали ти казах.
	— Ако открием нещо, ще признаеш ли, че съм бил прав?
	Тя се усмихна.
	— А ако не открием, ти ще признаеш ли, че си сгрешил?
	Той кимна, беше доволен, че не му е ядосана.
	Расмусен разтвори свитъците, изписани на иврит. Петер не видя нищо подозрително. Бе допускал, че нямат регистър на членовете си. И още по-вероятно — може би го бяха унищожили като предпазна мярка в деня на немското нашествие. Беше бесен. Навлече си много неприятности заради тази акция и влоши още повече отношенията с шефа си. Щеше да е влудяващо да се върне с празни ръце.
	Дреслер и Конрад се появиха от двата противоположни края на сградата. Дреслер не носеше нищо, но Конрад държеше брой на „Реалност“.
	Петер взе вестника от него и го показа на Расмусен.
	— Това е незаконно.
	— Съжалявам — отвърна мъжът. Изглеждаше на път да се разплаче. — Пъхат го през пощенския процеп.
	Хората, които отпечатваха вестника, не бяха преследвани от полицията, така че онези, които просто го четяха, не бяха в никаква опасност — но Расмусен не знаеше това и Петер се възползва от преимуществото си.
	— Сигурно понякога пишете на своите хора.
	— Да, разбира се, на главните членове на еврейската общност. Но нямаме списък. Ние знаем кои са — опита вяла усмивка. — Вие също, предполагам.
	Вярно беше. Петер знаеше имената на десетина от по-изтъкнатите евреи: един-двама банкери, съдия, неколцина професори в университета, няколко политически фигури и един художник. Не тях търсеше обаче: те бяха твърде известни, за да са шпиони. Такива хора не биха висели на пристанището да броят кораби, без да бъдат забелязани.
	— Не изпращате ли писма и на обикновени хора, за да им искате дарения, да им съобщавате за събития, празници, пикници, концерти, които организирате?
	— Не — отвърна мъжът. — Просто слагаме обявление в центъра на общността.
	— О — възкликна Петер с доволна усмивка. — Центърът на общността. И къде е той?
	— Близо до Кристиансборг, на „Ной Конгенсгаде“.
	Това бе на около километър от синагогата.
	— Дреслер — рече Петер. — Остани с този човек петнадесетина минути, за да сме сигурни, че няма да предупреди никого.
	Отидоха на улица „Ной Конгенсгаде“. Центърът на еврейската общност беше голяма сграда от осемнадесети век с вътрешен двор и елегантно стълбище, макар че имаше нужда от освежаване. Кафенето беше затворено и никой не играеше тенис на маса в мазето. Добре облечен младеж с надменно поведение властваше в кабинета. Той обясни, че нямат списък с имена и адреси, но детективите така или иначе претърсиха сградата.
	Младият мъж се казваше Ингемар Гамел и нещо в името му се стори познато на Петер. Какво ли беше? За разлика от Расмусен, Гамел не изглеждаше изплашен; но отново за разлика от Расмусен, който изглеждаше изплашен, но невинен, този тук създаваше точно обратното впечатление.
	Гамел седеше зад писалище, облечен с жилетка с джобен часовник, и беше съвсем спокоен, докато претърсваха офиса му. Дрехите му изглеждаха скъпи. Защо такъв богат младеж работеше като секретар тук? Подобна работа се даваше на нископлатени момичета или на домакини от средната класа, чиито деца бяха излетели вече от гнездото.
	— Мисля, че това търсите, шефе — обади се Конрад и подаде на Петер черен класьор за документи. — Списък на тайни свърталища.
	Петер погледна в папката и видя страници с имена и адреси, поне няколкостотин.
	— Браво, добра работа — но инстинктът му подсказваше, че тук ще открие още нещо. — Всички продължавайте да търсите, може да изскочи и друго.
	Той прелисти страниците, търсеше нещо странно или пък познато, търсеше… нещо. Чувстваше се неудовлетворен. Но нищо не му хвана окото.
	Сакото на Гамел висеше на кука зад вратата. Петер прочете етикета на шивача. Костюмът бе дело на „Андерсън и Шепърд“ от Савил Роу, Лондон, 1938 г. Изпита завист. Той купуваше дрехите си от най-добрите магазини в Копенхаген, но никога не си беше позволявал английски костюм. В предното джобче на сакото имаше копринена носна кърпа. В десния джоб намери билет за влак до Орхус, отиване и връщане, с малка дупчица, оставена от перфоратора на кондуктора.
	— Защо сте ходили в Орхус?
	— На гости на приятели.
	В дешифрираното съобщение се споменаваше за немска военна част, базирана в Орхус. Все пак Орхус беше най-големият град в Дания след Копенхаген и стотици хора пътуваха дотам и обратно всеки ден.
	Във вътрешния джоб на сакото намери тънък бележник. Отвори го.
	— Обичате си работата, нали? — попита Гамел презрително.
	Петер го погледна с усмивка. Наистина обичаше да вбесява надути богаташи, които си мислеха, че превъзхождат обикновените хора, но каза само:
	— Като водопроводчик съм — виждам доста лайна — и демонстративно се съсредоточи отново в бележника.
	Почеркът на Гамел беше стилен, също като костюма, с големи главни букви и едри завъртулки. Записките изглеждаха съвсем обичайни: дати за обяд, за театър, рожденият ден на мама, обади се на Йорген за Уайлдър.
	— Кой е Йорген? — попита Петер.
	— Братовчед ми, Йорген Лумпе. Разменяме си книги.
	— А Уайлдър?
	— Торнтън Уайлдър.
	— И той е…?
	— Американски писател. „Мостът на Сан Луис Рей“. Сигурно сте я чели.
	В думите му имаше сарказъм и намекваха, че полицаите не са достатъчно образовани, за да четат чужди автори, но Петер не обърна внимание и се вглъби отново в бележника. Както и очакваше, откри списък с имена и адреси, някои с телефонни номера. Хвърли поглед към Гамел и му се стори, че зърна лека руменина по гладко избръснатите му бузи. Това беше обещаващо. Зачете адресите особено внимателно.
	Избра напосоки едно име.
	— Хилде Бергагер — коя е тя?
	— Една приятелка — отвърна спокойно Гамел.
	Петер пробва с друг.
	— Бертил Бруун?
	Гамел остана невъзмутим.
	— Играем тенис.
	— Фред Ескилдсен.
	— Моят банкер.
	Останалите детективи бяха спрели претърсването и притихнаха, усетили напрежението в стаята.
	— Паул Кирке?
	— Стар приятел.
	— Пребен Клаусен.
	— Търговец на картини.
	За пръв път Гамел показа някаква следа от емоция, но по-скоро облекчение, отколкото вина. Защо? Дали си мислеше, че нещо му се е разминало? Какво значение имаше този търговец на картини Клаусен? Или пък беше важно предишното име? Дали Гамел бе почувствал облекчение, защото Петер мина към Клаусен?
	— Значи Паул Кирке е стар приятел?
	— Учихме заедно в университета — Гамел говореше спокойно, но в очите му просветваше страх.
	Петер се озърна към Тилде и тя му кимна леко. Беше забелязала нещо в реакцията на Гамел. Петер отново се вгледа в бележника. Срещу името на Кирке нямаше адрес, но до телефонния номер бе изписана нетипично дребна буква „Н“. — Какво означава тази буква „Н“? — попита той.
	— Нествед. Това е номерът му в Нествед.
	— А кой е другият номер?
	— Няма друг номер.
	— Тогава защо е нужно уточнението?
	— Честно да ви кажа, не си спомням — отвърна подразнено Гамел.
	Може и така да беше. От друга страна, „Н“ можеше да означава „Нощна стража“.
	— А той какво работи? — продължи Петер.
	— Пилот е.
	— Къде?
	— В армията.
	— О… — Петер беше обмислял версията хората от „Нощна стража“ да са военни, първо, заради името на организацията и, второ, защото бяха показали точност в наблюденията на военни обекти. — В коя база?
	— Водал.
	— Нали казахте, че е в Нествед.
	— То е наблизо.
	— На тридесет и два километра оттам е.
	— Е, така си го спомням.
	Петер кимна замислено, после се обърна към Конрад:
	— Арестувайте лъжливото копеле.

	* * *

	Обискът на апартамента на Ингемар Гамел се оказа разочароващ. Петер не откри нищо интересно: нито бележник с шифри, нито нелегална литература, нито оръжия. Реши, че Гамел е незначителна фигура в шпионската мрежа и ролята му е просто да наблюдава и да докладва на основната си свръзка. Сигурно именно тази ключова фигура съставяше съобщенията и ги изпращаше в Англия. Но кой беше главният? Петер се надяваше да е Паул Кирке.
	Преди да потегли към авиационната школа във Водал, където работеше Паул Кирке, той прекара час у дома с жена си. Докато я хранеше със сандвичи с ябълки и мед, нарязани на хапки, той се хвана, че мечтае за живот с Тилде Ясперсен. Представи си как я гледа, докато тя приготвя вечерята — как мие косата си и я суши енергично с кърпа, как седи пред тоалетката по бельо и си лакира ноктите, как се гледа в огледалото, докато връзва копринения шал на врата си. Осъзна, че копнее да е с жена, която може да се грижи сама за себе си.
	Трябваше да спре да мисли за това. Беше женен мъж. Това, че жена ти е болна, не ти дава извинение да изневериш. Тилде беше негова колежка и приятелка и никога нямаше да е нещо повече.
	Неспокоен и неудовлетворен, той включи радиото и се заслуша в новините, докато чакаше да дойде вечерната болногледачка. Британците бяха започнали нова атака в Северна Африка, бяха прекосили египетската граница към Либия с танкова дивизия в опит да освободят обсадения Тобрук. Звучеше като голяма операция, макар че цензурираното датско радио естествено предвиждаше немските противотанкови оръдия да разгромят британската армия.
	Телефонът иззвъня и Петер прекоси стаята, за да го вдигне.
	— Алан Форслунд се обажда, от пътна полиция — Форслунд беше офицерът, който работеше по случая с Фин Йонк, пияния шофьор, който се беше забил в колата на Петер. — Делото току-що приключи.
	— Какво стана?
	— Йонк получава шест месеца.
	— Шест _месеца_?
	— Съжалявам…
	Причерня му. Почувства, че ще припадне, и се подпря на стената.
	— Получава шест месеца, задето унищожи мозъка на жена ми и ми съсипа живота? Шест месеца?
	— Съдията каза, че вече страдал от разкаяние и щял да живее с вината до края на дните си.
	— Глупости!
	— Знам.
	— Мислех, че прокурорът ще поиска най-строгата присъда.
	— Поискахме. Но адвокатът на Йон беше много убедителен. Каза, че момчето било спряло да пие, карало само колело и учело за архитект…
	— Всеки може да каже това.
	— Зная.
	— Не мога да го приема! Отказвам да го приема!
	— Нищо не можем да направим…
	— Как не!
	— Петер, не предприемай нещо необмислено.
	Петер опита да се успокои.
	— Разбира се, че няма.
	— Сам ли си?
	— Връщам се на работа след няколко минути.
	— Важното е да има с кого да поговориш.
	— Да. Благодаря, че се обади, Алан.
	— Много съжалявам, че не се справихме по-добре.
	— Не си виновен ти, а един изкусен адвокат и един глупав съдия. Вече сме го виждали — Петер затвори. Опита да се успокои, но кипеше от гняв. Ако Йонк беше на свобода, можеше да го намери и да го пречука — но хлапето беше на сигурно място, в затвора, макар и само за няколко месеца. Помисли дали да не потърси адвоката и да го арестува под някакъв претекст, а после да пребие копелето; но знаеше, че няма да го направи. Адвокатът не беше нарушил закона.
	Погледна към Инге. Тя седеше, където я беше оставил, и го гледаше безизразно, чакаше го да продължи да я храни. Забеляза, че малко сдъвкана ябълка е изпаднала от устата й по блузката. Тя никога не правеше така, въпреки състоянието си. Преди инцидента беше изключително придирчива към външния си вид. Сега, когато видя храната по брадичката й и петната по роклята й, му се доплака.
	Спаси го звънецът на входната врата. Петер бързо се съвзе и отиде да отвори. Сестрата беше дошла едновременно с Бент Конрад, който трябваше да го придружи до Водал. Петер си взе сакото и остави сестрата да почисти Инге.
	Тръгнаха с два черни полицейски буика. Петер очакваше да има военни блокади по пътя, затова поиска от генерал Браун да изпрати с тях един немски офицер, който да упражни властта си при нужда, така че майор Шварц от щаба на Браун се качи във водещата кола.
	Пътуването отне час и половина. Шварц пушеше дебела пура и пълнеше колата с дим. Петер се опитваше да не мисли за вбесяващо леката присъда на Фин Йонк. Трябваше да е спокоен и съсредоточен в базата и не искаше гневът да изкривява преценката му. Опита да потуши яростта си, но само я покри с пелена от спокойствие и тя продължи да смъди в очите му, подобно на дима от пурата на Шварц.
	Водал беше затревено летище с няколко ниски сгради, пръснати от едната му страна. Не се охраняваше сериозно — все пак бе само авиошкола, затова нищо секретно не влизаше тук. На портала имаше само един охранител, който им махна небрежно да минават, без да ги попита нищо. Пет-шест Тигрови пеперуди бяха паркирани в редица като птички, кацнали на ограда. Имаше и няколко безмоторника и два месершмита Ме 109.
	Още щом слезе от колата, Петер видя Арне Олуфсен, негов отколешен съперник от Санде, да се разхожда важно по паркинга, изтупан с кафявата си униформа. Петер почувства киселия вкус на обидата в устата си.
	Навремето бяха приятели, през цялото си детство, докато преди дванадесет години не дойде раздорът между семействата им. Всичко започна, когато Аксел Флеминг, бащата на Петер, беше обвинен в данъчна измама. Аксел смяташе това за възмутително: та всички правеха така, декларираха по-малко приходи и раздуваха разходите. Но го осъдиха и трябваше да плати солена глоба плюс данъците със задна дата.
	Той успя да убеди приятелите и съседите си да гледат на случая като на техническа счетоводна грешка, а не като на обвинение в безчестие. И тогава се намеси пастор Олуфсен.
	В църквата имаше правило всеки обвинен в престъпление член на паството да бъде „изключен“ или прокуден от редиците им. Провинилият се можеше да се присъедини отново към тях следващата неделя, ако желае, но в продължение на една седмица трябваше да е изгнаник. Тази процедура не се прилагаше при обичайни престъпления като каране с превишена скорост и Аксел твърдеше, че и неговото прегрешение е от същия калибър. Пастор Олуфсен обаче не мислеше така.
	Това унижение беше по-страшно за Аксел, отколкото глобата, наложена му от съда. Името му беше обявено в църквата и той бе длъжен да стане от мястото си и да седи в дъното до края на службата. А за да е пълно унижението му, пасторът реши да държи проповед именно за „Дай кесаревото кесарю“.
	Петер потреперваше всеки път, щом си спомнеше за това. Аксел беше горд с положението си на успешен бизнесмен и водач на общността и за него нямаше по-голямо наказание от това да изгуби уважението на съседите си. Петер се измъчваше, че баща му е унижен публично от надут и самодоволен глупак като Олуфсен. Той смяташе, че баща му си заслужава глобата, но не и унижението в църквата. И тогава се закле, ако някога член на семейство Олуфсен престъпи закона, за него да няма милост.
	Почти се надяваше Арне да е замесен в шпионската мрежа. Това щеше да е сладко отмъщение.
	Арне го видя и извика:
	— Петер! — изглеждаше изненадан, но не и изплашен.
	— Тук ли работиш? — попита го Петер.
	— Когато има какво да работя — Арне беше весел и спокоен, както винаги. Дори да беше виновен за нещо, добре се прикриваше.
	— Разбира се, ти си пилот.
	— Това е тренировъчна школа, но нямаме много ученици. Е, кажи какво те води насам? — Арне погледна към майора с немска униформа, който стоеше до Петер. — Да не би да сме направили много боклук или някой е карал колело нощем без фар?
	Петер не намираше брътвежите на Арне за особено смешни.
	— Рутинно разследване — отвърна той кратко. — Къде да намеря командващия офицер?
	Арне посочи една от ниските сгради.
	— В щабквартирата. Търси командир на ескадрила Ренте.
	Петер тръгна натам. Ренте се оказа дългурест мъж с щръкнал мустак и кисела физиономия. Петер се представи и каза:
	— Идвам да разпитам един от вашите хора, капитан Паул Кирке.
	Командирът на ескадрилата се втренчи в майор Шварц и попита:
	— Какъв е проблемът?
	Петер едва се сдържа да не отвърне: „Не ви влиза в работата“, но излъга любезно:
	— Замесен е в търговия с крадени стоки.
	— Когато офицер е заподозрян в престъпление, предпочитаме да разследваме случая сами.
	— Разбира се. Обаче… — той махна с ръка към Шварц. — Нашите германски приятели искат полицията да се заеме с това, така че вашите _предпочитания_ не са от значение. Кирке в базата ли е?
	— Точно в момента е във въздуха.
	Петер вдигна вежди.
	— Мислех, че не летите.
	— Да, по принцип не летим, но има изключения. Утре очакваме група от „Луфтвафе“, а те искат да летят с нашите тренировъчни самолети, затова имаме разрешение за тестови полети днес, за да се уверим, че машините са в готовност. Кирке ще се приземи след няколко минути.
	— Междувременно ще претърся жилището му. Къде е настанен?
	Ренте се поколеба, но отвърна неохотно:
	— В спално А, в края на пистата.
	— Има ли кабинет или шкафче, нещо, в което си държи вещите?
	— Има малък кабинет на три врати надолу по коридора.
	— Ще започна оттам. Тилде, ела с мен. Конрад, иди на летището да посрещнеш Кирке — не искам да ни се изплъзне. Дреслер и Елегард, претърсете спално А. Благодаря ви за помощта… — обърна се Петер към Ренте и щом го видя да поглежда към телефона, добави: — Не говорете по телефона през следващите няколко минути. Ако предупредите някого, че идваме, ще го сметнем за възпрепятстване на правосъдието. Ще се наложи да ви хвърля в затвора, а това няма да се отрази добре на репутацията на армията, нали?
	Ренте не отговори.
	Петер, Тилде и Шварц тръгнаха по коридора към врата с надпис „Главен инструктор“. Писалище и кантонерка бяха сбутани в малка стая без прозорци. Петер и Тилде започнаха да я претърсват, а Шварц запали нова пура. Кантонерката съдържаше досиета на учениците. Петер и Тилде търпеливо прегледаха всеки лист. В малката стая беше задушно и лекият парфюм на Тилде се изгуби в дима от пурата на Шварц.
	След петнадесет минути тя възкликна изненадано:
	— Това е странно!
	Петер вдигна глава от изпитните резултати на ученик на име Келд Хансен, който се беше провалил на навигационния тест.
	Тилде му подаде лист хартия. Той се вгледа в него и се смръщи. На листа бе нарисувана някаква подробна скица на съоръжение, което не можеше да разпознае: голяма квадратна антена на постамент, обградена от стена. Имаше още една скица, на същия апарат, но без стената, за да покаже детайлите на основата, и по всичко личеше, че тя се върти.
	Тилде погледна над рамото му.
	— Какво е това според теб?
	Той силно усещаше близостта й.
	— Никога не съм виждал подобно нещо, но се обзалагам, че е секретно. Има ли друго в папката?
	— Не — тя му показа етикета. — Андерсен, Х. К.
	Петер изсумтя.
	— Ханс Кристиян Андерсен — това само по себе си е подозрително — обърна листа и видя скицирана карта на тесен и издължен остров, който му беше така добре познат, както и картата на самата Дания. — Това е Санде, там живее баща ми! — възкликна той.
	Вгледа се по-внимателно и видя, че картата показва новата немска база и част от брега, който влизаше в територията й.
	— Това е — рече тихо.
	Сините очи на Тилде искряха от вълнение.
	— Хванахме шпионин, нали?
	— Още не — отвърна Петер. — Но ще го хванем.
	Излязоха навън, следвани от мълчаливия Шварц. Слънцето бе залязло, но те виждаха добре в мекия здрач на дългата скандинавска лятна вечер.
	Отидоха до летището и застанаха до Конрад, близо до мястото, където бяха паркирани самолетите. Машините се прибираха през нощта. Тъкмо вкарваха една в хангара и двама механици бутаха крилете, докато трети поддържаше опашката над земята.
	Конрад посочи един захождащ за кацане самолет.
	— Мисля, че това е нашият човек.
	Беше Тигрова пеперуда. Докато самолетът се снижаваше като по учебник и се обръщаше по вятъра за кацане, Петер вече беше сигурен, че Паул Кирке е шпионин. Доказателството, намерено в кантонерката, беше достатъчно за ареста му. Но преди това искаше да му зададе доста въпроси. Дали беше просто информатор като Ингемар Гамел, или сам беше отишъл до Санде, за да огледа базата и да скицира мистериозното съоръжение? Може би играеше още по-важната роля на координатор, който събира информацията и я предава в Англия чрез кодирани съобщения? Ако Кирке беше централният човек в мрежата, кой беше ходил до Санде и бе направил тази скица? Възможно ли беше да е Арне Олуфсен? Да, възможно, но Арне не беше показал никакво притеснение преди час, когато той се появи неочаквано в базата. Все пак си струваше да го постави под наблюдение.
	Когато самолетът докосна земята и заподскача по тревата, една от полицейските коли потегли на скорост от другия край на пистата. Спря със скърцане и Дреслер изскочи от нея, като държеше нещо яркожълто.
	Петер се вгледа нервно в него. Не искаше някаква суматоха да привлече вниманието на Паул Кирке. Озърна се и установи, че за миг се е отпуснал и не е осъзнал, че групичката им в края на пистата изглежда съвсем не на място: той самият с тъмен костюм, Шварц с немска униформа и пура, до тях жена, а сега и мъж, който изскача от кола като подпален. Приличаха на комитет по посрещането и Кирке със сигурност щеше да надуши нещо.
	Дреслер приближи развълнуван, като размахваше книга с ярка жълта обложка.
	— Кодовата му книга! — извика той.
	Това означаваше, че Кирке със сигурност е техният човек. Петер се обърна към малкия самолет, който зави на пистата, преди да се доближи до посрещачите си, и продължи към мястото за паркиране.
	— Прибери книгата в палтото си, глупак такъв — изсъска той на Дреслер. — Ако види как я размахваш, ще се усети, че сме го сгащили!
	Отново се вгледа в Тигровата пеперуда. Видя, че Кирке отвори кокпита, но не можа да разчете изражението му заради очилата, шала и шлема.
	Все пак нямаше никакво съмнение какво ще последва.
	Двигателят изведнъж зарева по-силно, защото дроселът се отвори. Самолетът се завъртя, обърна се по вятъра и се насочи право към малката групичка на летището.
	— По дяволите, той ще избяга! — извика Петер.
	Самолетът набра скорост, устремен право към тях. Петер извади оръжието си.
	Искаше да хване Кирке жив и да го разпита — но предпочиташе да го убие, отколкото да го остави да се измъкне. Стисна пистолета с две ръце и го насочи към приближаващия самолет. Беше абсолютно невъзможно да спреш самолет с пистолет, но ако имаше късмет, можеше да уцели пилота.
	Опашката на Тигровата пеперуда се вдигна от земята, фюзелажът се изравни и Петер видя главата и раменете на Кирке. Прицели се внимателно в шлема му и натисна спусъка. Самолетът се отлепи от земята, а Петер се прицели отново и изпразни целия пълнител на валтера, в който имаше седем патрона. С голямо разочарование видя, че е стрелял твърде високо. Редица малки дупчици като точки от мастило се появиха по резервоара над главата на пилота и в кокпита на тънки струйки започна да се стича гориво. Самолетът не спря.
	Всички се хвърлиха на земята.
	Самоубийствен гняв обхвана Петер, докато въртящата се перка приближаваше към него с деветдесет и шест километра в час. В кабината заедно с Паул Кирке той виждаше всички престъпници, които се бяха отървали от правосъдието, включително Фин Йонк, шофьора, наранил Инге. Беше решен да спре Кирке дори с цената на живота си.
	С периферното си зрение забеляза, че пурата на майор Шварц дими на тревата, и я грабна, обзет от внезапно вдъхновение.
	Двуплощникът продължаваше да се носи стремглаво към него, а той се наведе и хвърли пурата към пилота. След това отскочи бързо встрани. Усети порив на вятъра, когато долното крило профуча на сантиметри от главата му. Стовари се на земята, претърколи се и погледна нагоре.
	Тигровата пеперуда се издигаше. Куршумите и пурата като че ли не бяха постигнали никакъв ефект. Беше се провалил.
	Дали Кирке щеше да се измъкне? „Луфтвафе“ щяха да пуснат двата месершмита след него, но това щеше да отнеме няколко минути, а дотогава двуплощникът щеше да се е изгубил от поглед. Горивният резервоар беше повреден, но дупките не бяха в долната му част и може би щеше да му остане достатъчно гориво, за да стигне до Швеция, която беше едва на тридесет и два километра оттук. А и мръкваше.
	Петер горчиво заключи, че Паул има шанс да се измъкне.
	После от кокпита лумна огън, който обхвана със страховита скорост главата и раменете на пилота, чиито дрехи сигурно бяха вече пропити с гориво. Пламъците плъзнаха назад по фюзелажа и бързо поглъщаха ленената тъкан.
	Самолетът продължи да се издига още няколко секунди, макар че главата на пилота вече беше почерняла като въглен. Тялото на Кирке се отпусна напред и явно избута лоста за управление, защото самолетът сведе нос и се устреми като стрела към земята. Фюзелажът се нагърчи подобно на хармоника.
	Възцари се тишина. Пламъците продължиха да ближат крилете и опашката, оголваха тъканта, поглъщаха дървената рамка и разкриваха четвъртитите стоманени винкели като скелет на изгорен на клада мъченик.
	— Господи, какъв ужас. Горкият човек — прошепна Тилде. Цялата трепереше.
	Петер я прегърна и каза:
	— Да, а най-лошото е, че не получих отговори.


>	Втора част

>>	Девета глава

	Надписът на сградата гласеше: „Датски институт за фолклорни песни и танци“, но това беше само за пред властите. Надолу по стълбите, зад двойна завеса, която пречеше на светлината да нахлуе в лишеното от прозорци подземие, имаше джаз клуб.
	Залата беше малка и сумрачна. Влажният бетонен под бе осеян с фасове и лепнеше от разлятата бира. Имаше няколко паянтови маси и дървени столове, но повечето посетители бяха прави. Рамо до рамо стояха моряци, докери и добре облечени младежи, дори тук-там се виждаше по някой германски войник.
	На миниатюрната сцена млада жена седеше пред пианото и припяваше балади на микрофона. Това може би беше джаз, но не и джазът, по който Харалд толкова си падаше. Той чакаше появата на Мемфис Джони Медисън, който беше чернокож, макар че бе прекарал почти целия си живот в Копенхаген и вероятно никога не бе виждал Мемфис.
	Беше два часът сутринта. По-рано вечерта, след като изключиха светлините в училището, Трите образа — Харалд, Мадс и Тик — се облякоха и се измъкнаха от спалното, а после хванаха последния влак за града. Това беше рисковано — щяха да си имат големи неприятности, ако ги спипат — но си струваше заради Мемфис Джони.
	Аквавитът, който Харалд пиеше на едри глътки, също допринесе за еуфорията му. Някъде в дъното на съзнанието му се спотайваха вълнуващият спомен за разговора с Паул Кирке и страховитият факт, че вече е част от Съпротивата. Почти не смееше да мисли за това, защото не можеше да го сподели дори с Мадс и Тик. Беше предал секретна военна информация на шпионин.
	След като Паул му призна, че съществува тайна организация, Харалд каза, че е готов на всичко, за да помогне. Паул му обеща да го използват като наблюдател. Задачата му беше да събира информация за окупационните сили и да я предава на Паул, който пък щеше да я препраща в Англия. Харалд беше много горд и нетърпелив да получи първата си мисия. Беше и изплашен, но се опитваше да не мисли за последствията, ако го заловят.
	Все още мразеше Паул заради Карен Духвиц. Всеки път, щом се сетеше за него, усещаше горчивия вкус на ревността, но потискаше това чувство заради Съпротивата.
	Щеше му се Карен да беше тук. Тя щеше да оцени музиката.
	И докато разсъждаваше над липсата на дамска компания, забеляла една жена, седнала на столче до бара. Беше с къдрава коса и червена рокля. Не я виждаше много добре — бе твърде задимено и вероятно се лъжеше, но май беше сама.
	— Хей, вижте — каза той на останалите.
	— Хубава е, ако харесваш по-стари жени — отвърна Мадс.
	Харалд се вгледа в нея и опита да фокусира по-добре.
	— Защо, на колко е според теб?
	— Най-малко на тридесет.
	Харалд сви рамене.
	— Е, не е толкова стара. Дали ще иска да си поговори с някого?
	Тик, който не беше пиян колкото тях, каза:
	— Ще поговори с теб.
	Харалд не беше сигурен защо Тик се хили като идиот, но не му обърна внимание. Изправи се и тръгна към бара. Когато приближи, видя, че жената е доста пълна и кръглото й лице е силно гримирано.
	— Здрасти, учениче — каза тя, но се усмихна приятелски.
	— Забелязах, че сте сама.
	— Засега.
	— Реших, че искате да си поговорите с някого.
	— Не съм дошла точно за това.
	— О, предпочитате да слушате музика. Аз съм голям фен на джаза, от години. Какво мислите за певицата? Не е американка, разбира се, но…
	— Мразя тази музика.
	Харалд се смая.
	— Тогава защо…
	— Аз съм работещо момиче.
	Жената явно смяташе, че това обяснява всичко, но той беше все така объркан. Тя още се усмихваше топло и Харалд имаше чувството, че нещо не могат да се разберат.
	— Работещо момиче — повтори той.
	— Да, ти за каква ме помисли?
	Той искаше да е мил, затова отговори:
	— На мен ми приличаш на принцеса.
	Тя се засмя.
	— Как се казваш? — попита я Харалд.
	— Бетси.
	Нетипично име за датско момиче от работническата класа, затова Харалд реши, че не е истинското й име.
	Един мъж застана до него и той се смути от появата му: мъжът беше брадясал, с развалени зъби, а едното му око беше притворено от голяма синина. Носеше лекьосан смокинг и риза без яка. Въпреки че беше нисък и кльощав, изглеждаше заплашителен.
	— Хайде, синко, реши се — рече мъжът.
	— Това е Лутер — каза Бетси. — Остави момчето на мира, Лу, нищо лошо не прави.
	— Разгонва клиентите.
	Харалд осъзна, че няма представа какво става, и реши, че сигурно е по-пиян, отколкото предполага.
	— Е, искаш ли да я чукаш, или не? — настоя Лутер.
	Харалд беше изумен.
	— Но аз дори не я познавам!
	Бетси избухна в смях.
	— Струва десет крони, плащай — каза Лутер.
	Чак тогава му просветна. Харалд се обърна към Бетси и каза високо и с изумление:
	— Ама ти си проститутка?
	— Стига си крещял — сопна му се тя.
	Лутер го сграбчи за предницата на ризата и го издърпа напред. Хватката му беше здрава и Харалд се запрепъва след него.
	— Знам ви аз вас, образованите — изсъска Лутер. — Мислите си, че това е много смешно.
	Харалд усети гадния му дъх.
	— Не се ядосвай, де. Исках само да поговоря с нея.
	Барманът, с вързан на главата парцал, се наведе над бара и каза:
	— Лу, не създавай проблеми. Момчето не правеше нищо лошо.
	— Нима? А аз мисля, че ми се присмива.
	Харалд вече се питаше дали Лутер няма да извади нож, когато управителят на клуба взе микрофона и обяви появата на Мемфис Джони Мадисън. Гръмнаха аплодисменти.
	Лутер избута Харалд настрани.
	— Разкарай ми се от очите, преди да съм ти прерязал гърлото.
	Харалд се върна при приятелите си. Знаеше, че са го унижили, но бе твърде пиян, за да му пука, затова каза само:
	— Направих протоколен гаф.
	Мемфис Джони излезе на сцената и той веднага забрави за Лутер.
	Джони седна пред пианото, наведе се към микрофона и заговори на перфектен датски без помен от акцент:
	— Благодаря ви. Бих искал да започна с композиция на един от най-великите буги-вуги пианисти, Кларънс Пайн Топ Смит.
	Отново гръмнаха аплодисменти, а Харалд извика на английски:
	— Изсвири я, Джони!
	До вратата настана някакво раздвижване, но Харалд не обърна внимание. Джони изсвири четири акорда от интродукцията, спря рязко и каза в микрофона:
	— Хайл Хитлер, бейби.
	Един немски офицер се качи на сцената. Харалд се огледа смаян. В клуба бяха нахлули военни полицаи и арестуваха немските войници, но не и цивилните датчани.
	Офицерът грабна микрофона от Джони и обяви на датски:
	— Изпълнители от по-нисши раси са забранени. Този клуб се затваря.
	— Не! — изкрещя Харалд. — Не можеш да го направиш, нацистки селяк такъв!
	За щастие викът му потъна в глъчката от протести.
	— Хайде да се махаме, преди да си объркал отново протокола — рече Тик и го хвана за ръката.
	Харалд се задърпа.
	— Стига бе! — крещеше той. — Остави Джони да свири!
	Офицерът сложи белезници на Джони и го поведе към изхода. Харалд беше съкрушен. Това бе неговият шанс да чуе истински буги-вуги пианист, а нацистите го спряха след първите акорди.
	— Нямат право! — врещеше той.
	— Разбира се, че нямат — утешаваше го Тик, докато го буташе към вратата.
	Тримата младежи изкачиха стълбите и излязоха на улицата. Беше средата на лятото и късата скандинавска нощ вече си бе отишла, а слънцето изгряваше. Клубът се намираше на крайбрежната улица и широкият канал сияеше на утринната светлина. Спящи кораби се поклащаха леко на пристана. От морето долиташе хладен, солен бриз. Харалд пое дълбоко дъх и за миг се замая.
	— Може да идем на гарата и да чакаме първия влак — рече Тик. Планираха да се върнат в леглата и да се преструват на заспали, преди останалите да са се събудили.
	Тръгнаха към центъра на града. На главните кръстовища немците бяха издигнали бетонни охранителни постове — високи един метър и нещо осмоъгълници със стаичка, в която стоеше войник, който се виждаше само от кръста нагоре. През нощта обаче бяха празни. Харалд беше ядосан заради затварянето на клуба и сега тези символи на нацисткото господство го вбесиха още повече. Затова на минаване изрита една от бетонните караулки.
	— Казват, че войниците в тези постове са с тиролски гащи, защото никой не им вижда краката — каза Мадс и Харалд и Тик се засмяха.
	След малко стигнаха до строителни отпадъци, струпани пред наскоро ремонтиран магазин, и Харалд забеляза няколко кофи от боя на върха на купчината — тогава му хрумна идея. Наведе се над боклука и взе една кофа.
	— Какво правиш, по дяволите? — попита го Тик.
	На дъното беше останала малко черна боя, все още незасъхнала. Харалд избра една летвичка от боклуците, щеше да му послужи за четка.
	Без да обръща внимание на въпросите на Тик и Мадс, той се върна до караулката. Клекна пред нея с кофата боя и летвата. Чу, че Тик казва нещо, но не го слушаше, а с голямо старание написа с черна боя на бетонната стена:
C>
#	ТОЗИ НАЦИСТ Е БЕЗ ГАЩИ
C$
	Отдръпна се, за да се полюбува на творбата си. Буквите бяха големи и думите се разчитаха отдалече. По-късно тази сутрин хиляди жители на Копенхаген щяха да минат оттук на път за работа и щяха да се смеят на шегата.
	— Как ви се струва, момчета? — попита той и се огледа. Тик и Мадс бяха изчезнали, но двама униформени полицаи стояха точно зад него.
	— Много забавно — каза единият. — Арестуван си.

	* * *

	Той дочака сутринта в изтрезвителното на Политигаарден в компанията на един старец, който пикаеше в гащите си, и момче на неговата възраст, което оповръща целия под. Беше твърде отвратен от тях и от самия себе си, за да заспи. Часовете се нижеха, а главоболието и жаждата му се засилваха.
	Но махмурлукът и мръсотията не бяха най-големите му грижи. Беше по-притеснен да не го разпитват за Съпротивата. Ами ако го предадат на Гестапо и там започнат да го измъчват? Не знаеше колко болка ще издържи. Накрая сигурно щеше да предаде Паул Кирке. И то заради една глупава шега! Не можеше да повярва колко детински беше постъпил. Умираше от срам.
	В осем един униформен полицай донесе табла с три чаши фалшив чай и чиния с черен хляб, тънко намазан със заместител на масло. Харалд не взе от хляба — не можеше да яде в този кенеф — но изпи жадно чая.
	Сержантът седна до масата и прочете рапорта.
	— Ученик от Янсборг, а? — попита той.
	— Да, сър.
	— Трябваше да си опичаш акъла, момче.
	— Да, сър.
	— Откъде взе алкохола?
	— От един джаз клуб.
	Полицаят вдигна глава от рапорта.
	— Датският институт?
	— Да.
	— Сигурно си бил там, когато швабите са го затворили.
	— Така е — Харалд се обърка леко от презрителното „шваби“, което не пасваше на официалния тон на полицая.
	— Често ли се напиваш?
	— Не, сър. За пръв път ми е.
	— И тогава си видял караулката, а после случайно ти е попаднала кофа с боя…
	— Много съжалявам.
	Неочаквано ченгето се ухили.
	— Е, не съжалявай чак толкова. Лично аз мисля, че е доста смешно. Без гащи! — и започна да се смее.
	Харалд беше смаян. Този мъж изглеждаше враждебен, а сега се смееше на шегата му.
	— Какво ще стане с мен?
	— Нищо. Ние сме полицаи, не наказваме за шеги — сержантът скъса рапорта и го хвърли в кошчето за боклук.
	Харалд не смееше да повярва на късмета си. Наистина ли щяха да го пуснат?
	— А… какво трябва да направя?
	— Да се върнеш в Янсборг.
	— Благодаря ви! — зачуди се дали ще успее да се промъкне незабелязано в училището, дори толкова късно сутринта. Във влака щеше да има време да измисли някаква история. Вероятно никой нямаше да разбере за случилото се.
	Сержантът се изправи.
	— Но приеми един съвет. Пази се от пиячката.
	— Ще го направя — отвърна Харалд разпалено. Само да му се разминеше сега, никога вече нямаше да помисли за алкохол.
	Сержантът отвори килията и Харалд преживя още един ужасен шок.
	Отвън стоеше Петер Флеминг.
	Взираха се един в друг доста време.
	— Какво ще обичате, господин инспектор? — попита сержантът.
	Петер не му обърна внимание и заговори на Харалд:
	— Така, така — рече той с доволния тон на човек, който най-сетне е доказал правотата си. — Чудех се кога ще видя името ти в списъка с арестантите. Възможно ли е Харалд Олуфсен, драскач на обиди и пияница, да е Харалд Олуфсен, синът на пастора на Санде? Колкото и да е невероятно, оказаха се един и същи човек.
	Харалд се вцепени. Тъкмо когато се надяваше, че този позорен инцидент ще си остане тайна, истината бе разкрита именно от човека, който ненавиждаше цялото му семейство.
	Петер се обърна към сержанта:
	— Добре, аз го поемам оттук.
	— Но няма никакво обвинение, сър, така реши суперинтендантът — отвърна сержантът.
	— Е, ще видим тази работа.
	Харалд бе на път да се разплаче. Тъкмо щеше да се отърве. Това бе толкова несправедливо.
	Сержантът се поколеба, като че ли беше готов да спори, затова Петер го отряза:
	— Свободен си.
	— Слушам, сър — отвърна сержантът и излезе.
	Петер се втренчи безмълвно в Харалд и накрая момчето попита:
	— Какво ще правиш сега?
	Петер се усмихна.
	— Мисля да те върна в училище.

	* * *

	Влязоха в двора на Янсборг Скуле с полицейски буик, шофиран от униформен полицай, а Харалд седеше отзад като арестант.
	Слънцето огряваше моравите и старите сгради от червени тухли и той изпита горчива носталгия по простия, безопасен живот, който водеше тук от седем години. Каквото и да станеше сега, това успокояващо, познато място вече нямаше да е негов дом.
	Гледката събуди съвсем различни чувства у Петер Флеминг, който измърмори кисело на шофьора:
	— Тук отглеждат бъдещите управници.
	— Да, сър — отвърна безучастно полицаят.
	Беше време за сутрешния сандвич и момчетата се хранеха навън, затова почти цялото училище видя как колата спря пред главната канцелария и от нея слезе Харалд.
	Петер показа полицейската си значка на секретаря и веднага бяха отведени в кабинета на Хейс.
	Харалд не знаеше какво да мисли. Петер като че ли нямаше да го заведе в Гестапо, а това беше най-големият му страх. Не искаше да храни големи надежди, но Петер явно се отнасяше с него като с палав ученик, а не като с член на датската съпротива. За пръв път беше благодарен, че го третират като дете.
	Но все пак какво щеше да направи Петер?
	Когато влязоха в кабинета на директора, Хейс разгъна дългурестата си фигура зад бюрото и се втренчи със смътно безпокойство в тях през кацналите на човката му очила. Заговори любезно, но лекото треперене в гласа издаваше притеснението му.
	— Олуфсен? Какво става?
	Петер не даде шанс на Харалд да отговори на въпроса. Вирна показалец към него и рязко попита Хейс:
	— Този от вашите ли е?
	Деликатният Хейс потрепна, сякаш го зашлевиха.
	— Да, Олуфсен е наш ученик.
	— Снощи беше арестуван заради повреда на германско военно съоръжение.
	Харалд осъзна, че Петер изпитва удоволствие от унижението на Хейс и е решен да му се наслади изцяло.
	Хейс доби печално изражение.
	— Много съжалявам да го чуя.
	— Освен това беше пиян.
	— Господи!
	— Полицията трябва да реши какво да предприеме по въпроса.
	— Не съм сигурен, че…
	— Честно казано, не сме склонни да предявяваме обвинение на ученик за детинска глупост.
	— Е, радвам се да го чуя…
	— От друга страна, не можем да оставим нещата така.
	— Разбира се.
	— Освен това нашите немски приятели ще искат да научат, че извършителят е наказан строго.
	— Разбира се, разбира се.
	На Харалд му дожаля за Хейс, но в същото време му се щеше да не беше така мекушав. Та той само се съгласяваше с издевателствата на Петер.
	— Така че изходът зависи от вас — завърши Петер.
	— Така ли? В какъв смисъл?
	— Ако ние го пуснем, вие ще го изключите от училището, нали?
	Харалд най-сетне разбра какво цели Петер. Той искаше да се увери, че падението му ще стане публично достояние. Искаше да унижи семейство Олуфсен.
	Арестът на ученик от Янсборг щеше да е голяма новина и огромен срам за Хейс. Може би по-голям щеше да е срамът единствено за семейството на Харалд. Баща му щеше да е извън кожата си от гняв, а майка му — готова на самоубийство.
	И все пак Харалд осъзна, че омразата на Петер към семейството му е притъпила инстинктите му на полицай. Той бе така доволен, че е хванал един Олуфсен пиян, че не виждаше по-голямото престъпление. Дори не се беше запитал дали ненавистта на Харалд към нацистите не е минала от драскането на обиди към шпионажа. Злобата му всъщност беше спасила кожата на Харалд.
	Хейс за пръв път направи опит да възрази:
	— Изключването ми се струва твърде сурово…
	— Не толкова сурово, колкото вероятна присъда.
	— Така е.
	Харалд си мълчеше, защото не виждаше никакъв изход или възможност случилото да се потули. Утешаваше се с мисълта, че поне е отървал срещата с Гестапо. Всяко друго наказание му изглеждаше нищо работа.
	— Но учебната година почти свършва — рече Хейс. — Той няма да пропусне много занятия, ако го изключим сега.
	— Е, тъкмо няма да има възможност да се скатава от учене.
	— Това се превръща във формалност, като се има предвид, че остават две седмици до края.
	— Но пък немците ще са доволни.
	— Така ли? Е, това е важно, разбира се.
	— Ако ме уверите, че ще бъде изключен, ще го освободя. Иначе се налага да го върна в Политигаарден.
	Хейс хвърли виновен поглед към Харалд.
	— Изглежда, училището няма особен избор по този въпрос, нали?
	— Така е, сър.
	Хейс се вгледа в Петер.
	— Добре тогава. Ще го изключа.
	Петер се усмихна доволно.
	— Радвам се, че разрешихме въпроса разумно — после стана и добави надуто: — И гледай да не се забъркваш в повече неприятности, млади ми Харалд.
	Харалд извърна глава.
	Петер стисна ръката на Хейс.
	— Благодаря ви, инспекторе — каза директорът.
	— Радвам се, че можах да помогна.
	Харалд усети как мускулите му се отпускат. Беше му се разминало. Е, у дома щеше да се развихри истински ад, разбира се, но поне не беше компрометирал Паул Кирке и Съпротивата с глупавата си постъпка.
	— Ужасно нещо се е случило, Олуфсен — каза Хейс.
	— Зная, че сбърках…
	— Не, не това. Мисля, че познаваш братовчеда на Мадс Кирке.
	— Паул ли? Да — Харалд пак се напрегна. Какво беше това сега? Нима Хейс някак беше разбрал за връзките му със Съпротивата? — Какво е станало?
	— Катастрофирал е със самолет.
	— Господи! Та аз летях с него преди няколко дни!
	— Станало е снощи, в авиошколата — Хейс се поколеба.
	— Какво…?
	— Със съжаление трябва да ти съобщя, че Паул Кирке е мъртъв.


>>	Десета глава

	Мъртъв? — изквака Хърбът Ууди. — Как така ще е мъртъв?
	— Казват, че е катастрофирал със самолета си — отвърна Хермия. Беше ядосана и объркана.
	— Проклет глупак — сопна се грубо Ууди. — Това може да провали всичко.
	Хермия се вгледа в него с отвращение. Искаше й се да го зашлеви по глупавата физиономия.
	Седяха в неговия кабинет в Блечли Парк заедно с Дигби Хор. Хермия беше изпратила съобщение до Паул Кирке, с което го инструктираше да направят оглед на радарната инсталация на остров Санде.
	— Отговорът дойде от Йенс Токсвиг, един от помощниците на Паул — каза тя, като едва успяваше да запази спокойствие и делови тон. — Изпратиха го чрез британската легация в Стокхолм, както обикновено, но дори не беше кодирано — Явно Йенс не знае шифъра. Казва, че катастрофата е минала за нещастен случай, но всъщност Паул се е опитвал да избяга от полицията и те са стреляли по самолета.
	— Горкият човек — обади се Дигби.
	— Съобщението дойде тази сутрин — добави Хермия. — Тъкмо идвах към вас, когато ме повикахте, господин Ууди. — Всъщност точно тогава беше плакала. Тя не плачеше често, но смъртта на Паул, така млад, красив и изпълнен с енергия, я разстрои. Освен това знаеше, че е отговорна за убийството му. Именно тя беше поискала от него да шпионира за Британия и неговата смелост го бе довела до смъртта. Хермия мислеше за родителите му, за братовчед му Мадс и плака и за тях. И все пак най-много искаше да продължи започнатото от него, за да не се окажат убийците му победители.
	— Много съжалявам — каза Дигби и я прегърна през раменете. — Много мъже умират, но боли, когато е човек, когото познаваш.
	Тя кимна. Думите му бяха простички и казваха очевидното, но беше благодарна за тях. Той беше добър човек. Харесваше го, но после пак си спомни за годеника си и изпита вина. Искаше й се да види отново Арне. Да говори с него, да го докосва, за да укрепи любовта си и да устоява на влечението си към Дигби.
	— И какво ще стане сега? — попита Ууди.
	Хермия бързо събра мислите си.
	— Според Йенс „Нощна стража“ са решили да преустановят дейност за известно време и да видят докъде ще стигне полицията в разследването си. Е, да отговоря на въпроса ви — сега оставаме без източници на информация в Дания.
	— Това ни кара да изглеждаме адски некомпетентни — каза Ууди.
	— Това няма значение — рече рязко Дигби. — Нацистите са се сдобили с оръжие, което може да реши войната. Мислехме, че сме с години напред в разработката на радара — сега разбираме, че те не само имат такъв, но е и по-добър от нашите! Изобщо не ми пука как изглеждате. Единственият въпрос е как да научим повече.
	Ууди изглеждаше вбесен, но не каза нищо.
	— А какво става с другите източници на разузнаването? — попита Хермия.
	— Опитваме всичко, разбира се. Натъкнахме се на една следа: думата _himmelbett_ се появи в разшифровани съобщения на „Луфтвафе“.
	— _Himmelbett_ ли? — попита Ууди. — Това означава небесно ложе. Какво общо има?
	— Това е немската дума за легло с четири колони — каза Хермия.
	— Няма никакъв смисъл — сопна се Ууди, сякаш вината беше нейна.
	— Някакъв контекст? — обърна се тя към Дигби.
	— Не съвсем. Изглежда, техният радар функционира в _himmelbett_. Не можем да го разгадаем.
	Хермия взе решение.
	— Ще ида лично в Дания.
	— Не ставайте глупава — обади се Ууди.
	— Нямаме агенти в страната, затова някой трябва да се внедри там — рече тя. — Познавам средата по-добре от всеки друг в МИ–6, нали затова съм шеф на датското бюро. Говоря езика като местна. Трябва да отида.
	— Не изпращаме жени на подобни мисии — отвърна Ууди пренебрежително.
	— Напротив, изпращаме — каза Дигби и се обърна към Хермия. — Ще летите за Стокхолм тази нощ. Аз идвам с вас.

	* * *

	— Защо го каза? — попита го Хермия на следващия ден, докато вървяха из Златната зала в Стадсхусет, прочутото кметство на Стокхолм.
	Дигби спря да разгледа една мозайка.
	— Знаех, че премиерът ще иска да следя отблизо такава важна мисия.
	— О, ясно.
	— И исках да прекарам известно време с теб. Това беше най-добрата възможност, след пътешествие с баржа до Китай.
	— Но ти знаеш, че ще трябва да се свържа с годеника си. Той е единственият, към когото мога да се обърна за помощ.
	— Да.
	— И вероятно ще се виждам с него често след това.
	— Няма проблеми. Не мога да се боря с мъж, който е в капан на стотици километри от теб, пази героично мълчание и си осигурява обичта ти, като дърпа невидимите струни на преданост и вина. Предпочитам съперник от плът и кръв, с човешки недостатъци, някой, който ти се сопва нацупено, има пърхот по яката и си почесва задника.
	— Това не е състезание — каза тя вбесена. — Аз обичам Арне. Ще се омъжа за него.
	— Е, още не си се омъжила за него.
	Хермия поклати глава, сякаш да се откъсне от този безумен разговор. Беше се наслаждавала на романтичния интерес на Дигби — въпреки вината — но сега това я разсейваше. Беше дошла тук за важна среща. Двамата се преструваха на туристи, които убиват времето.
	Излязоха от Златната зала и слязоха по широкото мраморно стълбище към павиран вътрешен двор. Прекосиха аркада от колони от розов гранит и се озоваха в градина с изглед към сивите води на езерото Маларен. Хермия се обърна да погледне високата тридесет метра кула, която се издигаше над сградата от червени тухли, и да провери дали още ги следят.
	Един отегчен на вид мъж със сив костюм и доста износени обувки не полагаше особени усилия да остане незабелязан. Когато Дигби и Хермия излязоха от британската легация с лимузина Волво, която беше адаптирана да работи на въглища, бяха проследени от двама мъже с черен Мерцедес 230. Щом спряха пред Стадсхусет, мъжът със сивия костюм ги последва в сградата.
	Според британския военен аташе група немски агенти следели всички британски граждани в Швеция. Човек можело да се отърве от тях, но не било за предпочитане. Отървеш ли се от опашката си, значи си виновен. Мъже, които се измъквали от наблюдението, после били арестувани и обвинявани в шпионаж, а шведските власти били принуждавани да ги екстрадират. Ето затова Хермия трябваше да избяга, без преследвачът им да се усети.
	Следвайки уговорения план, те прекосиха бавно градината и завиха зад ъгъла на сградата, за да видят празния гроб на основателя на града, Биргер Ярл. Позлатеният саркофаг лежеше в гробница с четири каменни колони.
	— Като _himmelbett_ — каза Хермия.
	От другата страна на гробницата се спотайваше шведка, която приличаше на Хермия по ръст и телосложение и имаше подобна тъмна коса.
	Хермия я погледна въпросително и жената кимна едва забележимо. Хермия внезапно усети страх. Досега не беше направила нищо незаконно. Посещението й в Швеция изглеждаше съвсем невинно. От този момент насетне щеше да е от другата страна на закона за пръв път в живота си.
	— Бързо — каза жената на английски.
	Хермия свали лекия си шлифер и червената барета и шведката си ги сложи. Хермия извади от джоба си кафяв шал и го върза на главата си, за да скрие отчасти лицето си и отличителната си коса.
	Шведката хвана Дигби под ръка, двамата се отдалечиха от гробницата и отново навлязоха в градината.
	Хермия изчака малко, като се преструваше, че разглежда сложната плетеница от ковано желязо на перилата около паметника. Опасяваше се, че преследвачът им може да дойде да огледа, но нищо подобно не се случи.
	Тя излезе иззад гробницата, като почти очакваше той да я чака в засада, но наоколо нямаше никого. Дръпна шала над лицето си и зави покрай сградата към градината. Видя Дигби и жената да вървят към портата в другия край. Мъжът ги следваше. Планът беше проработил.
	Хермия тръгна в същата посока, след преследвача. Дигби и жената вървяха право към колата, която ги чакаше на площада. Хермия ги видя как се качват във волвото и потеглят. Мъжът ги последва с мерцедеса. Те щяха да го отведат обратно в легацията и той щеше да докладва, че двамата британци са прекарали следобеда като невинни туристи.
	А Хермия беше свободна.
	Тя прекоси моста „Сгадхусброн“ и се насочи към площад „Густав Адолф“ в центъра на града. Вървеше бързо, беше нетърпелива да изпълни задачата си.
	Събитията се бяха развили само за двадесет и четири часа и тя бе разполагала едва с няколко минути да събере малко дрехи в куфара си, а после с Дигби тръгнаха към Дънди, в Шотландия, където се регистрираха в хотел минути след полунощ. Тази сутрин, на зазоряване, ги откараха до летище „Лючарс“, на Файф Коуст, и екип от кралските военновъздушни сили с цивилни униформи на търговския флот ги откара до Стокхолм след три-четири часово пътуване. Обядваха в британската легация, а после пуснаха в ход плана, който бяха измислили в колата по пътя от Блечли до Дънди.
	Тъй като Швеция беше неутрална, оттук беше възможно да пишеш или да се обадиш на някого в Дания. Хермия щеше да се обади на годеника си Арне. От датска страна обажданията се следяха и писмата се отваряха от цензурата, затова тя трябваше да е особено внимателна с думите си. Трябваше да измисли достатъчно невинно за ушите на подслушвачите съобщение, което обаче да привлече Арне към Съпротивата.
	През хиляда деветстотин тридесет и девета година, когато беше основала „Нощна стража“, тя нарочно не включи Арне. Не защото той не споделяше убежденията им, Арне мразеше нацистите не по-малко от нея, макар и не така страстно — смяташе, че те са глупави клоуни с нелепи униформи, които искат да попречат на хората да се забавляват. Не, проблемът беше в безгрижната му природа. Той бе твърде открит и дружелюбен за подривна дейност. Може би другата причина бе, че не искаше да го излага на опасност, макар Паул да се съгласи с нея, че Арне не е подходящ. Сега обаче беше отчаяна. Арне си беше същият като преди, но тя не разполагаше с друг.
	Освен това, откакто бе започнала войната, всички гледаха на риска с други очи. Хиляди прекрасни млади мъже вече бяха жертвали живота си. Арне беше офицер в армията: от него се очакваше да рискува заради страната си.
	И все пак сърцето й се свиваше при мисълта за онова, което щеше да поиска от него.
	Тя зави по „Васагатан“, оживена улица, на която се намираха няколко хотела, централната гара и централната поща. В Швеция телефонните услуги бяха отделени от пощенските и имаше специални обществени телефонни бюра. Хермия се запъти към едно от тях в централната гара.
	Можеше да се обади и от британската легация, но това със сигурност щеше да събуди подозрение. От друга страна, бе нещо съвсем нормално жена, която говори развален шведски с датски акцент, да поиска разговор с дома в някое телефонно бюро.
	С Дигби бяха обсъдили вероятността обаждането да се подслушва от властите. Във всяка телефонна станция в Дания седеше млада германка в униформа, която слушаше разговорите. Е, разбира се, не беше възможно да се прослушват всички телефонни обаждания, но вероятно обръщаха по-голямо внимание на международните разговори и тези до военните бази, затова вероятността разговорът й с Арне да бъде подслушан беше огромна. Тя трябваше да се изразява с намеци и заобикалки. А това беше възможно. С Арне бяха любовници и тя знаеше как да го накара да я разбере, без да се впуска в обяснения.
	Гарата беше построена като френско шато. Големият вход водеше към фоайе с касетъчен таван и полилеи. Хермия откри телефонното бюро и се нареди на опашката.
	Когато стигна до гишето, каза на служителката, че иска да проведе личен разговор с Арне Олуфсен и издиктува номера на авиошколата. Зачака нетърпеливо, изпълнена с тревога, докато операторката опитваше да се свърже. Не знаеше дори дали той е във Водал точно този ден. Можеше да лети или да е извън базата следобеда, можеше даже да е в отпуск. Можеше да са го прехвърлили в друга база или да са го освободили от армията.
	Но тя щеше да опита да го открие, където и да се намираше. Щеше да говори с командира му и да се обади на родителите му в Санде, освен това имаше телефонните номера на няколко негови приятели в Копенхаген. Разполагаше с целия следобед и с достатъчно средства.
	Щеше да е странно да го чуе след повече от година. Беше развълнувана, но притеснена. Мисията й беше най-важна, ала се чудеше дали Арне още я обича. Вероятно не така силно, както преди. Ами ако беше охладнял към нея? Това щеше да й разбие сърцето. Може би беше срещнал друга. Все пак и тя бе флиртувала с Дигби. Нима чувствата на мъжете не охладняваха по-лесно?
	Казаха й да влезе в кабинка.
	Тя вдигна слушалката.
	— Ало?
	— Кой е? — попита Арне.
	Беше забравила гласа му. Нисък, топъл глас, който сякаш всеки миг може да прелее в смях. Той говореше като образован човек, с прецизна дикция, школувана в армията, и лек ютландски акцент, останал от детството.
	Тя беше подготвила първото изречение. Смяташе да използва галените имена, с които се обръщаха един към друг, с надеждата, че това ще му подскаже да говорят дискретно.
	Ала сега не можеше да продума.
	— Ало? — каза той. — Кой е?
	Тя преглътна и най-сетне успя да заговори:
	— Здравей, Четко за зъби, обажда се твоята Черна котка — наричаше го така заради мустака му, който жулеше устните й, когато я целуваше. А нейното галено име идваше от цвета на косата й.
	Сега той остана безмълвен. Настъпи тишина.
	— Как си? — попита Хермия.
	— Добре съм — рече Арне най-сетне. — Господи, наистина ли си ти?
	— Да.
	— Добре ли си?
	— Да — тя не можеше да издържа повече и внезапно попита: — Обичаш ли ме още?
	Той не отговори веднага и тя се изплаши, че чувствата му са изстинали. Нямаше да й го каже направо; щеше да усуква, да твърди, че трябва да преосмислят отношенията си след толкова време, но все пак искаше да знае…
	— Обичам те — каза той.
	— Наистина ли?
	— Повече от всякога. Ужасно ми липсваш.
	Тя затвори очи. Зави й се свят и се облегна на стената.
	— Толкова се радвам, че си жива — продължи Арне. — Толкова съм щастлив, че говоря с теб.
	— И аз те обичам.
	— Какво става? Как си? Откъде се обаждаш?
	Тя успя да се съвземе.
	— Не съм много далеч.
	Той забеляза предпазливостта й и отвърна:
	— Добре, разбирам.
	Беше се подготвила и за следващата част.
	— Спомняш ли си замъка? — в Дания имаше много замъци, но един беше специален за тях.
	— Имаш предвид руините? Как мога да ги забравя?
	— Може ли да се срещнем там?
	— Но как ще се добереш до там? Няма значение. Сериозно ли говориш?
	— Да.
	— Много път е.
	— Много е важно.
	— Бих отишъл много по-далече, за да те видя. Просто още не знам как. Ще поискам отпуск, но ако възникне проблем, просто ще се чупя…
	— Не го прави — не искаше военната полиция да тръгне след него. — Кога е следващият ти почивен ден?
	— В събота.
	— Ще съм там в събота, надявам се — бързо рече Хермия. — Ако не успееш, ще се връщам всеки ден след това, докато имам възможност.
	— И аз ще правя същото.
	— Пази се. Обичам те.
	— И аз те обичам…
	Връзката прекъсна.
	Хермия притискаше слушалката до ухото си, сякаш да го задържи още мъничко. Когато операторката я попита иска ли да проведе друг разговор, тя отказа и затвори. Плати на гишето и излезе замаяна от щастие. Спря под извития таван в голямата зала, хората бързаха покрай нея. Той още я обичаше. След два дни щеше да го види. Някой се блъсна в нея и тя се измъкна от тълпата, влезе в някакво кафене и се стовари на един стол. Два дни.
	Разрушеният замък, за който бяха говорили, беше Хамерсхус, туристическа забележителност на остров Борнхолм в Балтийско море. Там бяха прекарали цяла седмица през тридесет и девета, представяха се за съпрузи и една топла вечер се любиха сред руините. Арне щеше да се качи на ферибота от Копенхаген, с който щеше да пътува седем-осем часа, а със самолет от „Каструп“ щеше да пристигне за час. Островът беше на сто и шестдесет километра от Дания, но само на тридесет и два километра от южния бряг на Швеция. Хермия трябваше да намери рибарска лодка, която да я откара тайно до там.
	И все пак мислеше само за риска за Арне. Той щеше да се срещне тайно с агент на британското разузнаване и тя щеше да поиска от него да стане шпионин.
	Заловяха ли го, чакаше го смъртно наказание.


>>	Единадесета глава

	На втория ден след ареста Харалд се прибра у дома.
	Хейс му разреши да остане в училище два дни, за да си вземе последния изпит. Щяха да му позволят да се дипломира, но не и да присъства на церемонията, която беше след седмица. Но най-важното беше, че мястото му в университета беше сигурно. Щеше да учи физика при Нилс Бор — ако доживееше дотогава.
	През тези два дни той разбра от Мадс Кирке, че Паул не е загинал в катастрофа. Армията отказваше да оповести подробности с мотива, че още разследват, но други пилоти бяха казали на семейството, че тогава полицията е била в базата и е имало стрелба. Харалд беше сигурен, макар и да не можеше да го сподели с Мадс, че Паул е убит заради участието си в Съпротивата.
	Все пак, когато тръгна към дома, той се страхуваше повече от баща си, отколкото от полицията. Предстоеше му познатото скучно пътуване през цяла Дания — от Янсборг на изток, до Санде на западния бряг. Харалд познаваше всяка малка гара по линията, миризмата на риба на пристанището на ферибота и ширналите се зелени равнини между тях. Пътуването му отне цял ден заради многото закъснения на влаковете, но на него му се искаше да е още по-дълго.
	През цялото време си представяше гнева на баща си. Съчиняваше възмутени оправдателни речи, които все му се струваха неубедителни. Обмисли сума ти жалки извинения, но не успя да открие формулата за искрено, но не и унизително оправдание. Чудеше се дали да каже на родителите си, че трябва да са благодарни, че е жив, защото е можело да го сполети съдбата на Паул Кирке; но това му се стори евтина употреба на една героична смърт.
	Щом стигна Санде, отложи още малко завръщането си, като тръгна към дома по брега. Имаше отлив и морето едва се виждаше на километър и половина оттам, тясна ивица тъмносиньо, опъстрена с непостоянните бели мазки на прибоя, притисната между яркосиньото небе и светлобежовия пясък. Свечеряваше се и слънцето вече бе ниско. Неколцина курортисти се разхождаха по дюните, а група момчета на дванадесет-тринадесет години играеше футбол. Гледката щеше да е идилична, ако не бяха новите сиви бетонни бункери, които стърчаха на километър и половина един от друг по линията на прилива, натъпкани с оръжия и с войници с метални каски.
	Стигна до новата военна база и се отдалечи от брега, за да тръгне по дългия заобиколен път, като сега се зарадва на това забавяне. Чудеше се дали Паул е успял да изпрати скицата на радиоинсталацията в Британия. Ако не, сигурно полицаите я бяха намерили. Дали щяха да се чудят какво представлява? За щастие нищо не я свързваше с Харалд. И все пак мисълта си беше плашеща. Полицията още не знаеше, че той е престъпник, но бяха разбрали за престъплението му.
	Най-сетне видя дома си в далечината. Подобно на църквата, и къщата на пастора беше построена в местния стил, с боядисани в червено тухли и сламен покрив, който стигаше чак до прозорците като шапка, дръпната над очите в дъждовен ден. Трегерът над входната врата беше боядисан на скосени черни, бели и зелени ивици, според местната традиция.
	Харалд мина зад къщата и надникна през ромбовидното прозорче на кухненската врата. Майка му беше сама. Той я погледа известно време, чудеше се как ли е изглеждала на неговата възраст. Откакто се помнеше, тя все беше изморена; но навремето сигурно е била хубава.
	Според семейната легенда всички очаквали бащата на Харалд, Бруно, да си остане стар ерген, защото до тридесет и седмата си година бил напълно отдаден на своята малка секта. После срещнал Лизбет, десет години по-млада от него, и изгубил сърцето си. Бил така лудо влюбен, че дори си сложил цветна вратовръзка в църквата в опит да изглежда романтичен, и настоятелите били принудени да го порицаят заради това неподходящо облекло.
	Сега Харалд гледаше как майка му търка тенджера, приведена над мивката, и се опита да си представи какви са били сивите й коси навремето — катраненочерни и лъскави, а лешниковите й очи са сияели от смях; лицето й е било гладко, а тялото — изпълнено с енергия. Сигурно е била неустоимо привлекателна, за да отвлече безмилостно отдадените на светостта мисли на пастора към изкушенията на плътта. Беше трудно да си го представиш.
	Влезе в кухнята, остави куфара си и целуна майка си.
	— Баща ти излезе — каза тя.
	— Къде отиде?
	— Уве Боркинг е болен — Уве беше възрастен рибар и предан член на паството.
	Харалд почувства облекчение. Всяко отлагане на скандала беше възможност да поеме дъх.
	Майка му изглеждаше сериозна и на път да се разплаче. Изражението й го трогна.
	— Съжалявам, че те разстроих, мамо — каза той.
	— Баща ти е съсипан — рече тя. — Аксел Флеминг свика извънредна среща на настоятелите, за да обсъдят въпроса.
	Харалд кимна. Беше очаквал Флемингови да се възползват от това.
	Нямаше какво да каже.
	Тя му направи сандвич с шунка за вечеря.
	— Има ли новини за чичо Йоахим? — попита Харалд.
	— Не. Няма отговор на писмата ни.
	Собствените му грижи му се сториха незначителни, когато си помисли за братовчедка си Моника, без пари и преследвана, без да знае дали баща й е жив. През детството му гостуването на братовчедите Голдщайн беше най-голямото събитие на годината. За две седмици монашеската атмосфера в къщата изчезваше и тя се изпълваше с хора и шум. Пасторът се отнасяше с необичайно снизхождение към сестра си и семейството й, каквото не показваше към никого другиго, особено към децата си. Усмихваше се добродушно на прегрешенията им, например когато купуваха сладолед в неделя, макар че наказваше Харалд и Арне за това. На Харалд немският му звучеше смешно и беше безкраен извор на шеги. Сега се чудеше дали Голдщайн ще се смеят отново.
	Включи радиото, за да чуе новини от войната. Бяха лоши. Британското нападение в Северна Африка се беше превърнало в катастрофален провал, бяха загубили половината си танкове — или бяха останали в пустинята заради механични повреди, или бяха унищожени от опитните немски стрелци. Хватката на Оста в Северна Африка оставаше силна. Датското радио и _BBC_ разказваха в общи линии една и съща история.
	В полунощ над тях прелетяха бомбардировачи. Харалд излезе и видя, че се отправят на изток. Значи бяха британски. Сега британците разполагаха само с това.
	Щом се прибра в къщата, майка му каза:
	— Баща ти може да не си дойде цяла нощ. Най-добре си лягай.
	Дълго лежа буден. Питаше се защо е толкова изплашен. Беше твърде голям, за да яде пердах. Гневът на баща му беше страховит, но колко страшни могат да са думите? Харалд не се плашеше лесно. Точно обратното: все се противопоставяше на авторитети и не се подчиняваше заради едното непокорство.
	Късата нощ свърши и около завесата на прозореца му се очерта правоъгълник сива утринна светлина, като рамка на картина. Той се унесе. Последната му мисъл беше, че вероятно се страхува не за себе си, а от страданието на баща си.
	Събуди се със сепване след час.
	Вратата беше широко отворена и през нея нахлуваше светлина. Пасторът стоеше до леглото му напълно облечен, с ръце на кръста и вирната напред брадичка.
	— Как можа да го направиш? — изкрещя той.
	Харалд седна и примигна. Баща му, висок, плешив, облечен в черно, се взираше в него със синия си поглед, който ужасяваше цялото паство.
	— Какво си мислеше? — вилнееше пасторът. — Какво те прихвана?
	Харалд не искаше да се свива в леглото като дете. Отметна завивката и стана. Времето беше топло и той бе легнал да спи само по гащи.
	— Облечи се, момче — нареди баща му. — Та ти си почти гол!
	Неуместността на тази забележка накара Харалд да му се опъне.
	— Ако гащите ми те обиждат, тогава не влизай в стаята ми, без да почукаш.
	— Да чукам ли? Не ми казвай да чукам на вратите в собствената ми къща!
	Харалд изпита познатото усещане, че баща му има отговор за всичко.
	— Е, добре тогава — отвърна той намусено.
	— Що за дявол те е обсебил? Как можа да се опозориш така, да опозориш семейството си, училището и църквата си?
	Харалд навлече панталони и се обърна към баща си.
	— Е? — изрева пасторът. — Ще ми отговориш ли?
	— Съжалявам, мислех, че въпросът е реторичен — беше изненадан от студения си сарказъм.
	Баща му побесня още повече.
	— Не ми се прави на много умен — и аз съм учил в Янсборг.
	— Не се правя на умен. Питам те дали изобщо има шанс да чуеш какво ще ти кажа.
	Пасторът вдигна ръка, сякаш да го удари. Това щеше да е облекчение, помисли си Харалд, но баща му се поколеба. Нямаше значение дали щеше да приеме плесницата безропотно, или щеше да отвърне, насилието все пак беше някакво решение на ситуацията.
	Но баща му не смяташе да го улесни толкова. Той свали ръка и рече:
	— Е, слушам те. Какво ще кажеш в своя защита?
	Харалд събра мислите си. Във влака беше репетирал много версии на речта си, някои особено красноречиви, но сега беше забравил ораторското си майсторство.
	— Съжалявам, че надрасках онази караулка, защото беше безсмислен жест, детински акт на неподчинение.
	— Не думай!
	В този миг Харалд се зачуди дали да не каже на баща си за връзките си със Съпротивата, но бързо размисли, не искаше да получи още подигравки. А и сега, след смъртта на Паул, може би вече нямаше никаква Съпротива.
	Затова се съсредоточи върху собствената си персона.
	— Много съжалявам, че опозорих училището, защото Хейс е добър човек. Съжалявам, че се напих, защото се чувствах ужасно на сутринта. И най-вече съжалявам, че разстроих майка си.
	— А баща си?
	Харалд поклати глава.
	— Ти си разстроен, защото Аксел Флеминг знае за случилото се и ще ти натрие носа с него. Пострадала е гордостта ти, но не съм сигурен, че си притеснен за мен.
	— Гордостта ми ли? — изрева баща му. — Какво общо има тук гордостта ми? Опитах се да отгледам почтени, трезви, богобоязливи синове — а ти ме разочарова.
	Харалд се вбеси.
	— Виж, това не е чак такъв позор. Повечето мъже се напиват…
	— Не и моите синове!
	— … поне веднъж в живота си.
	— Но теб са те арестували.
	— Това беше лош късмет.
	— Било е лошо поведение…
	— Не ми предявиха обвинение — сержантът всъщност мислеше, че постъпката ми е много смешна. „Не наказваме за шеги“, така каза. Дори нямаше да ме изключат от училище, ако Петер Флеминг не беше заплашил Хейс.
	— Не смей да омаловажаваш постъпката си. Никой от това семейство не е влизал в затвора. Ти ни повлече към дъното — лицето на пастора внезапно промени изражението си. Сега изглеждаше тъжен. — И това щеше да е ужасно и трагично дори ако само аз знаех за него.
	Харалд видя, че баща му е искрен, и това го разстрои. Гордостта на стареца наистина беше накърнена, но имаше и още нещо. Той искрено се страхуваше за душата му. Харалд съжали, че е бил саркастичен.
	Но пасторът не му даде шанс да се помирят.
	— Остава въпросът какво ще правим с теб.
	Харалд нямаше представа какво означава това.
	— Пропуснах само няколко дни от училище — рече той. — Мога да започна да чета за университета у дома.
	— Не — рече баща му. — Няма да ти се размине толкова леко.
	Харалд бе обзет от страховито предчувствие.
	— Какво искаш да кажеш? Какво ще направиш?
	— Няма да ходиш в университет.
	— Какво говориш? Разбира се, че ще ида — и тогава се изплаши.
	— Няма да те пусна в Копенхаген, за да замърсяваш душата си с алкохол и джазова музика. Ти доказа, че не си достатъчно зрял за големия град. Оставаш тук, където ще мога да направлявам духовното ти развитие.
	— Не можеш да се обадиш в университета и да им кажеш: „Няма да преподавате на това момче“. Та те ме приеха.
	— Но не те плащат парите.
	Харалд беше шокиран.
	— Дядо е оставил пари за образованието ми.
	— Под моя опека. И аз няма да ти ги дам, за да ги харчиш в нощните клубове.
	— Това не се твои пари — нямаш право!
	— Напротив. Аз съм ти баща.
	Харалд беше смаян. Не беше и помислял за подобно нещо. Това бе единственото наказание, от което щеше да го заболи. Изумен, той рече:
	— Но ти винаги си казвал, че образованието е много важно.
	— Образованието и светостта са различни неща.
	— Въпреки това…
	Баща му видя, че е искрено потресен, и малко омекна.
	— Преди около час Уве Боркинг почина. Той нямаше никакво образование — едва си пишеше името. Цял живот е работил по чуждите лодки и никога не е имал пари да купи килим на жена си. Но отгледа три богобоязливи деца и всяка седмица даваше една десета от надницата си на църквата. Ето какво е добър живот според Бог.
	Харалд познаваше и харесваше Уве и му стана мъчно за него.
	— Но той беше прост човек.
	— Нищо лошо няма в простотата.
	— Ако всички бяха като Уве, още щяхме да ловим риба с канута.
	— Вероятно. Но първо ще се научиш да бъдеш като него, преди да станеш нещо друго.
	— И какво означава това?
	— Облечи се. Сложи училищната униформа и чиста риза. Отиваш на работа — и баща му излезе от стаята.
	Харалд се втренчи в затворената врата. Какво ли щеше да последва?
	Изми се и се избръсна почти в унес. Не можеше да повярва какво се случва.
	Можеше да иде в университета и без помощта на баща си, разбира се. Щеше да си намери работа, за да се издържа, и нямаше да може да си позволи частни уроци, които се смятаха за задължително допълнение към безплатните лекции. Но дали щеше да постигне мечтите си при тези обстоятелства? Не искаше само да взема изпитите. Искаше да стане велик физик, наследник на Нилс Бор. Как щеше да го направи, ако нямаше пари за книги?
	Трябваше му време да помисли. А докато мислеше, се налагаше да следва намисленото от баща му.
	Слезе долу и хапна, без да усеща вкуса на овесената каша, приготвена от майка му.
	Баща му оседла Майор, ирландски скопен жребец с широк гръб, който беше достатъчно силен, за да ги носи и двамата. Пасторът го възседна и Харалд се качи зад него.
	Прекосиха острова до другия му край — пътуване, което отне на Майор повече от час. Когато стигнаха до пристанището, напоиха коня в улея за добитък и зачакаха ферибота. Пасторът още не беше казал на сина си къде отиват.
	Фериботът дойде и мъжът, който го управляваше, докосна кепето си с уважение, а пасторът каза:
	— Уве Боркинг беше призован у дома рано тази сутрин.
	— Очакваше се — рече мъжът.
	— Той беше добър човек.
	— Мир на душата му.
	— Амин.
	Стигнаха до другия бряг и препуснаха нагоре по хълма към градския площад. Магазините още не бяха отворили, но пасторът почука на вратата на галантерията. Отвори му собственикът, Ото Сая, настоятел на църквата на Санде. Той като че ли ги очакваше.
	Влязоха вътре и Харалд се огледа. В стъклени витрини имаше кълба боядисана вълнена прежда, по лавиците бяха наредени топове плат — вълна, памучен с щампа и дори коприна, а отдолу се виждаха прилежно надписани чекмеджета.
	_Вратовръзки — бели_
	_Вратовръзки — модни_
	_Жартиери_
	_Копчета — ризи_
	_Копчета — рогови_
	_Безопасни игли_
	_Игли за плетене_
	Миришеше на нафталин и лавандула, като в гардероб на старица. Тази миризма извика в паметта на Харалд неочаквано жив детски спомен: той е малко момче и стои тук с майка си, която купува черен сатен за ризите на баща му.
	Сега магазинът изглеждаше западнал, вероятно заради оскъдицата и войната. По-високите лавици бяха празни, а и като че ли го нямаше смайващото разнообразие от цветна вълна, което помнеше от детството си.
	Все пак какво правеше тук днес?
	Баща му отговори на този въпрос.
	— Брат Сая любезно се съгласи да ти даде работа — каза той. — Ще му помагаш в магазина, ще обслужваш клиентите и ще правиш всичко възможно да си от полза.
	Харалд се втренчи безмълвно в баща си.
	— Госпожа Сая е болна и вече не може да работи, а дъщеря им се омъжи наскоро и живее в Оденсе, затова той има нужда от помощник — продължи пасторът, сякаш това обясняваше всичко.
	Сая беше дребен, плешив мъж с малък мустак. Харалд го познаваше, откакто се помнеше. Сая беше надут, зъл и коварен. Той вирна тлъстия си пръст и рече:
	— Работи здраво, внимавай, подчинявай се и ще научиш ценен занаят, млади Харалд.
	Харалд беше сащисан. Цели два дни беше мислил как ще реагира баща му на неговото престъпление, но и през ум не му бе минало подобно нещо. Та това беше доживотна присъда.
	Баща му стисна ръката на Сая и му благодари, а на сбогуване каза на Харалд:
	— Ще обядваш тук със семейството, а след работа се прибираш право у дома. Ще се видим довечера. — Постоя малко, сякаш чакаше отговор, но Харалд не каза нищо и той си тръгна.
	— Е — рече Сая. — Тъкмо е време да се помете подът, преди да отворим. Метлата е в килера. Започни отзад и мети напред, после изкарай сметта през вратата.
	Харалд се хвана на работа. Като го видя да мете с една ръка, Сая се сопна:
	— Хвани метлата с две ръце, момче!
	Харалд се подчини.
	Към девет Сая сложи табелата „Отворено“ на вратата.
	— Когато искам да обслужиш някого, ще казвам: „Напред“, ти ще пристъпваш напред и ще казваш: „Добро утро, какво ще обичате?“. Но първо ще видиш как обслужвам един-двама клиенти.
	Харалд видя как Сая продаде шест игли на картонче на старица, която си броеше монетите така внимателно, сякаш бяха жълтици. След това влезе модно облечена жена към четиридесетте, която купи два метра черен ширит. После дойде неговият ред. Третият клиент беше жена с тънки устни, която му се стори позната. Тя поиска макара бял памучен конец.
	— Вляво, горното чекмедже — изсъска Сая.
	Харалд намери конеца. Цената беше написана с молив на дървения край на макарата. Той взе парите и върна ресто.
	— Е, Харалд Олуфсен, чух, че си се отдавал на вавилонски пороци.
	Той се изчерви. Не беше подготвен за това. Нима целият град знаеше какво е сторил? Не възнамеряваше да се оправдава пред една клюкарка и замълча.
	— Тук младият Харалд ще е под добро влияние, госпожо Йенсен.
	— Сигурна съм, че ще му е от полза.
	Харалд осъзна, че те се наслаждават на унижението му, затова попита:
	— Ще желаете ли още нещо?
	— О, не, благодаря — отвърна госпожа Йенсен, но не тръгна към вратата. — Е, значи няма да ходиш в университета?
	Харалд се извърна към Сая и попита:
	— Къде е тоалетната?
	— Мини отзад и нагоре по стълбите.
	Докато излизаше, чу Сая да обяснява извинително:
	— Много е смутен, естествено.
	— Нищо чудно — отвърна жената.
	Харалд се качи в апартамента над магазина. Госпожа Сая беше в кухнята, облечена с розов ватиран пеньоар, и миеше чашите от закуска.
	— Имам само няколко херинги за обяд — каза тя. — Надявам се, че не ядеш много.
	Той се забави в тоалетната и когато се върна в магазина, с облекчение видя, че госпожа Йенсен си е тръгнала.
	— Хората са любопитни — рече Сая. — Трябва да си любезен, каквото и да казват.
	— Моят живот не влиза в работата на госпожа Йенсен — отвърна Харалд гневно.
	— Тя е клиент, а клиентът винаги е прав.
	Сутринта се влачеше болезнено бавно. Сая провери стоката, написа поръчки, попълва счетоводната си книга и говори по телефона, а от Харалд се очакваше да посреща клиентите. Това му осигури много време за размисъл. Наистина ли цял живот щеше да продава конци на домакини? Беше немислимо.
	Късно сутринта, когато госпожа Сая им свали чай, той реши, че не може да остане тук дори до края на лятото.
	По обяд вече беше сигурен, че няма да остане и до края на деня.
	Когато Сая обърна табелата с надписа „Затворено“, Харалд каза:
	— Излизам да се поразходя.
	Сая се стресна.
	— Но госпожа Сая приготви обяда.
	— Тя каза, че няма достатъчно храна — каза Харалд и отвори вратата.
	— Почивката е само час — извика Сая след него. — Не закъснявай!
	Харалд слезе по хълма и се качи на ферибота. Стигна до Санде и тръгна по брега към дома си. Чувстваше се странно, нещо го стягаше в гърдите, когато поглеждаше към дюните, към ширналия се мокър пясък и безкрайното море. Тази гледка му беше позната като собственото му отражение, а ето че сега му носеше усещане за загуба. Доплака му се и след малко осъзна защо.
	Днес щеше да си тръгне оттук.
	А след осъзнаването дойде и причината. Нямаше да работи това, което бяха избрали за него, но не можеше да остане у дома след подобно неподчинение. Трябваше да си тръгне.
	Докато крачеше по пясъка, разбра, че мисълта да се опълчи на баща си вече не го плаши. Не му изглеждаше така драматично. Кога се беше променил толкова? Когато пасторът му каза, че няма да му даде парите, оставени от дядо му. Това бе ужасно предателство и след него отношенията им се бяха променили завинаги. В този момент Харалд бе разбрал, че вече не може да разчита на баща си да се грижи за неговите интереси. От сега нататък трябваше да се справя сам.
	Това заключение бе странно очевидно. Разбира се, че сам трябваше да поеме отговорност за живота си. Все едно да осъзнаеш, че Библията не е безпогрешна: сега му беше трудно да си представи как изобщо е вярвал в друго.
	Щом стигна до дома си, видя, че конят не е в заграждението. Предположи, че баща му се е върнал в къщата на Боркинг, за да подготви погребението на Уве. Тръгна към кухненската врата. Майка му седеше до масата и белеше картофи. Като че ли се изплаши, когато го видя. Той я целуна, но не й обясни нищо.
	Отиде в стаята си и си събра куфара, сякаш се връщаше в училище. Майка му влезе и започна да го наблюдава, като си бършеше ръцете с кърпа. Той видя набразденото й тъжно лице и бързо извърна очи.
	— Къде ще идеш? — попита тя след малко.
	— Не зная.
	Сети се за брат си. Отиде в кабинета на баща си, вдигна телефона и се обади в авиошколата. След няколко минути се свърза с Арне и му разказа какво се е случило.
	— Старецът е прекалил — коментира Арне. — Ако те беше пратил на тежка работа, например да чистиш риба в консервната фабрика, ти щеше да останеш само за да докажеш мъжеството си.
	— Предполагам.
	— Но никога не би работил в някакъв си магазин. Баща ни понякога е голям глупак. Къде ще идеш сега?
	Харалд не беше решил, но го споходи вдъхновение.
	— Кирстенслот — каза той. — При Тик Духвиц. Но не казвай на татко. Не искам да тръгне след мен.
	— Старият Духвиц може да му каже.
	Арне беше прав. Уважаваният баща на Тик нямаше да се отнесе с голямо съчувствие към един беглец, който свири буги и драска обидни надписи. Но старият манастир навремето беше служил за спалня на сезонните работници във фермата.
	— Ще спя в стария манастир — каза Харалд. — Бащата на Тик дори няма да разбере, че съм там.
	— А какво ще ядеш?
	— Може да си намеря работа във фермата. Те наемат ученици през лятото.
	— Предполагам, че Тик е още на училище.
	— Но сестра му може да ми помогне.
	— Познавам я, един-два пъти излиза с Паул. Карен.
	— Само един-два пъти?
	— Да. Защо? Да не си я харесал?
	— Не съм й в категорията.
	— Предполагам.
	— Какво се случи с Паул… всъщност?
	— Беше Петер Флеминг.
	— Петер! — Мадс Кирке не знаеше тази подробност.
	— Дойде с кола, пълна с ченгета, търсеха Паул. Той опита да им избяга с двуплощника си и Петер го застреля. Самолетът се разби и пламна.
	— Господи! Ти видя ли това?
	— Не, но един от механиците ми го е видял.
	— Мадс спомена нещо такова, но явно не знае всичко. Значи Петер Флеминг е убил Паул. Това е ужасно.
	— Не говори затова, може да си навлечеш неприятности. Опитват се да го представят за инцидент.
	— Добре — Харалд забеляза, че Арне не обясни защо полицията е търсила Паул. И Арне вероятно забеляза, че Харалд не попита.
	— Обади се, когато стигнеш в Кирстенслот. Телефонирай ми, ако имаш нужда от нещо.
	— Благодаря.
	— Късмет, хлапе.
	Харалд точно затвори слушалката и баща му влезе в стаята.
	— Какво си мислиш, че правиш?
	Харалд стана.
	— Ако искаш пари за телефонния разговор, вземи си ги от Сая, от сутрешната ми надница.
	— Не искам пари, искам да ми кажеш защо не си в магазина.
	— Не ми е писано да съм галантерист.
	— Не знаеш какво ти е писано.
	— Може би — Харалд излезе от стаята.
	Отиде до работилницата и запали котела на мотоциклета си. Докато чакаше да се събере пара, започна да трупа торф в коша. Не знаеше колко точно гориво ще му трябва до Кирстенслот, затова натовари всичко. Върна се в къщата и си взе куфара.
	Баща му го причака в кухнята.
	— Къде си мислиш, че отиваш?
	— Предпочитам да не казвам.
	— Забранявам ти да си тръгваш.
	— Вече нищо не можеш да ми забраниш, татко — каза тихо Харалд. — Ти вече нямаш грижа за мен. Направи всичко по силите си, за да провалиш образованието ми. Опасявам се, че загуби правото си да ми казваш какво да правя.
	Пасторът изглеждаше смаян.
	— Трябва да ми кажеш къде отиваш.
	— Не.
	— Защо?
	— Ако не знаеш къде съм, няма да попречиш на плановете ми.
	Пасторът изглеждаше смъртно наранен. Харалд почувства внезапно съжаление към него, като остра болка. Не искаше да си отмъщава и не изпита задоволство от мъката на баща си; но се страхуваше, че ако покаже разкаяние, ще изгуби решимостта си и ще успеят да го принудят да остане. Затова се извърна и излезе навън.
	Закрепи куфара отзад на мотора и го изкара от работилницата.
	Майка му тичаше през двора към него с някакъв вързоп в ръце.
	— Храна — рече тя. Плачеше.
	Той остави вързопа в коша при торфа. После седна на мотора и тя го прегърна.
	— Баща ти те обича, Харалд. Разбираш го, нали?
	— Да, мамо, мисля, че разбирам.
	Тя го целуна и добави:
	Обади се, че си добре. По телефона или изпрати картичка.
	— Добре.
	— Обещай ми.
	— Обещавам.
	Тя го пусна и той потегли.


>>	Дванадесета глава

	Петер Флеминг събличаше жена си.
	Тя стоеше безучастно пред огледалото, статуя от плът и кръв на бледа, красива жена. Той свали часовника и огърлицата й, после търпеливо разкопча роклята й. Грубите му пръсти се справяха лесно с това заради месеците практика. Смръщи се, когато забеляза, че на роклята й има петно, сякаш беше докоснала нещо лепкаво и после бе избърсала ръката си в хълбока. Тя не обичаше да се цапа така. Той съблече роклята през главата й, като внимаваше да не й развали прическата.
	Днес Инге беше също толкова хубава, както и първия път, когато я видя по бельо. Но тогава се усмихваше, говореше му нежно, а лицето й изразяваше нетърпение и очакване. Днес то беше безизразно.
	Той окачи роклята й в гардероба и й свали сутиена. Гърдите й бяха пълни и кръгли, а зърната — така бледи, че едва личаха. Той преглътна с мъка и се опита да не гледа към тях. Сложи я да седне пред тоалетката, свали й обувките, откопча чорапите и ги смъкна, а после свали и колана с жартиерите. Изправи я отново, за да събуе пликчетата. Желанието му нарасна, когато видя русите къдрици между краката й. И веднага се отврати от себе си.
	Знаеше, че може да прави секс с нея, ако поиска. Тя щеше да лежи неподвижно и да понесе всичко пасивно и безучастно, както понасяше всичко останало. Но той не можеше да се накара да го направи. Беше опитал веднъж, скоро след като я прибра от болницата, казваше си, че може би така ще събуди някаква искрица разум у нея; но се отврати от себе си и спря само след секунди. Сега желанието се завърна и трябваше да го прогони, макар да знаеше, че това няма да му донесе облекчение.
	Хвърли гневно бельото й в коша за пране. Тя не помръдна, когато той отвори чекмеджето и извади бяла памучна нощница, бродирана на малки цветчета, подарък от майка му. С нея Инге изглеждаше невинна и така желанието му изглеждаше още по-отвратително, все едно желаеше дете. Той навлече нощницата през главата й, пъхна ръцете в ръкавите и я плъзна надолу по гърба й. Погледна над рамото й в огледалото. Беше красива. Стори му се, че зърва лека усмивка на устните й, но вероятно си беше въобразил.
	Заведе я в банята и после я сложи в леглото. Докато се събличаше, се гледаше в огледалото. На корема си имаше дълъг белег, спомен от една съботна нощ, когато се намеси в уличен бой още като млад полицай. Вече нямаше атлетичната фигура от младостта си, но беше във форма. Замисли се откога жена не е докосвала с желание кожата му.
	Облече си пижамата, но не му се спеше. Реши да се върне в дневната и да изпуши още една цигара. Погледна към Инге. Тя лежеше неподвижно с отворени очи. Щеше да я чуе, ако се размърда. По принцип винаги усещаше, когато има нужда от нещо. Тя просто ставаше и чакаше, сякаш не можеше да си спомни какво да направи после; а той трябваше да се досети: вода, да иде до тоалетната, да я завие с шал или нещо по-сложно. Понякога тя вървеше из апартамента, уж без посока, но скоро спираше, например до прозореца, и или се взираше безпомощно в някоя затворена врата, или заставаше насред стаята.
	Той излезе от спалнята и прекоси малкото коридорче до дневната, като остави вратите отворени. Намери цигарите и после, по импулс, извади наполовина пълна бутилка аквавит от шкафа и си наля в чаша. Докато отпиваше и пушеше, се замисли за изминалата седмица.
	Тя беше започнала добре и свърши зле. Започна със залавянето на двама шпиони, Ингемар Гамел и Паул Кирке. Освен това те не бяха като обичайните му цели, синдикалисти, които тормозят нежелаещи да стачкуват работници, или комунисти, които изпращат кодирани съобщения в Москва с твърдения, че Ютланд е узрял за революция.
	Не, Гамел и Кирке бяха истински шпиони, а скиците, които Тилде Ясперсен беше открила в кабинета на Кирке, съдържаха важна военна информация.
	Звездата на Петер като че ли изгряваше. Някои от колегите му започнаха да се държат по-хладно с него и не одобряваха ентусиазма, с който сътрудничеше на германците, но те нямаха значение. Генерал Браун го беше извикал, за да му каже, че според него той трябва да оглавява отдела по безопасност. Не каза какво ще стане с Фредерик Юел, но беше съвсем ясно, че Петер ще получи поста, ако успее да приключи случая.
	Жалко, че Паул Кирке умря. Ако беше жив, щеше да разкрие съучастниците си, откъде идват заповедите и как е изпращал информацията в Англия. Гамел обаче беше жив и го предадоха на Гестапо за „дълбок разпит“, но засега не беше разкрил нищо, вероятно защото нищо не знаеше.
	Петер провеждаше разследването с обичайната си енергичност и решителност. Разпита командващия офицер на Паул, надутия командир на ескадрила Ренте. Говори и с родителите и приятелите на Паул, дори с братовчед му Мадс, но от тях не научи нищо. Няколко детективи следяха приятелката му Карен Духвиц, но засега тя изглеждаше просто една усърдна ученичка в балетното училище. Петер беше поставил под наблюдение и най-близкия приятел на Паул, Арне Олуфсен. Арне беше най-добрата му възможност, защото може би именно той бе начертал скиците на военната база в Санде. Ала Арне бе прекарал седмицата съвсем невинно, като си вършеше работата в школата. Тази нощ, петък, беше взел влака за Копенхаген, но и в това нямаше нищо необичайно.
	След блестящото начало случаят като че ли стигаше до задънена улица.
	Малкият триумф на тази седмица беше унижението на брата на Арне, Харалд. Все пак Петер беше сигурен, че момчето не е забъркано в шпионаж. Човек, който рискува живота си като шпионин, не би драскал глупави надписи.
	Тъкмо се чудеше накъде да насочи сега разследването, когато на вратата се почука.
	Той погледна часовника над камината. Беше десет и половина, не много късно, но и необичайно време за неочаквани визити. Посетителят му вероятно нямаше да се учуди, че го заварва по пижама. Той излезе в коридора и отвори вратата. Отвън стоеше Тилде Ясперсен, над светлата й къдрава коса беше кацнала небесносиня баретка.
	— Има развитие — каза тя. — Реших, че трябва да го обсъдим.
	— Разбира се. Влизай. Ще трябва да извиниш вида ми.
	Тя погледна ухилена пижамата му.
	— На слончета — и тръгна към дневната. — Никога не бих предположила.
	Той се смути и съжали, че не беше облякъл халата си, макар да беше твърде топло.
	Тилде седна.
	— Къде е Инге?
	— В леглото. Искаш ли малко аквавит?
	— Благодаря.
	Той взе чиста чаша и наля и в своята.
	Тилде кръстоса крака. Коленете й бяха заоблени, а прасците пълнички, съвсем различни от стройните крака на Инге.
	— Арне Олуфсен е купил билет за утрешния ферибот за Борнхолм — каза Тилде.
	Чашата замръзна по пътя си към устата му.
	— Борнхолм — рече той тихо. Датският курортен остров беше съмнително близо до шведския бряг. Дали това беше пробивът, който очакваше?
	Тя извади цигара и той й запали. Тилде издиша дима и каза:
	— Разбира се, той може просто да иска да разпусне или е решил да си вземе отпуск…
	— Разбира се. От друга страна, може да планира бягство в Швеция.
	— Това си помислих и аз.
	Петер отпи доволно от аквавита.
	— Кой го следи сега?
	— Дреслер. Смени ме преди петнадесет минути. Дойдох право при теб.
	Петер си наложи да бъде скептичен. В едно разследване беше твърде лесно да се оставиш пожелателното мислене да те подведе.
	— Защо Олуфсен ще иска да напусне страната?
	— Може да се е изплашил от случилото се с Паул Кирке.
	— Не изглежда изплашен. До днес си вършеше работата напълно спокойно.
	— Може би е забелязал, че го следим.
	Петер кимна.
	— Винаги забелязват, рано или късно.
	— В противен случай просто отива да шпионира в Борнхолм. Може британците да са му наредили да иде там.
	Петер направи скептична физиономия.
	— Че какво има на Борнхолм?
	Тилде сви рамене.
	— Може би точно на този въпрос искат да си отговорят. Вероятно има среща там. Не забравяй, че ако той може да иде от Борнхолм в Швеция, едно пътуване в обратната посока сигурно е също толкова лесно.
	— Имаш право — Тилде разсъждаваше много трезво. Винаги обмисляше всички възможности. Той се вгледа в интелигентното й лице и в ясните сини очи. Взираше се в устата й, докато тя говореше.
	Тилде като че ли не забелязваше това.
	— Смъртта на Кирке може би е нарушила обичайния канал за комуникация. Това може да е някакъв резервен план.
	— Не съм убеден, но има само един начин да разберем.
	— Да продължим ли да следим Олуфсен?
	— Да. Кажи на Дреслер да се качи на ферибота с него.
	— Олуфсен има велосипед. И Дреслер ли да вземе такъв?
	— Да. После запази две места за полет до Борнхолм утре, за теб и за мен. Ще ги изпреварим.
	Тилде загаси цигарата си и се изправи.
	— Добре.
	Петер не искаше тя да си тръгва. Аквавитът беше стоплил стомаха му, отпусна го и той се радваше на разговора с привлекателна жена, но не можа да измисли как да я задържи.
	Последва я в коридора.
	— Ще се видим на летището — каза тя.
	— Да — той хвана дръжката на вратата, но не я отвори. — Тилде…
	Тя го погледна с неутрално изражение.
	— Да?
	— Благодаря ти. Добра работа.
	Тя го докосна по бузата и каза:
	— Наспи се добре — но не понечи да излезе.
	Той я гледаше. На устните й се появи лека усмивка и Петер не можа да разбере дали е подканваща, или подигравателна. Наведе се напред и след миг вече я целуваше.
	Тя отвърна на целувката с яростна страст. Той се изненада. Тя придърпа главата му към себе си и плъзна език в устата му. След миг на смайване Петер отвърна и стисна силно меките й гърди. Тя изстена гърлено и притисна бедра към тялото му.
	Той зърна движение с периферното си зрение. Прекъсна целувката и извърна глава.
	Инге стоеше на прага на спалнята като призрак в бялата си нощница. Лицето й бе все така безизразно, но гледаше право към тях. Петер се чу да издава някакъв звук, като стенание.
	Тилде се откъсна от прегръдката му. Той се извърна да говори с нея, но не намери думи. Тя отвори вратата на апартамента и излезе. След миг вече я нямаше.
	Вратата се затръшна.

	* * *

	Дневният полет от Копенхаген до Борнхолм се извършваше от датските авиолинии DDL. Беше в девет сутринта и пътуването траеше един час. Самолетът кацна на писта, която се намираше на километър и половина от главния град на Борнхолм, Рьоне. Петер и Тилде бяха посрещнати от местния полицейски началник, който им зае една кола така, сякаш им поверяваше кралските скъпоценности.
	Поеха към града. Той беше сънливо местенце с повече коне, отколкото автомобили. Дървените къщи бяха боядисани в стряскащо наситени цветове: тъмно зеленикавожълто, теракотенорозово, горскозелено и ръждивочервено. Двама немски войници стояха на централния площад, пушеха и бъбреха с минувачите. От площада тръгваше павирана улица, която водеше надолу към пристанището. Там бе закотвен германски торпеден катер и няколко малки момчета се бяха скупчили на кея и го зяпаха с изумление. Петер намери пристана на ферибота, от другата страна на тухлената сграда на митницата — най-голямата постройка в града.
	После двамата се разходиха из града и се върнаха на пристанището следобед, за да посрещнат ферибота. Не споменаваха целувката от вечерта, но Петер силно усещаше физическото присъствие на Тилде: неуловимия аромат на цветя, будните й сини очи, устата, която го беше целувала с такава нескривана страст. Но не забравяше и Инге, застанала на прага на спалнята, с безизразно лице, което беше по-страшно обвинение от всеки изречен упрек.
	Когато корабът се появи в пристанището, Тилде каза:
	— Надявам се, че сме прави и Арне наистина е шпионин.
	— Не си изгубила ентусиазма си за тази работа?
	Тя отвърна рязко:
	— Защо го каза?
	— Заради спора ни за евреите.
	— О, за това ли? — тя сви рамене. — Ти беше прав, нали? Доказа се. Нахлухме в синагогата и това ни отведе до Гамел.
	— Реших, че смъртта на Кирке може да е била твърде…
	— Съпругът ми умря — рече тя сухо. — Нямам нищо против да видя как умира един престъпник.
	Явно беше по-корава, отколкото бе предполагал. Той сдържа доволната си усмивка.
	— Значи ще останеш в полицията.
	— Не виждам друго бъдеще. Освен това може да съм първата жена, повишена в сержант.
	Петер се съмняваше, че това ще се случи. То означаваше, че мъжете ще получават заповеди от жена, а това му изглеждаше напълно невъзможно. Все пак не го каза.
	— Браун ми обеща повишение, ако разбия шпионската мрежа.
	— Какво повишение?
	— Началник на отдела. Постът на Юел. „А човек, който става началник на отдела по безопасност на тридесет години, ще стигне до шеф на цялата копенхагенска полиция“, помисли си той. Сърцето му заби по-бързо при мисълта за суровите мерки, които щеше да наложи, подкрепен от нацистите.
	Тилде се усмихна топло, докосна ръката му и каза:
	— Тогава да се постараем да ги хванем всичките.
	Корабът акостира и пътниците започнаха да слизат.
	— Познаваш Арне от дете. Мислиш ли, че би станал шпионин?
	— Трябва да призная, че не — отвърна Петер замислено. — Той е твърде безгрижен.
	— О… — Тилде се смръщи.
	— Всъщност изобщо не бих го заподозрял, ако не беше английската му годеница.
	Тя пак засия.
	— Това го прави подозрителен.
	— Не знам защо още са сгодени. Тя се върна набързо в Англия, когато дойдоха немците. Но все пак съществува възможност.
	От ферибота слязоха стотина пътници, някои пеша, неколцина с коли и доста с велосипеди. Островът беше дълъг само тридесет и два километра и най-лесно беше да го прекосиш с колело.
	— Ето — рече Тилде и посочи.
	Петер видя Арне Олуфсен да слиза от борда, беше с военната си униформа и буташе велосипед.
	— А къде е Дреслер?
	— На четирима души зад него.
	— Виждам го — Петер си сложи слънчевите очила и дръпна шапката си надолу, после запали двигателя. Арне пое с велосипеда по павираната улица към центъра на града и Дреслер направи същото. Петер и Тилде ги последваха бавно с колата.
	Арне се насочи на север извън града. Петер стана подозрителен. На пътя имаше още няколко коли и той трябваше да кара бавно, за да следва велосипедите. Скоро се наложи да изостане и да ги изгуби от поглед, за да не бъде забелязан. След няколко минути ускори, докато не видя пак Дреслер, и забави отново. Двама немски войници на мотоциклет с кош го задминаха и Петер съжали, че не е взел мотоциклет вместо кола.
	На няколко километра от града се оказаха единствените на пътя.
	— Това е невъзможно — възкликна Тилде разтревожена. — Той ще ни забележи.
	Петер кимна. Беше права, но му хрумна нещо друго.
	— И когато ни забележи, реакцията му ще го издаде.
	Тя го изгледа питащо, но той не обясни.
	Увеличи скоростта. След един завой видя, че Дреслер клечи в гората до пътя, на стотина метра напред, а Арне седи на една стена и пуши цигара. Петер нямаше друг избор, освен да отмине. Продължи още километър и половина, после сви по един селски път.
	— Дали ни проверява, или просто си почива? — попита Тилде.
	Петер сви рамене.
	След няколко минути Арне мина покрай тях с колелото, следван от Дреслер. Петер отново се върна на шосето.
	Вече мръкваше. След около пет километра стигнаха до кръстопът. Дреслер беше спрял и изглеждаше объркан.
	Нямаше и следа от Арне.
	Дреслер дойде до колата, беше много смутен.
	— Съжалявам, шефе. Той много засили и се откъсна от мен. Изгубих го от поглед и не знам накъде е поел.
	— По дяволите! — рече Тилде. — Сигурно го е планирал. Явно познава пътя.
	— Съжалявам — повтори Дреслер.
	— Това ще ти струва повишението, както и моето — каза тихо Тилде.
	— Не бъди такава песимистка — отвърна Петер. — Това са добри новини.
	Тя беше смаяна.
	— Как така?
	— Ако невинен човек забележи, че го следят, какво ще направи? Ще спре, ще се обърне и ще попита: „Какви сте вие, по дяволите? Защо ме следите?“. Само виновен ще се измъкне от наблюдението. Не разбираш ли? Това означава, че сме прави — Арне Олуфсен е шпионин.
	— Но ние го изгубихме.
	— О, не се тревожи. Ще го намерим.

	* * *

	Прекараха нощта в един хотел на крайбрежната улица, с обща баня на всеки етаж. В полунощ Петер облече халата си над пижамата и почука на стаята на Тилде.
	— Влез — обади се тя.
	Той пристъпи вътре. Тя седеше на единичното легло, облечена с лека синя копринена нощница, и четеше американски роман, „Отнесени от вихъра“.
	— Не попита кой чука — каза той.
	— Знам.
	Забеляза, че тя е с червило, че косата й е внимателно сресана, а във въздуха се носеше аромат на цветя, сякаш се беше подготвила за среща. Целуна я по устните и я погали по тила. След миг се обърна към вратата, за да се увери, че я е затворил.
	— Тя не е тук — рече Тилде.
	— Коя?
	— Инге.
	Целуна я отново, но след малко осъзна, че не се възбужда. Отдръпна се и седна на ръба на леглото.
	— И с мен е така — каза Тилде.
	— Кое?
	— Не спирам да мисля за Оскар.
	— Той е мъртъв.
	— Също като Инге.
	Петер се намръщи.
	— Съжалявам, но е така — каза Тилде. — Аз мисля за съпруга си, ти мислиш за жена си, а те не помислят за нас.
	— Снощи у дома не беше така.
	— Тогава нямахме време да мислим.
	Петер реши, че това е нелепо. Като млад беше много уверен с жените, лесно ги убеждаваше да му се отдадат и успяваше да ги задоволи. Нима беше изгубил форма?
	Той си свали халата и се плъзна до нея в леглото. Тя беше топла и приканваща, а закръгленото й тяло бе меко под нощницата. Тилде изключи лампата. Той я целуна, но не успя да събуди страстта от предната нощ.
	Лежаха един до друг в тъмното.
	— Всичко е наред — каза тя. — Трябва да оставиш миналото зад гърба си, но за теб е трудно.
	Той я целуна отново за кратко, после стана и се върна в стаята си.


>>	Тринадесета глава

	Животът на Харалд беше съсипан. Всичките му планове бяха осуетени и той нямаше бъдеще. Все пак, вместо да се тормози заради съдбата си, той нямаше търпение да поднови познанството си с Карен Духвиц. Спомни си бялата й кожа, ярката червена коса, начина, по който вървеше из стаята, сякаш танцуваше, и вече нищо друго не му се струваше по-важно от срещата с нея.
	Дания бе малка, красива страна, но когато се движиш с тридесет километра в час, приличаше на безкрайна пустиня. На захранвания с торф мотоциклет му отне ден и половина да прекоси страната от дома му в Санде до Кирстенслот.
	Пълзенето на мотора през монотонния вълнист пейзаж се забави още повече заради повреди. Спука гума едва на петдесет километра от дома. След това, на дългия мост, който свързваше Ютландския полуостров с централния остров Фюн, се скъса верига. По проект нимбусът се задвижваше чрез лост, но така бе трудно да се свърже парният двигател, затова Харалд взе верига и зъбно колело от стара косачка. Сега трябваше да бута мотора няколко километра до някой сервиз, за да му сложи нова верига. Когато прекоси Фюн, изпусна последния ферибот за остров Шеланд. Паркира мотора, хапна малко от храната, приготвена от майка му — три дебели резена шунка и парче кейк — и прекара мразовитата нощ на пристанището. Когато на сутринта запали пак котела, вентилът изпускаше, но той успя да го запуши с малко дъвка и пластир.
	Пристигна в Кирстенслот късно в събота следобед. Макар че нямаше търпение да види Карен, не отиде веднага в замъка. Мина покрай разрушения манастир и покрай портите на замъка, после през селцето с църквата, кръчмата и гарата и откри фермата, в която бяха ходили с Тик. Беше сигурен, че тук ще намери работа. По това време на годината винаги имаше работа, а той беше млад и силен.
	В добре подредения двор се издигаше голяма къща. Харалд паркира мотора под погледите на две малки момиченца — предположи, че са внучки на фермера Нилсен, белокосия мъж, когото бе видял да си тръгва от църквата.
	Откри го зад къщата, беше облечен с окаляни кадифени панталони и риза без яка. Подпираше се на оградата и пушеше лула.
	— Добър вечер, господин Нилсен — каза Харалд.
	— Здравей, млади човече — отвърна Нилсен предпазливо. — Какво ще обичаш?
	— Казвам се Харалд Олуфсен. Трябва ми работа и Йозеф Духвиц ми каза, че наемате работници през лятото.
	— Не и тази година, синко.
	Харалд беше смаян. Дори не беше обмислял възможността да му откажат.
	— Аз работя усилено…
	— Не се съмнявам, а и изглеждаш достатъчно силен, но не наемам хора.
	— Защо?
	Нилсен вдигна вежди.
	— Бих могъл да кажа, че не ти влиза в работата, но и аз съм бил нагъл младок, затова ще ти обясня, че времената са трудни, немците купуват голяма част от продукцията ми на каквито си искат цени и не остава с какво да плащам на работници.
	— Ще работя за храна — рече Харалд отчаяно. Не можеше да се върне в Санде.
	Нилсен го изгледа внимателно.
	— Струва ми се, че си го загазил, но не мога да те наема при тези условия. Ще си имам проблеми със синдиката.
	Положението изглеждаше безнадеждно. Харалд трескаво затърси друг вариант. Можеше да си намери работа в Копенхаген, но къде щеше да живее? Не можеше да иде при брат си, той беше във военна база и там не допускаха гости.
	Нилсен видя притеснението му и рече:
	— Съжалявам, синко — почука лулата си по горния парапет на оградата.
	— Ела, ще те изпратя.
	Сигурно си мислеше, че Харалд е достатъчно отчаян, за да открадне нещо. Двамата заобиколиха къщата към предния двор.
	— Какво е това, по дяволите? — попита Нилсен, когато видя мотора и котела, който деликатно вдигаше пара.
	— Това е обикновен мотоциклет, но го пригодих да работи с торф.
	— Откъде идваш с него?
	— От Морлунде.
	— Господи! Изглежда, сякаш ще гръмне всеки миг.
	Харалд се засегна.
	— Напълно безопасен е — рече той с възмущение. — Разбирам от двигатели. Всъщност оправих един ваш трактор преди няколко седмици. — За миг се зачуди дали Нилсен няма да го наеме от благодарност, но после си каза, че това са глупости. Благодарността не плаща надници.
	— Имаше теч при подаването на гориво.
	Нилсен се намръщи.
	— Какво искаш да кажеш?
	Харалд хвърли още една буца торф в горивната камера.
	— Бях в Кирстенслот за уикенда. С Йозеф срещнахме един от вашите хора, Фредерик, опитваше се да подкара един трактор.
	— Спомням си. Значи ти си онова момче?
	— Да — Харалд се качи на мотора.
	— Чакай малко. Може пък да те наема.
	Харалд се вгледа в него, не смееше да се надява.
	— Не мога да си позволя работници, но един механик е друго нещо. Разбираш ли от всякакви машини?
	Нямаше време за скромност.
	— Обикновено мога да поправя всичко, което има мотор.
	— Имам пет-шест машини, които не работят, защото няма резервни части. Мислиш ли, че ще успееш да ги подкараш?
	— Да.
	Нилсен огледа мотора.
	— Щом можеш да подкараш това, значи можеш да оправиш и редосеялката.
	— Сигурно.
	— Е, добре — рече фермерът решително. — Ще ти дам шанс.
	— Благодаря, господин Нилсен!
	— Утре е неделя, затова ела в понеделник сутринта в шест. Ние фермерите започваме работа рано.
	— Ще дойда.
	— Не закъснявай.
	Харалд отвори регулатора, за да пусне пара в цилиндъра, и потегли, преди Нилсен да си е променил решението.
	Щом се отдалечи достатъчно, той извика победоносно. Вече имаше работа — и то много по-интересна от обслужването на клиенти в галантерията — и го беше постигнал съвсем сам. Чувстваше се изпълнен с увереност. Сам си беше господар, беше млад, силен и умен. Щеше да се справи.
	Мръкваше се, когато влезе отново в селото. За малко да не види един мъж в полицейска униформа, който излезе на пътя и му махна да спре. Харалд натисна рязко спирачките в последния момент и котелът изпъшка облак пара през клапата. Полицаят беше Пер Хансен, местният нацист.
	— Какво е това, за бога? — попита Хансен, като сочеше мотора.
	— Това е мотор „Нимбус“ с пригоден парен двигател — обясни Харалд.
	— Струва ми се опасен.
	Не му се занимаваше с този униформен нахалник, но се насили да отвърне любезно:
	— Уверявам ви, господин полицай, че е напълно безопасен. Питането ви официално ли е, или просто задоволявате любопитството си?
	— Не си позволявай твърде много, момче. Виждал съм те и преди, нали?
	Харалд си каза, че не е мъдро да се заяжда със закона. Вече беше прекарал една нощ в затвора тази седмица.
	— Казвам се Харалд Олуфсен.
	— Приятел си на евреите от замъка.
	Харалд загуби търпение.
	— Не ви влиза в работата на кого съм приятел.
	— Охо! Нима? — Хансен изглеждаше доволен, сякаш беше постигнал своето. — Ще те държа под око, млади човече — рече той злобно. — Ще те държа под око. Сега се разкарай.
	Харалд потегли, като проклинаше избухливия си нрав. Не трябваше да превръща местния полицай в свой враг само заради един коментар за евреите. Кога щеше да се научи да се пази от неприятности?
	На около четиристотин метра от портите на Кирстенслот той зави по черен път, който водеше през гората към задната част на манастира. Не можеха да го видят от къщата, а и той беше сигурен, че никой не работи в градината в събота вечер.
	Спря мотора до западната фасада на старата църква, после прекоси двора и влезе в църквата от странична врата. Отначало не различи призрачните форми на слабата вечерна светлина, която нахлуваше през високите прозорци. Когато зрението му привикна, видя дългия ролс-ройс под брезентовото покривало, кутиите със стари играчки и двуплощника „Стършел“ със свитите криле. Имаше чувството, че никой не е стъпвал тук след последното му посещение.
	Отвори голямата врата, вкара мотора и затвори.
	Позволи си миг на задоволство, когато изключи парния двигател. Беше прекосил страната със своя импровизиран мотоциклет, беше си намерил работа и място, където да отседне. Ако късметът не го напуснеше, баща му нямаше да го открие; но ако имаше важни новини от семейството, брат му знаеше как да се свърже с него. И най-хубавото — имаше голям шанс да види Карен Духвиц. Спомни си, че тя обича да пуши на терасата след вечеря.
	Реши да иде и да я потърси. Беше рисковано — господин Духвиц можеше да го забележи, но днес се чувстваше късметлия.
	В един ъгъл на църквата, точно до работния тезгях и стойката с инструменти, имаше мивка с кран за студена вода. Харалд не се беше мил от два дни. Той си свали ризата и започна да се почиства възможно най-добре при липсата на сапун. Изплакна ризата си, окачи я на един гвоздей да изсъхне, извади другата от багажа си и я облече.
	Дълъг един километър прав път водеше от портите до замъка, но той беше твърде открит, затова Харалд пое по заобиколен маршрут през гората. Стигна до конюшните, прекоси кухненската градина и огледа задната част на къщата, скрит зад един кедър. Успя да различи салона по френските му прозорци, които бяха отворени към терасата. До него беше трапезарията. Плътните завеси още не бяха дръпнати и лампите не светеха, макар че се виждаше потрепването на пламък на свещ.
	Предположи, че семейството вечеря. Тик трябваше да е на училище — момчетата в Янсборг се прибираха у дома веднъж на две седмици и сега се падаше училищен уикенд — затова около масата сигурно бяха Карен и родителите й, освен ако нямаха гости. Той реши да рискува да се приближи и да погледне.
	Прекоси моравата и се промъкна към къщата. Чу гласа на говорителя на _BBC_, който съобщаваше, че френските сили на Виши са изоставили Дамаск на армиите на британците, Британската общност и Свободна Франция. Беше приятно разнообразие да чуеш за британска победа, но той не разбираше как добрите новини от Сирия ще помогнат на братовчедка му Моника в Хамбург. Надникна през прозореца на трапезарията и видя, че вечерята е приключила и прислужницата разчиства масата.
	След миг чу глас зад гърба си:
	— Какво правиш, за бога?
	Извърна се.
	Карен вървеше по терасата към него. Бледата й кожа сияеше на изтляващата светлина. Носеше дълга копринена рокля в зеленикавосиньо и заради походката на танцьорка сякаш се плъзгаше по земята. Приличаше на привидение.
	— Тихо! — рече той.
	Тя не го позна в сумрака.
	— Тихо ли? — възкликна Карен. В предизвикателния й тон нямаше нищо призрачно. — Виждам натрапник да наднича през прозореца на къщата и той ми казва да пазя тишина? — Отвътре се чу лай.
	Харалд не можа да разбере дали Карен наистина е ядосана, или се забавлява.
	— Не искам баща ти да разбере, че съм тук! — прошепна той.
	— Би трябвало да се притесняваш от полицията, не от баща ми.
	Старият червен сетер Тор излезе с подскоци от къщата, готов да се нахвърли на натрапника, но позна Харалд и близна ръката му.
	— Аз съм Харалд Олуфсен, бях тук преди две седмици.
	— О, буги-вуги! Защо се спотайваш на терасата? Да не си се върнал, за да ни ограбиш?
	За негово изумление в този миг господин Духвиц излезе през френския прозорец и се огледа.
	— Карен? Има ли някой там?
	Харалд стаи дъх. Ако Карен го предадеше сега, щеше да провали всичко.
	След миг тя отвърна:
	— Всичко е наред, тате — просто приятел.
	Господин Духвиц се втренчи в Харалд в сумрака, но явно не го позна, защото след миг изсумтя и влезе в къщата.
	— Благодаря — изпъшка Харалд.
	Карен седна на една ниска стена и запали цигара.
	— Няма защо, но трябва да ми кажеш какво става — роклята отиваше на зелените й очи, които сияеха сякаш с вътрешна светлина.
	Той седна на стената срещу нея.
	— Скарах се с баща си и си тръгнах от дома.
	— И защо дойде тук?
	Заради нея самата, но реши да не й го казва.
	— Намерих работа при фермера Нилсен, ще поправям трактори и машини.
	— Много си предприемчив. А къде ще живееш?
	— Ами… в стария манастир.
	— И това е много нахално.
	— Зная.
	— Предполагам, че си си донесъл одеяла и други вещи.
	— Всъщност не.
	— Тази нощ може да стане студено.
	— Ще оцелея.
	— Хм — известно време тя пуши мълчаливо и гледаше как мракът се спуска като мъгла над градината. Харалд пък гледаше нея, хипнотизиран от сенките по лицето й, от широката уста и леко извития нос, от гъстата коса, съчетани в омагьосваща хубост. Гледаше пълните й устни, докато тя издишаше дима. Накрая Карен хвърли цигарата в една цветна леха, изправи се и каза:
	— Е, късмет — после влезе в къщата и затвори френския прозорец.
	„Това беше много грубо“, помисли си Харалд и се почувства обезкуражен. Остана там още минута. Той би говорил с нея цяла нощ, но тя се отегчи само след пет минути. Спомни си, че и предишния път го беше накарала да се почувства първо добре дошъл, а после го отхвърли. Вероятно играеше някаква игра. Или може би това бе отражение на колебливите й чувства. Хареса му мисълта, че може да има чувства към него, макар и колебливи.
	Върна се в манастира. Вече застудяваше. Карен беше права, щеше да е мразовито. Плочите на пода на църквата бяха студени и съжали, че не си е взел одеяло от дома.
	Огледа се за легло. Звездната светлина, която нахлуваше през прозорците, озаряваше слабо вътрешността на църквата. От източната страна имаше извита стена, зад която навремето се беше намирал олтарът. В единия й край забеляза издаден корниз с покрит с плочки навес и предположи, че навремето там е имало някаква свята реликва, покрит със скъпоценни камъни потир или картина на Девата. Сега обаче това му се стори най-подходящото място за легло и той се изпъна на корниза.
	През лишените от стъкла прозорци се виждаха върховете на дърветата и няколко звезди по среднощно синьото небе. Харалд се замисли за Карен. Представи си как я гали по косата, как докосва устните й със своите, как тя го прегръща. Не беше същото, което си представяше за Биргит Клаусен, момичето от Морлунде, с което се срещна на Великден. Когато Биргит бе център на фантазиите му, тя винаги си сваляше сутиена или лягаше в легло, или пък разкъсваше страстно ризата му. Карен имаше по-деликатна роля, по-скоро любяща, отколкото страстна, макар че в очите й винаги светеше обещание за секс.
	Стана му студено и се изправи. Можеше да спи в самолета. Запрепъва се в тъмното и най-сетне откри дръжката на вратата. Но когато го отвори, чу някакво шумолене и си спомни за мишката, която си беше направила гнездо в тапицерията. Не го беше страх от прокрадващи се дребни създания, но все пак не искаше да нощува заедно с тях.
	После се сети за ролс-ройса. Можеше да се свие на задната седалка. Сигурно беше по-широко от кабината на Стършела. Трудно щеше да свали брезентовото покривало в мрака, но вероятно си струваше. Зачуди се дали вратите на колата са заключени.
	Заопипва брезента, търсеше някакви връзки, после чу леки стъпки и застина. След миг лъч на електрическо фенерче се плъзна покрай прозореца. Дали Духвиц имаха нощен пазач?
	Надникна през вратата, която водеше към манастира. Фенерчето се приближаваше. Харалд залепи гръб за стената и се опита да не диша. После чу глас:
	— Харалд?
	Сърцето му подскочи от удоволствие.
	— Карен.
	— Къде си?
	— В църквата.
	Лъчът го намери и тя го насочи нагоре, за да не го заслепи. Носеше някакъв вързоп.
	— Донесох ти одеяла.
	Той се усмихна. Те щяха да му дойдат добре, но беше по-щастлив, че се е загрижила за него.
	— Тъкмо си мислех да спя в колата.
	— Твърде висок си.
	Когато разгъна одеялата, откри нещо в тях.
	— Реших, че сигурно си гладен — обясни Карен.
	На светлината на фенерчето й той видя половин хляб, малка кошничка с ягоди и наденица. Имаше и манерка. Той отви капака и усети аромата на прясно кафе.
	Осъзна, че умира от глад. Нахвърли се на храната, като се опитваше да не яде като освирепял чакал. Чу мяукане и една котка пристъпи в кръгчето светлина. Беше кльощавият черно-бял котарак, който беше видял и при първото си посещение на църквата. Хвърли му парченце наденица на земята, котката го подуши, преобърна го с лапа и започна да яде изтънчено.
	— Как се казва котката? — попита Харалд.
	— Май че няма име. Улична е.
	На тила й имаше щръкнала туфичка косми, като пирамида.
	— Ще го нарека Пайнтоп* — каза Харалд. — Като любимия ми пианист.
	[* Боров връх (англ.) — Б.п.]
	— Хубаво име.
	Той изяде всичко.
	— Боже, беше прекрасно. Благодаря ти.
	— Трябваше да донеса повече. Кога си ял за последно?
	— Вчера.
	— Как се добра дотук?
	— С мотоциклет — посочи в другия край на църквата, където беше паркирал мотора си. — Но е бавен, защото работи с торф, затова ми отне два дни да стигна до тук от Санде.
	— Ти си доста решителен човек, Харалд Олуфсен.
	— Така ли? — не беше сигурен дали е комплимент.
	— Да. Всъщност не съм срещала друг като теб.
	Той реши, че това май е хубаво.
	— Е, честно да ти кажа, и аз мисля същото за теб.
	— О, стига. Светът е пълен с разглезени богати момичета, които искат да станат балерини, но колко хора прекосяват Дания с мотор, който работи с торф?
	Той се засмя от удоволствие. Помълчаха малко и Харалд каза:
	— Много съжалявам за Паул. Сигурно е било ужасен шок за теб.
	— Бях напълно съсипана. Плаках цял ден.
	— Много близки ли бяхте?
	— Излязохме само на три срещи и не бях влюбена в него, но пак беше ужасно — от очите й потекоха сълзи, тя подсмръкна и преглътна.
	Харалд се засрами от радостта си, че не е била влюбена в Паул.
	— Много тъжно — рече той и се почувства пълен лицемер.
	— Бях съсипана, когато баба почина, но това бе някак по-лошо. Тя беше стара и болна, а Паул бе така изпълнен с енергия и жажда за живот, беше така хубав и силен.
	— Знаеш ли какво е станало? — попита Харалд колебливо.
	— Не, от армията са нелепо потайни по случая — рече тя и в гласа й се усети гняв. — Казаха само, че катастрофирал със самолета си, а подробностите били строго секретни.
	— Вероятно прикриват нещо.
	— Например? — попита тя рязко.
	Харалд осъзна, че не може да й каже нищо, без да разкрие връзката си със Съпротивата.
	— Своята некомпетентност вероятно — импровизира той. — Сигурно самолетът не е бил добре поддържан.
	— Те не биха използвали извинението за военна тайна, ако имаше нещо такова.
	— Разбира се, че биха. Кой ще разбере?
	— Не вярвам, че наши офицери могат да са така недостойни — каза тя сковано.
	Харалд осъзна, че я е обидил, както при първата им среща — и то по същия начин, беше иронизирал наивността й.
	— Предполагам, че си права — побърза да каже той. Не беше искрен, беше сигурен, че не е права, но не искаше да се кара с нея.
	Карен се изправи.
	— Трябва да се прибирам, преди да са заключили — рече тя студено.
	— Благодаря за храната и одеялата — ти си истински ангел на милосърдието.
	— Не е обичайното ми амплоа — рече Карен, беше поомекнала малко.
	— Дали ще те видя утре?
	— Може би. Лека нощ.
	— Лека нощ.
	И Карен си тръгна.


>>	Четиринадесета глава

	Хермия спа лошо. Сънува, че говори с датски полицай. Разговорът беше любезен, но тя много внимаваше да не се издаде; след малко обаче осъзна, че говорят на английски. Мъжът продължи, сякаш нищо не се е случило, а тя се разтрепери в очакване да я арестува.
	Събуди се в тясно легло в една къща на остров Борнхолм. С облекчение установи, че разговорът с полицая е бил просто сън — но сега, когато вече беше будна, опасността ставаше съвсем реална. Намираше се на окупирана територия, документите й бяха фалшиви, представяше се за секретарка във ваканция и ако я разкриеха, щяха да я обесят като шпионин.
	В Стокхолм с Дигби бяха успели да заблудят отново германските си преследвачи, като използваха двойници и хванаха влак за южния бряг. В малкото рибарско селце Калвсбю откриха един лодкар, който се съгласи да я прекара през тридесетте километра до Борнхолм. Там тя се сбогува с Дигби — който не можеше да мине за датчанин — и се качи в лодката. Той щеше да отиде за ден до Лондон, за да докладва на Чърчил, но веднага щеше да се върне със самолет, за да я чака на пристана в Калвсбю, когато се завърне — ако се завърне.
	Призори на предния ден рибарят я остави на пустия плаж заедно с велосипеда й. Беше обещал да се върне на същото място и в същия час след четири дни. За по-сигурно Хермия му обеща да удвои заплащането за обратния път.
	После стигна с колелото до Хамерсхус, разрушената крепост, където трябваше да се срещне с Арне, и го чака там цял ден. Той не се появи.
	Каза си, че в това няма нищо странно. Арне беше на работа предния ден и вероятно не бе успял да си тръгне навреме, за да хване вечерния ферибот. Сигурно се беше качил на парахода в събота сутрин и бе пристигнал на острова твърде късно, за да се добере до Хамерсхус преди мръкнало. При тези обстоятелства той щеше да потърси място да пренощува и да дойде на срещата рано сутринта.
	Това си мислеше тя, когато опитваше да се ободри. Но всъщност се страхуваше, че може да са го арестували. Нямаше смисъл да се пита какво ще стане, ако е така, или пък да се убеждава, че той още не е извършил никакво престъпление, защото това само я караше да си представя чудновати сценарии, в които той се доверява в затвора на предател или пише в дневник, или се изповядва пред свещеник.
	По-късно през деня Хермия се отказа да го чака и отиде до близкото село. През лятото много от местните жители предлагаха легло и закуска на туристите и тя лесно намери къде да отседне. Легна си разтревожена и гладна и сънува лоши сънища.
	Докато се обличаше, си припомни ваканцията, която прекара с Арне на острова. Регистрираха се в хотела като господин и госпожа Олуфсен. Тогава беше най-близка с него. Той обичаше хазарта и се обзалагаше с нея за сексуални услуги:
	— Ако червената лодка влезе първа в пристанището, утре целия ден ще се разхождаш из стаята без пликчета, а ако синята лодка спечели, ще си гола до кръста.
	„Ще получиш всичко, което искаш, моя любов — помисли си тя — само се появи днес.“
	Реши да закуси, преди да иде до Хамерсхус. Можеше да се наложи пак да чака цял ден и не искаше да припадне от глад. Облече евтините нови дрехи, които беше купила в Стокхолм — английските дрехи можеха да я издадат — и слезе на долния етаж.
	Беше нервна, когато влезе в семейната трапезария. Повече от година не беше говорила датски постоянно. Когато пристигна предния ден, размени само няколко думи, а сега се налагаше да води разговор.
	В стаята имаше само още един гост, мъж на средна възраст с дружелюбна усмивка.
	— Добро утро — рече той. — Аз съм Свен Фромер.
	Хермия опита да се успокои.
	— Агнес Рикс — отвърна тя, това беше името от новите й документи. — Какъв красив ден. — Каза си, че няма от какво да се страхува. Говореше датски с акцента на буржоазка от столицата и датчаните никога не разбираха, че е англичанка. Сипа си овесена каша, наля отгоре мляко и започна да яде. От напрежение обаче й беше трудно да преглъща.
	Свен се усмихна и рече:
	— По английски маниер.
	Тя се втренчи смаяна в него. Как беше разбрал толкова бързо?
	— Какво имате предвид?
	— Така ядете кашата.
	Той си беше налял мляко в чаша и отпиваше между хапките. Датчаните ядяха кашата така и тя го знаеше много добре. Наруга се за невниманието и опита да замаже положението.
	— Предпочитам я така — рече възможно най-естествено. — Млякото охлажда кашата и се яде по-бързо.
	— Момичето бърза. Откъде сте?
	— От Копенхаген.
	— И аз.
	Не искаше да влиза в подробности къде точно живеят в Копенхаген. Това лесно можеше да я доведе до още грешки. Най-безопасният план беше тя да му задава въпроси. Не беше срещала мъж, който не обича да говори за себе си.
	— На почивка ли сте?
	— За нещастие не. Аз съм земемер, работя за правителството. Обаче си свърших работата и мога да се прибера чак утре, така че мисля днес да пообиколя с колата и да хвана вечерния ферибот.
	— Имате кола?
	— Трябва ми за работата.
	Хазяйката донесе бекон и черен хляб. Когато тя излезе от стаята, Свен каза:
	— Ако сте сама, мога да ви разведа наоколо.
	— Скоро ще се омъжвам — рече твърдо Хермия.
	Той се усмихна печално.
	— Годеникът ви е щастливец. Все пак бих се радвал на компанията ви.
	— Моля ви, не се обиждайте, но искам да бъда сама.
	— Напълно ви разбирам. Надявам се, не се засегнахте от предложението ми.
	Тя му се усмихна очарователно.
	— О, напротив, поласкана съм.
	Той си наля още една чаша от фалшивото кафе и като че ли нямаше намерение да става. Хермия започна да се отпуска. Засега не беше събудила подозрение.
	Влезе друг гост, мъж, горе-долу на нейната възраст, с хубав костюм. Кимна им леко и заговори на датски с немски акцент:
	— Добро утро, аз съм Хелмут Мюлер.
	Сърцето на Хермия ускори ритъма си.
	— Добро утро — отвърна тя. — Агнес Рикс.
	Мюлер се обърна с очакване към Свен, който стана от масата и без да го погледне, излезе от стаята.
	Мюлер седна, изглеждаше засегнат.
	— Благодаря за любезността — каза той на Хермия.
	Хермия опита да се държи нормално и стисна длани, за да спре треперенето на ръцете си.
	— Откъде сте, хер Мюлер?
	— Роден съм в Любек.
	Тя се запита какво ли би казала една дружелюбна датчанка на немец в неангажиращ разговор.
	— Добре говорите езика.
	— Когато бях малък, семейството ми често идваше в Борнхолм на почивка.
	Той не изглеждаше подозрителен и тя събра кураж да му зададе не така неангажиращ въпрос.
	— А колко хора отказват да говорят с вас?
	— Подобна грубост, каквато показа нашият приятел, е необичайна. При настоящите обстоятелства се налага немци и датчани да живеят заедно и повечето датчани са любезни — той я погледна с любопитство. — Но вие сигурно знаете това — освен ако не сте пристигнали скоро от чужбина.
	Тя осъзна, че пак е направила гаф.
	— Не, не — отвърна бързо. — Аз съм от Копенхаген, където, както вие казвате, гледаме да съжителстваме някак. Просто се чудех дали и в Борнхолм е така.
	— Да, така е.
	Хермия установи, че всякакъв разговор е опасен, затова стана.
	— Е, надявам се, че закуската ще ви хареса.
	— Благодаря.
	— И дано престоят ви в страната ни да е приятен.
	— Желая ви същото.
	Тя излезе от стаята, като се чудеше дали не е била твърде мила. Прекалената дружелюбност събуждаше подозрение така лесно, както и враждебността. Но той не беше показал никакъв признак на недоверие.
	Когато пое с велосипеда, видя, че Свен прибира багажа си в колата. Тя беше Волво PV444 със скосен покрив, популярна шведска кола, която често се срещаше в Дания. Задните седалки бяха свалени, за да се освободи място за оборудването му — триножници и теодолит, както и други инструменти, някои в кожени калъфи, а други увити с одеяла.
	— Извинете ме за сцената — рече той. — Не исках да съм груб с вас.
	— Всичко е наред — тя видя, че е ядосан. — Вие, изглежда, сте разстроен.
	— Аз съм от семейство на военни. Трудно ми е да приема, че се предадохме така бързо. Смятам, че трябваше да се бием. И сега трябва да се бием! — направи гневен жест, сякаш захвърляше нещо настрани. — Не бива да говоря така, притеснявам ви.
	Тя докосна ръката му.
	— Няма за какво да се извинявате.
	— Благодаря ви.
	Хермия потегли с колелото.

	* * *

	Чърчил крачеше по моравата за крикет в Чекърс, официалната провинциална резиденция на британския премиер. Съчиняваше реч, Дигби разпознаваше признаците. Гостите за уикенда бяха американският посланик Джон Уинант, министърът на външните работи Антъни Идън и съпругите им; но никой от тях не се виждаше наоколо. Дигби усещаше някаква криза, само че нямаше кой да му каже каква. Личният секретар на Чърчил, господин Колвил, посочи към крачещия насам-натам премиер. Дигби тръгна към Чърчил по меката трева.
	Премиерът вдигна глава.
	— О, Хор — каза той и спря да снове. — Хитлер е нападнал Съветския съюз.
	— Господи! — възкликна Дигби Хор. Прииска му се да седне, но на моравата нямаше столове. — Господи! — Довчера Хитлер и Сталин бяха съюзници, бетонирали приятелството си с нацистко-съветския пакт през тридесет и девета. Днес бяха във война. — Кога е станало?
	— Тази сутрин — рече Чърчил мрачно. — Генерал Дил току-що ми докладва подробностите. — Сър Джон Дил беше началник на имперския генерален щаб и най-високопоставеният в армията. — По ранни оценки на разузнаването армията на нашествениците наброява три милиона души.
	— Три милиона?
	— Атакували са по протежение на дълъг три хиляди и двеста километра фронт. Северна група армии се е отправила към Ленинград, централна към Москва, а южните войски са на път за Украйна.
	Дигби беше зашеметен.
	— Боже Господи! Това краят ли е, сър?
	Чърчил дръпна от пурата си.
	— Може би. Много хора смятат, че руснаците не могат да победят. Няма да успеят да се мобилизират бързо. Със силната подкрепа по въздух от „Луфтвафе“ танковете на Хитлер ще пометат Червената армия за няколко седмици.
	Дигби не беше виждал шефа си така обезкуражен. Обикновено Чърчил ставаше дори по-заядлив пред лицето на лошите новини, винаги искаше да отвърне на поражението, като се впусне в атака. Но днес изглеждаше смазан.
	— Има ли някаква надежда? — попита Дигби.
	— Да, ако червените оцелеят до края на лятото, историята може да се окаже различна. Руската зима победи Наполеон и може да се справи и с Хитлер. Следващите три-четири месеца ще са решаващи.
	— Какво ще правите?
	— Довечера в девет ще ида в _BBC_.
	— И ще кажете…?
	— Че трябва да помогнем всякак на Русия и руския народ.
	Дигби вдигна вежди.
	— Трудни думи за така страстен антикомунист като вас.
	— Драги ми Хор, ако Хитлер нахлуе в Ада, аз ще се постарая да представя Дявола в най-добрата му светлина пред Камарата на представителите.
	Дигби се усмихна, чудеше се дали подобна мисъл ще влезе в речта на Чърчил довечера.
	— Но с какво можем да им помогнем?
	— Сталин ме помоли да засиля бомбардировките над Германия. Надява се, че ще принуди Хитлер да отдели самолети, за да защитава Отечеството. Това ще отслаби нашествениците и може да даде шанс на Русия.
	— Ще го направите ли?
	— Нямам избор. Наредих да се проведе бомбардировка при следващото пълнолуние. Това ще е най-голямата въздушна операция във войната досега, което означава и най-голямата в историята на човечеството. Ще изпратим повече от петстотин бомбардировачи, почти половината от всичко, с което разполагаме.
	Дигби се запита дали брат му ще участва в нападението.
	— Но ако и те понесат загуби като досегашните…
	— Ще сме осакатени. Ето защо те повиках. Имаш ли вече отговори за мен?
	— Вчера вкарах агент в Дания. Заповедите й са да заснеме радарната инсталация на Санде. Това ще ни даде отговор на въпроса.
	— Трябва. Бомбардировката е насрочена след шестнадесет дни. Кога очакваш да получиш снимките?
	— До седмица.
	— Добре — рече Чърчил.
	— Благодаря ви, господин премиер — отвърна Дигби.
	— Не ме разочаровай — каза Чърчил.

	* * *

	Хамерсхус се намираше в северния край на Борнхолм. Крепостта се издигаше на хълм над морето, което делеше Дания от Швеция, и навремето бе пазила острова от неговия съсед. Хермия караше велосипеда си по лъкатушещата пътека из скалистите склонове и се чудеше дали и този ден ще се окаже безплоден. Слънцето грееше и тя се сгорещи от усилието.
	Крепостта беше построена от тухли и камък. Бяха останали да стърчат само няколко самотни стени, чиито особености унило намекваха за някогашното домакинство: големи почернели камини, оголени под синьото небе, студени каменни изби за съхранение на ябълки и ейл, порутени стълбища, които не водеха наникъде, тесни прозорци, през които сигурно някога замислени деца се бяха взирали в звездите.
	Хермия стигна там рано, мястото беше пусто. Ако съдеше по случилото се предишния ден, щеше да е сама поне още час и нещо. Докато буташе колелото под порутените арки и по обраслите с трева плочи, тя се питаше какво ще прави, ако Арне не се появи и днес.
	В Копенхаген, преди инвазията, те бяха бляскава двойка, център на социалния кръг на младите офицери и красивите момичета, свързани с правителството. Винаги бяха на парти и пикник, ходеха на танци и спортуваха, плаваха, яздеха и караха коли по плажа. Сега тези дни бяха свършили, но дали за Арне тя щеше да е само част от това минало? По телефона й беше казал, че още я обича — но не я беше виждал повече от година. Дали щеше да му се стори променена? Дали още щеше да харесва миризмата на косата й и вкуса на устата й? Тя усети, че става нервна.
	Беше прекарала целия предишен ден, взирайки се в руините, и вече не й бяха интересни. Тръгна към страната на крепостта, която гледаше към морето, облегна велосипеда на една ниска каменна стена и се втренчи в плажа далече долу.
	— Здравей, Хермия — каза познат глас.
	Тя се извърна бързо и видя, че Арне върви към нея и се усмихва, разперил ръце. Беше я чакал зад една кула. Нервността й се стопи. Тя хукна към него и го прегърна силно.
	— Какво има? — попита той. — Защо плачеш?
	Тя осъзна, че плаче, гърдите й се надигаха от стенания, а по лицето й се стичаха сълзи.
	— Толкова съм щастлива.
	Той целуна мокрите й бузи. Тя обхвана лицето му с длани, почувства скулите под пръстите си, за да се увери, че е истински, че това не е някоя от въображаемите сцени на тяхната среща, които си бе представяла толкова често. Потърка нос в шията му, вдъхна миризмата му, на армейски сапун, брилянтин и самолетно гориво. В мечтите й нямаше миризми.
	Беше погълната от емоция, но чувството бавно се промени от вълнение и щастие в нещо друго. Нежните им целувки станаха търсещи и жадни, леката ласка стана настойчива. Коленете й омекнаха и тя се отпусна към тревата, като го повлече след себе си. Близна врата му, засмука устната му и захапа меката част на ухото. Твърдият му член се притискаше към бедрото й. Тя започна да разкопчава копчетата на униформения му панталон и го разтвори така, че да го усеща по-добре. Той вдигна полите на роклята й и плъзна ръка под еластичното бельо. За миг тя се притесни колко е влажна, после забрави за всичко във вълна от наслада. Нетърпеливо свали пликчетата си, захвърли ги встрани и го притегли към себе си. Струваше й се, че са изцяло видими за ранните туристи, дошли да разгледат руините, но не й пукаше. Знаеше, че по-късно, когато лудостта я напусне, ще потрепери от ужас заради риска, който е поела, но сега не можеше да се сдържи. Изпъшка, когато той влезе в нея, и се вкопчи в него с крака и ръце, притисна го към себе си и свря лице във врата му, неутолимо жадна за допира на тялото му. После и това отмина, когато се концентрира върху възелчето наситено удоволствие, което се зароди малко и горещо, като далечна звезда, нарасна постепенно, като че ли завземайки все повече от тялото й, и накрая експлодира.
	Останаха да лежат известно време. Тя се наслаждаваше на тежестта на тялото му, на начина, по който я лишаваше от дъх, на бавния отлив. После над тях падна сянка. Беше само облак, който закриваше слънцето, но й напомни, че руините са отворени за туристи и някой може да се появи всеки миг.
	— Още ли сме сами? — прошепна.
	Той надигна глава и се огледа.
	— Да.
	— По-добре да ставаме, преди да са пристигнали туристи.
	— Добре.
	Тя го сграбчи, когато той се надигна.
	— Още една целувка.
	Той я целуна нежно и се изправи.
	Тя намери бельото си, обу го бързо, изправи се и изтърси тревата от роклята си. Сега, когато пак разсъждаваше разумно, усещането за неотложност я напусна, но всички мускули в тялото й бяха приятно отпуснати, както когато лежаха в неделна сутрин в леглото, сънливи и заслушани в църковните камбани.
	Облегна се на стената и се загледа в морето, а Арне я прегърна. Трудно беше да върне мислите си към войната, нелегалната дейност и секретността.
	— Работя за британското разузнаване — рече Хермия внезапно.
	Той кимна.
	— Опасявах се, че е така.
	— Опасявал си се? Защо?
	— Защото означава, че си в много по-голяма опасност, отколкото, ако просто беше дошла да ме видиш.
	Стана й приятно, че първата му мисъл беше за нейната сигурност. Наистина я обичаше. Но тя носеше неприятности.
	— Сега и ти си в опасност, само защото си с мен.
	— По-добре ми обясни.
	Тя седна на стената и се съсредоточи. Не беше успяла да измисли цензурирана версия на историята, която да включва само онова, което бе наложително той да узнае. Както и да го въртеше, половинчатата истина нямаше никакъв смисъл, затова се налагаше да му каже всичко. Щеше да поиска от него да рискува живота си и той трябваше да знае защо.
	Разказа му за „Нощна стража“, за арестите на летище „Каструп“, за огромните загуби на бомбардировачи, за радарната инсталация на родния му остров Санде, за думата _himmelbett_ и за участието на Паул Кирке. Докато тя говореше, лицето му се промени. Веселието си отиде от очите му, а постоянната усмивка беше заменена от тревожно изражение. Хермия се зачуди дали ще приеме мисията.
	Ако беше страхливец, със сигурност не би летял с тромавите машини от дърво и лен на военната авиация, нали? От друга страна, да е пилот беше част от смайващия му имидж. А и често поставяше удоволствията преди работата. Това бе една от причините, заради които го обичаше: тя беше твърде сериозна, а той я караше да се забавлява. Кой беше истинският Арне — хедонистът или летецът? Досега не се беше налагало да се изправя пред подобно изпитание.
	— Дойдох да те помоля да направиш онова, което Паул щеше да направи, ако беше жив: да идеш в Санде, да влезеш в базата и да огледаш радарната инсталация.
	Арне кимна със сериозно изражение.
	— Трябват ни снимки, добри снимки — тя се наведе над велосипеда, отвори багажната кошница и извади малък апарат с 35-милиметрова лента, „Лайка“ IIIa, немско производство. Мислеше да вземе миниатюрен „Минокс Рига“, който можеше да се скрие по-лесно, но накрая предпочете прецизността на оптиката на Лайката.
	— Това вероятно ще е най-важната работа, която някога ще ти възложа. Когато разучим радарната им система, ще намерим начин да я победим, а това ще спаси живота на хиляди летци.
	— Ясно ми е.
	— Но ако те хванат, ще те убият — ще те застрелят или обесят за шпионаж. — Тя извади апарата.
	Почти се надяваше той да откаже задачата, защото не би понесла мисълта за риска, на който се излагаше. Но ако откажеше, дали щеше да продължи да го уважава?
	Той не взе апарата.
	— Паул е бил водач на „Нощна стража“.
	Тя кимна.
	— Предполагам, че повечето ни приятели са включени в тази организация.
	— По-добре е да не знаеш.
	— Всички освен мен.
	Тя кимна. От това се беше опасявала.
	— Мислиш ме за страхливец.
	— Реших, че не си подходящ тип…
	— Защото харесвам партита, шегувам се и флиртувам с момичета, затова си решила, че нямам кураж за шпионаж.
	Тя кимна нещастно.
	— Тогава ще се наложи да ти докажа, че грешиш — той взе апарата.
	Хермия не знаеше да се радва ли, или да плаче.
	— Благодаря ти — отвърна, като се бореше със сълзите. — Ще внимаваш, нали?
	— Да. Но има един проблем. Проследиха ме до Борнхолм.
	— О, по дяволите! — не беше очаквала това. — Сигурен ли си?
	— Да. Забелязах една двойка се мотае из базата, мъж и млада жена. Тя беше и във влака от Копенхаген, а него видях на ферибота. Когато стигнах тук, той ме проследи с велосипед и го следваше кола. Отървах се от тях на няколко километра от Рьоне.
	— Сигурно подозират, че си работил с Паул.
	— Но не съм. Иронично, нали?
	— Кои са те според теб?
	— Датски полицаи, действат по заповеди на германците.
	— Сега, когато си им се изплъзнал, вече са убедени във вината ти. Със сигурност ще те търсят.
	— Не могат да претърсят всяка къща в Борнхолм.
	— Но ще сложат хора да наблюдават пристанището и летището.
	— Не се сетих за това. Тогава как ще се върна в Копенхаген?
	Хермия забеляза, че той все още не мисли като шпионин.
	— Ще трябва някак да те качим незабелязано на ферибота.
	— А после къде ще ида? Не мога да се върна в школата — първо там ще ме търсят.
	— Ще се наложи да останеш у Йенс Токсвиг.
	Лицето му помръкна.
	— Значи и той е от „Нощна стража“.
	— Да. Адресът му…
	— Знам къде живее — сопна се Арне. — Приятел ми е отпреди да влезе в „Нощна стража“.
	— Може да е малко стреснат сега, след случилото се с Паул.
	— Няма да ме отпрати.
	Хермия се престори, че не забелязва гнева му.
	— Да предположим, че се качиш на ферибота тази вечер. Кога ще успееш да идеш до Санде?
	— Първо трябва да говоря с брат си Харалд. Той работи по изграждането на базата и може да ми даде плана й. После ще ми трябва един цял ден да стигна до Ютланд, защото влаковете винаги закъсняват. Вероятно ще пристигна там късно във вторник, ще се промъкна в базата в сряда и ще се върна в Копенхаген в четвъртък. Как да се свържа с теб?
	— Върни се тук следващия петък. Ако полицията още наблюдава ферибота, ще трябва някак да се дегизираш. Ще се срещнем точно тук. Аз ще се върна в Швеция с рибаря, който ме докара. После ще ти дадем фалшиви документи в британската легация и ще те заведем в Англия.
	Той кимна мрачно.
	— Ако се получи, отново ще бъдем заедно, свободни, само след седмица — рече тя.
	Арне се усмихна.
	— Твърде хубаво е, за да храня надежди.
	Той наистина я обичаше, макар да беше наранен, че не го беше включила в „Нощна стража“. И все пак, дълбоко в себе си, Хермия още не беше сигурна, че той има куража за тази работа. Е, без съмнение скоро щеше да разбере.
	Докато разговаряха, се появиха и първите туристи: шепа хора се разхождаха из руините, надничаха в подземията и докосваха древните камъни.
	— Да се махаме оттук — каза Хермия. — С велосипед ли дойде?
	— Зад онази кула е.
	Арне взе колелото и напуснаха крепостта. Със слънчевите очила и шапката той беше почти неузнаваем. Подобна дегизировка нямаше да издържи на внимателната проверка на пътниците на ферибота, но можеше да го предпази, ако срещнеше преследвачите си на пътя.
	Докато въртяха педалите надолу по хълма, Хермия мислеше как да осъществят бягството му. Дали можеше да му намери някаква по-добра маскировка? Нямаше нито перуки, нито дрехи, нямаше даже грим, ако не се броят червилото и пудрата й. Той трябваше да се превърне в съвсем различен човек, а за това се нуждаеха от професионална помощ. Такава можеха да намерят в Копенхаген, но не и тук.
	В подножието на хълма тя забеляза, че мъжът от пансиона, Свен Фромер, слиза от своето волво. Не искаше той да види Арне и се надяваше да го подмине, без да я познае, но не извади късмет. Свен й помаха и застана до пътеката да я изчака. Тя щеше да прояви подозрителна неучтивост, ако не му обърнеше внимание, затова се почувства длъжна да спре.
	— Отново се срещаме — рече Свен. — Това сигурно е годеникът ви.
	Той не представляваше заплаха за нея, а и тя не вървеше нищо подозрително. Освен това Свен мразеше немците.
	— Това е Олуф Арнесен — каза тя, преобръщайки името на Арне. — Олуф, запознай се със Свен Фромер. Той е отседнал в моя пансион.
	Двамата мъже си стиснаха ръцете, а Арне попита разговорливо:
	— Отдавна ли сте тук?
	— От седмица. Тръгвам си довечера.
	И тогава й хрумна нещо.
	— Свен — рече тя. — Тази сутрин ми казахте, че трябва да се борим срещу немците.
	— Много говоря. Трябва да съм по-предпазлив.
	— А ако ви дам възможност да помогнете на британците, ще поемете ли този риск?
	Той се втренчи в нея.
	— Вие ли? Но как… Да не искате да кажете, че сте…
	— Ще го поемете ли? — настоя тя.
	— Това не е някакъв номер, нали?
	— Ще трябва да ми се доверите. Да или не?
	— Да — отвърна той. — Какво искате да направя?
	— Може ли един човек да се скрие в багажника на колата ви?
	— Разбира се. Мога да го скрия зад оборудването. Няма да му е удобно, но има място.
	— А бихте ли му помогнали да се качи на ферибота тази нощ? Свен погледна колата си, после Арне.
	— Вие ли?
	Арне кимна.
	Свен се усмихна.
	— По дяволите! Става.


>>	Петнадесета глава

	Първият работен ден на Харалд във фермата на Нилсен беше така успешен, че надхвърли и най-големите му надежди. Старият Нилсен разполагаше с малка работилница, в която имаше достатъчно инструменти, и с тях Харалд можеше да поправи почти всичко. Той свърза водната помпа на един парен плуг, завари шарнир на една гъсенична верига, откри къде инсталацията дава накъсо и защо светлините във фермата гаснат всяка нощ. Обядва обилно с херинга и картофи заедно с работниците.
	Вечерта прекара няколко часа в селската кръчма с Карл, най-малкия син на Нилсен — но изпи само две малки халби бира, защото не забравяше как се беше изложил като глупак заради алкохола преди седмица. Всички говореха за нападението на Хитлер над Съветския съюз. Новините бяха лоши. „Луфтвафе“ твърдяха, че са унищожили при светкавични нападения хиляда и осемстотин съветски самолета, при това на земята. Всички в кръчмата мислеха, че Москва ще падне преди зимата, с изключение на местния комунист, но и той изглеждаше угрижен.
	Харалд си тръгна рано, защото Карен беше казала, че може да мине да го види след вечеря. Беше притеснен, но доволен от себе си, докато вървеше към стария манастир. Щом влезе в порутената сграда, с изумление видя брат си. Оглеждаше потрошеното самолетче.
	— Стършел — рече Арне. — Въздушната каляска на почитаемия господин.
	— Потрошен е — каза Харалд.
	— Не съвсем. Колесникът е леко изкривен.
	— Как е станало според теб?
	— При кацане. Задният край на Стършела има склонност да се олюлява, защото главните колела са твърде напред. Но полуоските не са предназначени да издържат на страничен натиск, затова когато се наклониш силно, може да се счупят.
	Арне изглеждаше ужасно. Не беше с военната си униформа, а сякаш беше облякъл нечии стари дрехи — износено сако от туид и избелели кадифени панталони. Беше си избръснал мустаците, а на къдравата му глава се мъдреше мазно кепе. Държеше малък фотоапарат с 35-милиметрова лента. Изглеждаше напрегнат, а от обичайната му усмивка нямаше и помен.
	— Какво е станало с теб? — попита Харалд с тревога.
	— Загазих. Имаш ли нещо за ядене?
	— Не. Но може да идем в кръчмата…
	— Не мога да се показвам никъде. Търсят ме — Арне опита да се усмихне, но се получи просто гримаса. — Всеки полицай в Дания има описанието ми, а физиономията ми е разлепена из цял Копенхаген. Едно ченге ме следва по „Стьоргет“, едва се измъкнах.
	— Да не си в Съпротивата?
	Арне се поколеба, сви рамене и отвърна:
	— Да.
	Харалд беше възхитен. Седна на корниза, който използваше за легло, и Арне се настани до него. Котаракът Пайнтоп се появи отнякъде и потърка глава в крака на Харалд.
	— Значи си работил за тях и когато те попитах, у дома, преди три седмици?
	— Не, тогава не. Отначало не ме извикаха. Явно са смятали, че не съм подходящ за такава работа. За бога, прави са били. Но сега са отчаяни, затова се обърнаха към мен. Трябва да снимам някаква инсталация във военната база в Санде.
	Харалд кимна.
	— Начертах нейна скица за Паул.
	— Ето, дори теб са включили преди мен — каза Арне с горчивина. — Ами това е.
	— Паул ми каза да не ти казвам.
	— Явно всички ме смятат за страхливец.
	— Мога да начертая скицата отново… само че по памет.
	Арне поклати глава.
	— Те искат снимки. Дойдох да те питам дали знаеш как да се промъкна вътре.
	За Харалд този разговор за шпионаж беше много вълнуващ, но се притесни от факта, че Арне явно не беше измислил никакъв план.
	— На едно място оградата е скрита от дървета — но как ще стигнеш до Санде, ако полицията те търси?
	— Промених външния си вид.
	— Не много. Имаш ли документи?
	— Само моите — откъде да взема други?
	— Значи, ако по някаква причина те спре полиция, ще им отнеме десет секунди да установят, че ти си човекът, когото търсят.
	— Нещо такова.
	Харалд поклати глава.
	— Това е лудост.
	— Трябва да се свърши. Тази инсталация помага на немците да засичат бомбардировачите от километри разстояние и навреме да изпратят изтребителите си.
	— Сигурно работи с радиовълни — каза Харалд развълнувано.
	— Британците имат подобна система, но явно немците са я усъвършенствали и свалят половината самолети при всяко нападение. Кралските военновъздушни сили отчаяно искат да разберат как го правят. Струва си да рискувам живота си.
	— Не и без полза. Ако те заловят, няма да можеш да предадеш информацията на британците.
	— Но трябва да опитам.
	Харалд пое дълбоко дъх.
	— Защо да не ида аз?
	— Знаех си, че ще го кажеш.
	— Мен никой не ме търси. Познавам мястото. Вече съм бил зад оградата — една нощ минах напряко. И знам повече за радиото от теб, затова имам представа какво трябва да снимам — Харалд смяташе, че логиката му е желязна.
	— Ако те заловят, ще те застрелят като шпионин.
	— Същото важи и за теб — само че теб ще те заловят почти със сигурност, докато на мен може и да ми се размине.
	— Полицаите вероятно са намерили твоите скици, когато дойдоха за Паул. Тогава немците ще знаят, че някой се интересува от базата в Санде, и ще затегнат сигурността. Прескачането на оградата вече няма да не е толкова лесно.
	— Пак имам по-голям шанс от теб.
	— Не мога да те изложа на опасност. Какво ще стане, ако те хванат — какво ще кажа на мама?
	— Ще й кажеш, че съм загинал за свободата. И аз имам право да се излагам на риск. Дай ми проклетия апарат.
	Преди Арне да отговори, влезе Карен.
	Тя вървеше тихо и се появи внезапно, затова Арне не успя да се скрие, макар че понечи да го направи, и бързо се отказа.
	— Кой сте вие? — попита Карен с обичайната си дискретност. — О! Здравей, Арне. Избръснал си мустаците — предполагам заради снимките из цял Копенхаген, които видях днес. Защо са те обявили извън закона? — Тя седна на покрития с брезент капак на ролс-ройса и кръстоса дългите си крака като фотомодел.
	Арне се поколеба.
	— Не мога да ти кажа.
	Мислите на Карен препускаха, търсеха връзки с впечатляваща скорост.
	— Господи, ти си в Съпротивата! И Паул ли е бил в нея? Затова ли умря?
	Арне кимна.
	— Той не загина при катастрофа. Опита се да избяга от полицията и те го застреляха.
	— Горкият Паул — тя се извърна за миг. — Е, значи ти поемаш щафетата след него. Но сега полицията е по петите ти. Сигурно някой те е подслонил — вероятно Йенс Токсвиг, той беше най-близкият приятел на Паул, след теб.
	Арне сви рамене и кимна.
	— Но не можеш да се движиш свободно, затова… — тя погледна Харалд и сниши глас. — Вече и ти си вътре, Харалд.
	Харалд с изненада установи, че тя изглежда притеснена, сякаш се безпокоеше за него. Стана му приятно.
	— Е, така ли е? Вътре ли съм? — попита той Арне.
	Арне въздъхна и му подаде апарата.

	* * *

	Харалд пристигна в Морлунде късно на следващия ден. Остави парния си мотоциклет на паркинг близо до пристана на ферибота, защото реши, че ще е твърде подозрителна гледка на Санде. Нямаше с какво да го покрие, нито как да го заключи, но вярваше, че случаен крадец не би могъл да го подкара.
	Стигна навреме за последния ферибот. Докато чакаше на пристана, започна да притъмнява и се появиха звезди — като светлинки на далечни кораби в черно море. Един пиян местен се приближи с клатушкане по кея, втренчи се грубо в Харалд и измърмори:
	— О, младият Олуфсен — после седна на един шпил малко по-нататък и се опита да запали лулата си.
	Фериботът акостира и от него слязоха шепа хора. За изненада на Харалд в началото на трапа стояха датски полицай и немски войник и когато пияницата се качи, те провериха документите му. Сърцето на Харалд замря. Той се поколеба, беше изплашен, не знаеше дали да се качи на ферибота. Дали просто бяха затегнали мерките за сигурност, след като бяха открили скиците, както бе предвидил Арне? Или търсеха именно Арне? Дали знаеха, че Харалд е брат на един издирван човек? Олуфсен беше често срещано име — но те сигурно вече бяха проучили семейството му. Освен това в чантата си носеше скъп фотоапарат. Беше често срещана марка и произведен в Германия, но все пак щеше да породи подозрения.
	Опита да се успокои и да обмисли възможностите си. Имаше и други начини да стигне до Санде. Не беше сигурен, че ще успее да преплува три километра в открито море, но можеше да наеме или да открадне някоя малка лодка. Все пак, ако го видеха да пристига с лодка на Санде, със сигурност щяха да го разпитат. По-добре беше да се държи съвсем невинно.
	Качи се на ферибота.
	Полицаят го попита:
	— Каква е целта на посещението ви в Санде?
	Харалд изглеждаше възмутен от факта, че някой изобщо може да зададе подобен въпрос.
	— Аз живея там — рече той. — С родителите си.
	Полицаят се вгледа в лицето му.
	— Не съм ви виждал преди, а съм тук от четири дни.
	— Бях в училище.
	— Вторник не е обичаен ден да се прибереш у дома.
	— Срокът свършва.
	Полицаят изсумтя, явно остана доволен. Провери адреса в личната му карта и я показа на войника, който кимна, и Харалд се качи на борда.
	Отиде в другия край на палубата и се загледа в морето, чакаше сърцето му да забави ритъма си. Беше облекчен, че мина проверката, но и ядосан, защото се наложи да се оправдава пред един полицай, задето пътува из собствената си страна. Глупава реакция, логично погледнато, но все пак не успяваше да потисне гнева си.
	В полунощ корабът отплава.
	Нямаше луна. На звездната светлина островът бе само едно тъмно петно, като огромна вълна на хоризонта. Харалд не беше очаквал да се завърне толкова скоро. Всъщност, когато си тръгна в петък, се чудеше дали някога ще види отново това място. Сега се връщаше като шпионин, с фотоапарат в чантата и мисия да заснеме тайно оръжие на нацистите. Смътно си спомни колко вълнуващо му се струваше преди участието в Съпротивата. Всъщност никак не беше забавно. Дори напротив, призляваше му от страх.
	Почувства се още по-зле, когато стигнаха до познатия пристан и погледна към пощата и бакалницата от другата страна на пътя, които си бяха точно каквито ги помнеше. Цели осемнадесет години бе водил сигурен и стабилен живот. Сега усещаше, че никога вече няма да се почувства в безопасност.
	Тръгна по плажа на юг. Мокрият пясък блещукаше като стъкло на звездната светлина. Някъде иззад дюните долетя момичешки смях и той усети пробождането на ревността. Дали някога щеше да накара Карен да се смее така?
	Почти се зазоряваше, когато видя базата в далечината. Различаваше стълбовете на оградата. Дърветата и храстите от вътрешната страна приличаха на тъмни кръпки по дюните. Щом той виждаше дотам, значи и пазачите го виждаха. Смъкна се на четири крака и започна да лази напред.
	След минута остана доволен от предпазливостта си. Забеляза двама пазачи да патрулират зад оградата, вървяха заедно и водеха куче.
	Това беше нещо ново. Преди не патрулираха по двойки и нямаше никакви кучета.
	Залепи се за земята. Пазачите не изглеждаха особено нащрек. И вървяха, а не маршируваха. Онзи, който водеше кучето, говореше оживено и пушеше. Когато приближиха, Харалд чу гласа му над шума на прибоя. Беше учил немски в училище, като всички датски деца. Мъжът разказваше цветиста история за някаква жена на име Маргарета.
	Харалд беше на петдесет метра от оградата. Когато пазачите наближиха съвсем, кучето подуши въздуха. Вероятно го усети, но не знаеше какво представлява. Изджавка несигурно. Пазачът, който го водеше, не разбираше особено от кучета и му викна да мълчи, а после продължи да обяснява как се срещнали с Маргарета в една горска хижа. Харалд лежеше напълно неподвижно. Кучето отново излая и единият пазач включи мощно фенерче. Харалд зарови лице в пясъка. Лъчът на фенерчето заигра по дюните, но го отмина, без да спре.
	— После тя каза, че нямало проблем, но трябвало да го извадя в последния момент — каза пазачът. Отминаха и кучето замлъкна.
	Харалд лежеше неподвижно, докато ги изгуби от поглед. След това се обърна към вътрешността на острова и се приближи към участък от оградата, който бе скрит от растителност. Страхуваше се, че войниците може да са изсекли дърветата, но горичката си беше тук. Пропълзя през храстите, стигна до оградата и се изправи.
	Поколеба се. Можеше сега да се върне и да не наруши никакъв закон. Можеше да се върне в Кирстенслот и да се съсредоточи над новата си работа, да прекарва вечерите в кръчмата, а нощите — в мечти по Карен. Щеше да си казва, че войната и политиката не са негова работа, както правеха много датчани. Но дори при мисълта за това го обзе отвращение. Представи си как обяснява решението си на Арне и Карен, или на чичо Йоахим и братовчедката Моника, и се засрами.
	Оградата си беше същата, висока шест стъпки телена мрежа, увенчана с две намотки бодлива тел. Той прехвърли чантата на гърба си, за да не му се пречка, после се изкатери по мрежата, стъпи внимателно на бодливата тел и скочи от другата страна.
	Вече нямаше връщане назад. Намираше се във военна база и носеше фотоапарат. Ако го заловяха, щяха да го убият.
	Тръгна бързо напред, съвсем безшумно, придържаше се към храстите и дърветата и не спираше да се озърта. Подмина наблюдателната кула и потрепна при мисълта колко безпомощен ще е, ако някой реши да включи мощните прожектори. Ослуша се напрегнато за стъпки на пазачи, но чу само непрестанния шепот на вълните. След няколко минути се спусна по лекия склон и навлезе сред група иглолистни дървета, които му осигуриха добро прикритие. Зачуди се за миг защо войниците не се бяха сетили да изсекат дърветата, после осъзна, че те скриват тайната инсталация от чужди очи.
	След миг стигна до целта си. Сега, когато знаеше какво точно търси, лесно забеляза облата стена и голямата правоъгълна мрежа, която се издигаше от кухото ядро. Антената се въртеше бавно, като механично око, което оглеждаше тъмния хоризонт. Отново чу тихото жужене на електрическия мотор. От другата страна на съоръжението различи двете по-малки форми и сега, на звездната светлина, видя, че са миниатюрни версии на голямата въртяща се антена.
	Значи машините бяха три. Зачуди се защо. Дали това бе обяснението на забележителното превъзходство на немския радар? Вгледа се по-внимателно в малките антени и му се стори, че са с по-различна конструкция. Трябваше да ги огледа пак на дневна светлина, но те като че ли се накланяха, докато се въртяха. Защо? Трябваше да направи добри снимки и на трите антени.
	Предния път беше прескочил кръглата стена от страх, защото чу кашлицата на пазач наблизо. Сега, когато имаше време да помисли, реши, че вероятно съществува по-лесен начин да влезе вътре. Стените пазеха съоръжението от инцидентни повреди, но инженерите със сигурност влизаха, за да го поддържат. Тръгна покрай стената, взираше се в тухлите на слабата светлина и скоро видя дървена врата. Не беше заключена и той влезе през нея, като тихо я затвори.
	Тук беше малко по-безопасно. Никой нямаше да го види отвън. Инженерите не биха дошли по това време на нощта, ако няма спешна ситуация. А влезеше ли някой, той щеше да има време да прескочи стената, преди да го забележат.
	Вгледа се в огромната въртяща се мрежа. Тя сигурно улавяше радиовълни, отразени от самолетите. Антената вероятно действаше като леща и фокусираше приетите сигнали. Кабелът, който стърчеше от основата й, пренасяше данните към новите сгради, в чието изграждане беше участвал през лятото. Там сигурно имаше екрани, които показваха резултатите, и оператори, готови да дадат сигнал на „Луфтвафе“.
	Тук, в сумрака, сред жуженето на издигащата се над него машина и при силната миризма на озон от електричеството, той се чувстваше като в биещото сърце на бойна машина. Битката между учени и инженери от двете страни можеше да е не по-малко важна от сражение с танкове и картечници на бойното поле. И той беше станал част от нея.
	Чу самолет. Нямаше луна, затова надали беше бомбардировач. Сигурно бе германски изтребител, който извършва местен полет, или заблуден самолет от търговския флот. Зачуди се дали голямата антена беше доловила приближаването му още преди час и дали по-малките бяха насочени към него. Реши да иде да ги огледа.
	Едната от по-малките антени беше обърната към морето, в посоката, от която се приближаваше самолетът. Другата беше насочена към сушата. И двете сега бяха килнати под различен ъгъл или поне така му се стори. Ревът на самолета приближаваше и той забеляза, че първата антена се наклони още, като че ли го следваше. Другата продължи да се движи, сякаш в отговор на нещо.
	Самолетът мина над Санде и се насочи към сушата, а антената го следваше дори след като ревът му съвсем отшумя. Харалд се върна в скривалището си зад кръглата стена, като разсъждаваше над видяното.
	Небето започна да сивее. По това време на годината се зазоряваше преди три часа. След около час слънцето щеше да изгрее.
	Харалд извади фотоапарата от чантата си. Арне му беше показал как да го използва. Докато небето изсветляваше, той тръгна тихо покрай стената, за да намери добър ъгъл, от който да се разкрие всяка подробност на машината.
	С Арне бяха решили, че трябва да направи снимките към пет без петнадесет. Тогава слънцето щеше да е изгряло, но нямаше да грее силно над стената и съоръжението. Не му трябваше силна слънчева светлина — филмът в апарата беше достатъчно чувствителен, за да запечата подробности и без нея.
	Времето вървеше, а мислите на Харалд с тревога се насочваха към бягството. Беше пристигнал през нощта и влезе в базата под прикритието на мрака, но не можеше да дочака тук следващата нощ, за да се измъкне. Беше почти сигурно, че поне веднъж през деня някой инженер ще дойде за рутинна проверка на съоръжението, дори всичко да работи нормално. Затова Харалд трябваше да се измъкне веднага щом направи снимките — а тогава щеше да е вече съвсем светло. Заминаването му щеше да е много по-опасно от пристигането.
	Замисли се по кой път да мине. На юг, по посока на къщата на родителите му, оградата беше само на няколкостотин метра оттук, но пък трябваше да прекоси голите дюни, където нямаше храсти и дървета. На север, откъдето беше дошъл, предимно под прикритието на растителността, беше по-дългият, но по-безопасен маршрут.
	Зачуди се как ли ще се изправи пред взвода за разстрел. Дали ще е спокоен и горд, овладял ужаса си, или ще се пречупи и ще се превърне в дърдорещ глупак, който моли за милост и се подмокря?
	Наложи си да чака спокойно. Светлината се засилваше и стрелката на часовника пълзеше по циферблата. Не чуваше необичайни звуци отвън. Денят на войниците започваше рано, но той се надяваше, че няма да има голямо раздвижване преди шест — дотогава трябваше да се е измъкнал.
	Най-сетне стана време да снима. Утрото беше безоблачно и светло. Той виждаше всеки нит и всяка клема по сложната машина. Фокусира внимателно обектива и засне въртящата се основа на апарата, кабелите и решетката на антената. Разгъна един зидарски метър, който бе взел от тезгяха в манастира, и го снима в няколко от позите, за да покаже мащаба — негова собствена гениална идея.
	След това се налагаше да мине извън стената.
	Поколеба се. Тук се чувстваше в безопасност, но трябваше да направи снимки и на двете по-малки антени.
	Открехна вратата. Всичко изглеждаше спокойно. По шума на прибоя разбра, че идва прилив. Базата беше окъпана в светлината на крайморското утро. Не се виждаше жива душа. В този час хората спяха дълбоко и дори кучетата сънуваха.
	Направи няколко снимки на двете малки антени, които бяха защитени от ниски стени. Докато мислеше за предназначението им, си спомни, че едната беше следила самолета, когато той бе вече в полезрението. Основната цел на този апарат беше да засича бомбардировачите, _преди_ те да станат видими. Вероятно втората малка антена следеше друг самолет.
	Докато снимаше, Харалд въртеше загадката в ума си. Как три устройства могат да работят заедно така, че да повишат поразяващата сила на изтребителите на „Луфтвафе“? Вероятно голямата антена даваше предварително предупреждение за приближаване на бомбардировач, а по-малката го проследяваше вече в германското въздушно пространство. Но тогава какво правеше другата малка антена?
	Хрумна му, че в небето би трябвало да има още един самолет — изтребител, който се опитва да свали бомбардировача. Дали втората антена се използваше от „Луфтвафе“, за да следят техните собствени самолети? Изглеждаше откачено, но когато отстъпи назад, за да снима трите антени заедно и да покаже разположението им една спрямо друга, осъзна, че всъщност е напълно логично. Ако диспечер на „Луфтвафе“ знае позициите на бомбардировача и изтребителя, може да насочва по радиото изтребителя към бомбардировача.
	Започваше да разбира как действат „Луфтвафе“. Голямата антена осигуряваше ранно предупреждение за атака, за да могат изтребителите да излетят навреме. Едната от по-малките прехващаше бомбардировача, щом се приближи, а другата следеше изтребителя, като даваше възможност на диспечер да насочва прецизно пилота към позицията на бомбардировача. След това беше лесно — като да стреляш по риба във варел.
	Тази мисъл накара Харалд да осъзнае колко уязвим е: стоеше прав, на дневна светлина, насред военна база и снимаше свръхсекретно съоръжение. Паниката се разля из вените му като отрова. Той опита да се успокои и да направи последните няколко снимки, за да покаже трите антени от различни ъгли, но беше твърде ужасе`н. Беше направил поне двадесет досега. Трябваше да са достатъчно.
	Хвърли апарата в чантата си и бързо се отдалечи. Забравил решението си да мине по-дългия, но по-безопасен път, той се отправи на юг, през откритите дюни. Оградата се виждаше, точно зад стария навес за лодки, на който се беше натъкнал миналия път. Днес щеше да го подмине откъм морето и той щеше да го скрие от поглед за няколко секунди.
	Когато приближи навеса, чу лай на куче.
	Огледа се трескаво, но не видя нито войници, нито кучета. После осъзна, че лаят идва от навеса. Войниците сигурно го използваха като кучкарник. Още едно куче се присъедини към първото.
	И Харалд хукна да бяга.
	Кучетата се разлайваха едно друго и скоро джафкането им стана истерично високо. Харалд наближи навеса и мина откъм морето, като се надяваше, че сградата ще го скрие от базата, докато тича към оградата. Страхът му даде сили. Очакваше всеки миг да чуе изстрел.
	Стигна до оградата, но не знаеше дали са го видели. Изкачи я като маймуна и се прехвърли през бодливата тел на върха. Приземи се тежко от другата страна и пльосна в плитката вода. Изправи се бързо и се озърна назад. Видя главните сгради, които бяха отчасти скрити от дървета и храсти отвъд навеса за лодки, и не забеляза никакви войници. Обърна се и хукна. Стотина метра гази в плитката вода, за да не могат кучетата да го проследят по миризмата, а после свърна към сушата. Остави плитки мокри отпечатъци от стъпки по твърдия пясък, но знаеше, че приливът ще ги покрие след минута-две. Стигна до дюните, където вече не оставяше диря.
	След няколко минути излезе на черния път. Озърна се назад и видя, че никой не го следва. После задъхан тръгна към дома и изтича покрай църквата към кухненската врата.
	Тя беше отворена. Родителите му винаги ставаха рано.
	Влезе вътре. Облечена с пеньоар, майка му стоеше до печката и правеше чай. Когато го видя, тя извика от изненада, изпусна глинената кана на плочите и чучурът й се отчупи. Харалд взе парчетата.
	— Съжалявам, че те стреснах — каза той.
	— Харалд!
	Целуна я по бузата и я прегърна.
	— Татко у дома ли е?
	— В църквата е. Снощи нямаше време да разтреби, затова отиде да подреди столовете.
	— Какво е станало снощи? — в понеделник вечер нямаше служба.
	— Съветът на настоятелите се събра, за да обсъди твоя случай. Ще прочетат името ти следващата неделя.
	— Отмъщението на Флемингови — стори му се странно, че някога е смятал това за важно.
	Засега пазачите не бяха разбрали какво бе раздразнило кучетата. Ако бяха старателни, щяха да проверят близките къщи и да търсят беглец в бараки и обори.
	— Мамо — рече Харалд, — ако дойдат войниците, ще им кажеш ли, че цяла нощ съм бил тук, в леглото си?
	— Какво е станало? — попита тя със страх.
	— Ще ти обясня по-късно — реши, че ще е най-добре да го открият в леглото. — Кажи им, че още спя, нали?
	— Добре.
	Той излезе от кухнята и се качи в стаята си. Окачи чантата на облегалката на стола, после извади апарата и го прибра в едно чекмедже. Помисли си да го скрие, но нямаше време, а и един скрит фотоапарат щеше да е доказателство за вина. Бързо се съблече, сложи си пижамата и се пъхна в леглото.
	Чу гласа на баща си в кухнята, затова стана от леглото и отиде до стълбите.
	— Какво прави тук? — попита пасторът.
	— Крие се от войниците — отвърна майка му.
	— За бога, в какво се е забъркало това момче сега?
	— Не зная, но…
	Прекъсна я силно чукане по вратата и млад мъж каза на немски:
	— Добро утро. Търсим един човек. Да сте виждали непознат през последните няколко часа?
	— Не, никого — нервността в гласа на майка му беше така очевидна, че войникът сигурно я забеляза, но вероятно беше свикнал хората да се плашат от него.
	— А вие, господине?
	— Не — отвърна твърдо баща му.
	— Има ли още някого тук?
	— Синът ми. Още спи — каза майката на Харалд.
	— Трябва да претърся къщата — войникът говореше любезно, но не искаше позволение, а ги известяваше за намеренията си.
	— Ще ви разведа — отвърна пасторът.
	Харалд се върна в леглото, сърцето му бумтеше. Чу стъпки на тежки ботуши по плочите на долния етаж, врати се отваряха и затваряха. После ботушите тръгнаха по дървеното стълбище. Влязоха в спалнята на родителите му, след това в старата стая на Арне и накрая приближиха неговата врата. Той чу как дръжката се завърта.
	Престори се, че спи, и се опита да диша бавно и равномерно.
	— Синът ви? — попита тихо немецът.
	— Да.
	Настъпи пауза.
	— Тук ли беше цялата нощ?
	Харалд стаи дъх. Баща му никога не беше изричал лъжа, дори благородна.
	А после чу:
	— Да. Цялата нощ.
	Това го смая. Баща му беше излъгал заради него. Този коравосърдечен, скован, фанатичен стар тиранин беше нарушил собствените си правила. Значи все пак беше човек. Харалд усети как сълзите се събират зад клепачите му.
	Ботушите се отдалечиха по коридора и надолу по стълбите и накрая той чу как войникът излиза. Стана от леглото и отиде до върха на стълбището.
	— Вече можеш да слезеш — каза баща му. — Той си тръгна.
	Харалд слезе. Баща му изглеждаше мрачен.
	— Благодаря ти, татко.
	— Извърших грях — каза баща му и Харалд си помисли, че сега ще се разгневи. Но старото лице се отпусна. — И все пак вярвам, че Господ е милостив.
	Харалд осъзна в каква агония е бил баща му през последните няколко минути, но не знаеше как да му покаже, че разбира. Затова просто му подаде ръка.
	Баща му я погледна и я стисна, придърпа го към себе си и го прегърна през раменете. Затвори очи в опит да сдържи силното чувство. Когато заговори, резониращият патос на проповедника беше изчезнал от гласа му и думите излязоха тихи и изпълнени с мъка:
	— Помислих си, че ще те убият. Моят скъп син, помислих си, че ще те убият.


>>	Шестнадесета глава

	Арне Олуфсен се беше промъкнал между пръстите на Петер Флеминг.
	Петер мислеше за това, докато вареше яйце за закуска на Инге. След като Арне се отърва от наблюдението на Борнхолм, Петер беше заявил презрително, че скоро ще го хванат отново. Тази му увереност се оказа крайно неуместна. Той вярваше, че Арне не е достатъчно хитър, за да се измъкне незабелязано от острова — и сгреши. Още не знаеше как се е върнал в Копенхаген, защото един униформен полицай го беше забелязал в центъра на града. Той започнал преследване, но Арне се измъкнал — и изчезна отново.
	Явно някакъв вид шпионаж все още беше в ход и както шефът на Петер, Фредерик Юел, каза с леден сарказъм:
	— Олуфсен очевидно изпълнява неуловими маневри.
	Генерал Браун беше още по-груб.
	— Убийството на Паул Кирке явно не успя да разбие шпионския пръстен — каза той. Повече не спомена за повишението на Петер в шеф на отдела. — Ще трябва да извикам Гестапо.
	„Беше толкова нечестно“, мислеше си с яд Петер. Той беше разкрил тази шпионска мрежа, той беше намерил тайното съобщение в клина на самолета, беше арестувал механиците и нахлу в синагогата, арестува Ингемар Гамел, после отиде в авиошколата, уби Паул Кирке и разкри Арне Олуфсен. И все пак хора като Юел, които не бяха сторили нищо, омаловажаваха постиженията му и му пречеха да получи признанието, което заслужаваше.
	Но той още не беше приключил.
	— Мога да намеря Арне Олуфсен — каза Петер на генерал Браун предната нощ. Юел понечи да възрази, но Петер го прекъсна: — Дайте ми двадесет и четири часа. Ако не го арестувам до утре вечерта, извикайте Гестапо.
	Браун се съгласи.
	Арне не се беше върнал в казармите, нито пък бе отишъл при родителите си в Санде, така че явно се криеше при друг шпионин. Но всичките му приятели щяха да лъжат. Все пак имаше един човек, който вероятно познаваше повечето от шпионите — Карен Духвиц. Тя беше приятелката на Паул, а брат й учеше с братовчед му. Петер бе сигурен, че тя не е замесена, затова нямаше причини да лъже. Можеше да го заведе при Арне.
	Това беше много несигурна следа, но не разполагаше с друга.
	Смачка рохко свареното яйце с малко сол и масло и отнесе таблата в спалнята. Сложи Инге да седне и й даде лъжичка от кашата. Имаше чувството, че не й харесва особено. Вкуси го, хубаво беше, затова й даде още една лъжичка. Тя я изплю като бебе. Яйцето се стече по брадичката й и по деколтето на нощницата.
	Петер я гледаше отчаяно. През последните две седмици вече на няколко пъти се цапаше така. Това беше нещо ново.
	— Инге никога не би направила така — рече той.
	Остави таблата и отиде до телефона. Набра номера на хотела в Санде и поиска да говори с баща си, който винаги започваше работа рано. Когато го свързаха, каза:
	— Ти беше прав. Време е да изпратя Инге в дом.

	* * *

	Петер оглеждаше Кралския театър, увенчана с купол сграда от жълт камък, построена през деветнадесети век. На фасадата имаше колони, пиластри, капители, конзоли, венци, щитове, лири, маски, херувими, русалки и ангели. По покрива се виждаха урни, канделабри и четириноги създания с криле и човешки гърди.
	— Малко е прекалено — рече той. — Дори за театър.
	Тилде Ясперсен се засмя.
	Седяха на верандата на хотел „Англетер“ и имаха добра гледка към „Конгенс Нюторв“, най-големия площад в Копенхаген. В театъра възпитаниците на балетното училище присъстваха на генералната репетиция на „Силфидите“, най-новата постановка. Петер и Тилде чакаха Карен Духвиц да излезе.
	Тилде се преструваше, че чете днешния вестник. Заглавието на първа страница гласеше: „Ленинград в пламъци“. Дори нацистите бяха изненадани колко добре се развива руската кампания и определяха успеха си като „надхвърлящ всякакво въображение“.
	Петер говореше, за да освободи напрежението. Засега планът му беше пълен провал. От сутринта наблюдаваха Карен, а тя просто беше отишла на училище. Все пак тревогите бяха ненужни и му пречеха, водеха до грешки, затова той опита да се отпусне.
	— Мислиш ли, че архитектите нарочно правят театрите и оперите така страховити, за да попречат на обикновените хора да влязат в тях?
	— Ти за обикновен човек ли се смяташ?
	— Разбира се — входът беше заварден от две зелени статуи на седящи фигури, по-големи от естествен ръст. — Кои са тези двамата?
	— Холберг и Йоленшлегер.
	Имената му бяха познати. Това бяха двамата големи датски драматурзи.
	— Не си падам много по театъра — твърде много речи. Предпочитам киното. Нещо, което да ме разсмее, Бъстър Кийтън или Лоуръл и Харди. Гледала ли си филма, в който тези двамата варосваха една стая и един друг влезе с дъска на рамо? — той се изкиска при спомена. — Едва не паднах на пода от смях.
	Тя отново го погледна неразгадаемо.
	— Изненадваш ме. Не бих предположила, че си любител на клоунадите.
	— А за какъв ме смяташ?
	— За любител на уестърни, където има стрелба и тържествува правосъдието.
	— Да, права си. И тях харесвам. Ами ти? Харесваш ли театъра? Копенхагенци обичат културата на теория, но повечето от тях не са стъпвали в тази сграда.
	— Обичам операта. А ти?
	— Ами… мелодиите стават, но историите са глупави.
	Тя се усмихна.
	— Не бях го поглеждала от този ъгъл, но си прав. А балетът?
	— Не виждам никакъв смисъл в него. А и костюмите са нелепи. Честно да ти кажа, мъжките клинове леко ме смущават.
	Тя отново се засмя.
	— О, Петер, толкова си забавен, но все пак те харесвам.
	Не беше целил да е забавен, но прие комплимента с радост. Хвърли поглед към снимката в ръката си. Беше я взел от стаята на Паул Кирке. На нея той седеше на велосипед, а Карен се беше качила на рамката. И двамата бяха с къси панталони. Карен имаше прекрасни дълги крака. Изглеждаха много щастливи, изпълнени с енергия и радост, и за миг на Петер му дожаля за Паул. Наложи се да си припомни, че той беше избрал да стане шпионин и да се подиграва със закона.
	Носеше снимката, за да разпознае Карен по-лесно. Тя беше привлекателна, с широка усмивка и огромна къдрава коса. Изглеждаше пълната противоположност на Тилде, която имаше дребни черти и кръгло лице. Някои мъже казваха, че Тилде била фригидна, защото отблъскваше авансите им — но Петер знаеше по-добре.
	Не бяха говорили за фиаското в хотела в Борнхолм. Той беше твърде смутен, за да повдигне въпроса. Не възнамеряваше да се извинява — това щеше да е още едно унижение. Но в главата му се заформяше план, който бе така драматичен, че предпочиташе да мисли за него съвсем смътно.
	— Ето я — каза Тилде.
	Петер погледна през площада и видя, че от театъра излиза група младежи. Веднага разпозна Карен. Тя носеше дръзко килната настрани сламена шапка и зеленикавожълта лятна рокля с клоширана пола, която танцуваше изкусително около коленете й. Черно-бялата фотография не показваше белотата на кожата й и пламтящата червена коса, нито пък бе запечатала излъчването й, което беше очевидно за Петер дори от такова разстояние. Карен изглеждаше така, сякаш излизаше на сцената, а не вървеше по стълбите пред театъра.
	Тя прекоси площада и зави към главната улица „Стьоргет“.
	Петер и Тилде се изправиха.
	— Преди да тръгнем — започна той.
	— Какво?
	— Би ли дошла в апартамента ми тази вечер?
	— По някаква специална причина?
	— Да, но предпочитам да не обяснявам.
	— Добре.
	— Благодаря — не каза нищо повече и забърза след Карен. Тилде го последва на известно разстояние, за всеки случай.
	„Стьоргет“ беше тясна, изпълнена с минувачи и автобуси улица, често блокирана от неправилно паркирани коли. Петер беше сигурен, че ако удвоят глобите, проблемът ще се реши. Не изпускаше от поглед сламената шапка на Карен. Молеше се да не си отива у дома.
	В края на улицата се издигаше сградата на кметството. Там групата ученици се раздели. Карен продължи с едно от момичетата, като разговаряха оживено. Петер се приближи. Двете подминаха парка „Тиволи“ и спряха, сякаш да се разделят, но не спираха да говорят. Изглеждаха толкова хубави и безгрижни под лъчите на следобедното слънце. Той се зачуди още колко време ще стоят така, след като бяха прекарали заедно целия ден.
	Най-сетне приятелката на Карен тръгна към централната гара, а Карен — в обратната посока. Надеждите на Петер нараснаха. Може би тя имаше среща с някого от шпионския кръг? Проследи я, но за негово изумление тя наближи Вестерпорт, железопътната гара, от която можеше да хване влака за родния си дом в Кирстенслот.
	Това не беше добре. Оставаха му само няколко часа, а Карен явно нямаше да го заведе до човек от шпионската мрежа. Налагаше се да ускори нещата.
	Настигна я на входа на гарата.
	— Извинете — рече той. — Трябва да поговорим.
	Тя го изгледа безстрастно и продължи да върви.
	— Какво има? — попита с хладна любезност.
	— Може ли да поговорим за минутка?
	Тя влезе в гарата и тръгна по стълбите към перона.
	— Нали говорим.
	Той се престори на изнервен.
	— Поемам огромен риск само като говоря с вас.
	Това свърши работа. Тя спря на перона и се огледа неспокойно.
	— Какво има?
	Имаше прекрасни очи: поразително ясно зелени.
	— Става дума за Арне Олуфсен — зърна страх в зелените очи и остана доволен. Инстинктът не го беше подвел. Тя знаеше нещо.
	— Какво за него? — успяваше да говори тихо и спокойно.
	— Не е ли ваш приятел?
	— Не. Само сме се срещали — преди излизах с негов приятел, но не го познавам. Защо питате мен?
	— Знаете ли къде е?
	— Не.
	Тя отговори твърдо и изглежда казваше истината.
	Но той не беше готов да се откаже.
	— Може ли да му предадете едно съобщение?
	Карен се поколеба и сърцето му подскочи от надежда. Предположи, че се чуди дали да го излъже.
	— Може би — отвърна след малко. — Не съм сигурна. Какво съобщение?
	— Аз съм от полицията.
	Тя отстъпи изплашено назад.
	— Спокойно, на ваша страна съм — очевидно Карен не знаеше дали да му вярва. — Нямам нищо общо с тайната полиция, аз се занимавам с пътни инциденти. Но нашият отдел е до техния и понякога чувам какво става.
	— И какво сте чули?
	— Арне е в голяма опасност. Отделът по безопасност знае къде се крие.
	— Господи.
	Петер забеляза, че тя не го попита какъв е този отдел по безопасност, нито в какво престъпление подозират Арне, не изглеждаше изненадана и от факта, че той се крие. „Следователно знае какво е сторил“, заключи Петер победоносно.
	Въз основа на това можеше да я арестува и разпита, но той имаше по-добър план. Вложи малко драматична неотложност в гласа си:
	— Ще го арестуват тази нощ.
	— О, не!
	— Ако знаете как да се свържете с него, за бога, опитайте да го предупредите до час.
	— Не мисля…
	— Не мога да рискувам да ме видят с вас. Трябва да вървя. Съжалявам. Направете всичко по силите си — той се обърна и бързо се отдалечи.
	На върха на стълбите се размина с Тилде, която се преструваше, че чете разписанието. Тя не го погледна, но той знаеше, че го е видяла и ще последва Карен.
	От другата страна на улицата един мъж с кожена престилка разтоварваше каси с бира от кола, теглена от два големи коня. Петер се скри зад колата. Свали меката си шапка, пъхна я под сакото си и си сложи фуражка. От опит знаеше, че това води до забележителна промяна във външния му вид. Тя не би издържала на внимателно вглеждане, но за случаен поглед вършеше работа.
	Наполовина скрит зад колата, Петер наблюдаваше входа на гарата. След малко Карен излезе оттам.
	Тилде беше на няколко крачки след нея.
	Петер последва Тилде. Завиха зад ъгъла и тръгнаха по улицата, която минаваше между „Тиволи“ и централната гара. На следващата пресечка Карен зави към централната поща, голяма класическа сграда от червени тухли и сив камък. Тилде я последва.
	„Карен щеше да се обади по телефона“, помисли си Петер и изтича през входа за служители. Показа полицейската си значка на първия човек, когото срещна, една млада жена, и каза:
	— Доведете ми началника, бързо.
	След секунди се появи леко прегърбен мъж с износен черен костюм.
	— Как да ви помогна?
	— Една млада жена с жълта рокля току-що влезе в главната зала — каза Петер. — Не искам да ме види, но трябва да знам какво прави.
	Управителят се развълнува. Вероятно това беше най-интересното нещо, случвало се някога в пощата.
	— Господи — рече той. — Най-добре елате с мен.
	Мъжът забърза по коридора и отвори една врата. Петер видя гише с редица столове пред малки прозорчета. Управителят влезе в помещението и каза:
	— Мисля, че я видях. С къдрава червена коса и сламена шапка?
	— Точно така.
	— Не бих предположил, че е престъпничка.
	— Какво прави сега?
	— Търси в телефонния указател. Изумително, как може така красива…
	— Ако се обади на някого, трябва да слушам.
	Управителят се поколеба.
	Петер нямаше право да слуша частни телефонни разговори, без да има съдебна заповед — но се надяваше, че управителят не знае това.
	— Много е важно — настоя той.
	— Не знам дали мога…
	— Не се притеснявайте, аз поемам отговорността.
	— Тя остави телефонния указател.
	Петер нямаше да позволи Карен да се обади на Арне, без той да чуе разговора. Ако трябваше, щеше да извади оръжие и да заплаши този заспал пощенски служител.
	— Настоявам.
	— Но тук имаме правила.
	— Въпреки това…
	— О! — възкликна управителят. — Тя остави указателя, но не идва на гишето. — Лицето му се проясни от облекчение. — Тръгва си!
	Петер изруга от яд и хукна към изхода.
	Открехна вратата, надникна навън и видя, че Карен пресича улицата. Изчака Тилде да се появи след нея и тръгна след тях.
	Беше разочарован, но не и победен. Карен знаеше името на човек, който можеше да се свърже с Арне. Именно това име беше търсила в телефонния указател. Защо, за бога, не му се беше обадила? Вероятно се страхуваше — и с основание — че разговорът може да бъде подслушан от полицията или от немските служители по сигурността, които се занимаваха с рутинните проверки.
	Все пак, ако не беше търсила телефонния номер, значи бе търсила адреса на този човек. И сега, ако Петер извадеше късмет, тя вървеше право натам.
	Той остави Карен да се изгуби от поглед, но не изпускаше Тилде.
	Да вървиш след Тилде винаги беше удоволствие. Сега имаше идеалното извинение да зяпа закръгления й задник. Дали знаеше, че се е втренчил в нея? Дали нарочно люлееше така бедра? Нямаше представа. Кой може да каже какво става в главата на една жена?
	Прекосиха моста към малкия остров Кристиансборг и поеха по крайбрежната, като пристанището остана вдясно, а старите сгради на правителството — вляво. Сгреният от слънцето въздух над града тук бе освежен от соления бриз от Балтийско море. В широкия канал се виждаха товарни кораби, рибарски лодки, фериботи и датски и немски военни съдове. Двама млади моряци тръгнаха след Тилде и весело се опитваха да я свалят, но тя им каза нещо рязко и те веднага се ометоха.
	Карен стигна до двореца Амалиенборг, после свърна към вътрешността. Петер вървеше след Тилде и прекоси широкия площад, формиран от четири имения стил рококо, в които живееше кралското семейство. Оттук се отправиха към Нюбодер, квартал от малки къщички, построени навремето като жилища за моряци.
	Поеха по улица „Санкт Пол Гаде“. Петер виждаше Карен в далечината, тя се взираше в редица жълти къщи с червени покриви и явно търсеше конкретен номер. Обзе го силно вълнение, приближаваше се до плячката.
	Карен спря и огледа улицата в двете посоки, сякаш проверяваше дали я наблюдават. Беше твърде късно за това, разбира се, но тя бе аматьор. Така или иначе не забеляза Тилде, а Петер беше твърде далече, за да го разпознае.
	Карен почука на една врата.
	Петер настигна Тилде точно когато вратата се отвори. Не успя да види кой е вътре. Карен каза нещо, влезе и вратата се затвори след нея. Номерът на къщата беше петдесет и три.
	— Мислиш ли, че Арне е там? — попита Тилде.
	— Или той, или някой, който знае къде е.
	— Какво ще правим сега?
	— Ще чакаме — той огледа улицата. На отсрещния ъгъл имаше магазин. — Ето там. — Прекосиха платното и застанаха пред витрината. Петер запали цигара.
	— В магазина сигурно има телефон — каза Тилде. — Да се обадим ли в управлението? Може да се наложи да влезем, а не знаем колко шпиони се крият вътре.
	Петер обмисли вероятността да извика подкрепление.
	— Не още. Не сме сигурни какво става. Нека изчакаме развоя на събитията.
	Тилде кимна, свали небесносинята си барета и покри главата си с невзрачен шал. Петер я гледаше как прибира светлите си къдрици под шала. Щеше да изглежда различно, когато Карен излезе от къщата, и тя едва ли щеше да я забележи.
	Тилде взе цигарата от пръстите му, пъхна я в устата си, дръпна и му я върна. Това беше интимен жест и той се почувства така, сякаш го беше целунала. Усети, че се изчервява, и извърна очи към номер петдесет и три.
	Вратата се отвори и Карен излезе.
	— Виж — каза той и Тилде проследи погледа му.
	Вратата се затвори след момичето и то тръгна само по улицата.
	— По дяволите! — възкликна Петер.
	— Какво ще правим сега? — попита Тилде.
	Петер мислеше трескаво. Ако Арне беше в малката жълта къща, то той трябваше да извика подкрепление, за да нахлуят вътре и да го арестуват заедно с евентуалните му съмишленици. От друга страна, Арне можеше да е някъде другаде и Карен да се е запътила натам — тогава Петер трябваше да я проследи.
	Или пък тя беше сбъркала в предположенията си, беше се отказала и се отправяше към дома.
	Той взе решение.
	— Ще се разделим. Ти ще следиш Карен, аз ще се обадя в управлението и ще нахлуя в къщата.
	— Добре — отвърна Тилде и забърза след Карен.
	Петер влезе в магазина. Това беше бакалия — продаваха зеленчуци, хляб и продукти от първа необходимост като сапун и кибрит. По лавиците имаше консерви, а подът беше отрупан с чували с разпалки и картофи. Магазинът изглеждаше мръсен, но явно просперираше. Петер показа полицейската си значка на една сивокоса жена с лекьосана престилка.
	— Имате ли телефон?
	— Ще трябва да си платите?
	Той зарови в джоба си за дребни и попита нетърпеливо:
	— Къде е?
	Тя килна глава към една завеса в дъното.
	— Оттам.
	Петер хвърли няколко монети на щанда и се обади по телефона в Политигаарден, свърза се с Конрад.
	— Мисля, че открихме скривалището на Арне. „Санкт Пол Гаде“ номер петдесет и три. Вземи Дреслер и Елегард и елате с кола възможно най-скоро.
	— Тръгваме веднага — отвърна Конрад.
	Петер затвори и излезе забързано. Беше изгубил в магазина по-малко от минута. Ако през това време някой беше излязъл от къщата, щеше да е още на улицата. Той я огледа внимателно в двете посоки. Видя старец с риза без яка да разхожда куцукащо от артрит куче, и двамата вървяха болезнено бавно. Едно силно пони теглеше открита кола, в която беше натоварен диван с дупки по кожената тапицерия. На платното група момчета играеха футбол със стара и напълно оплешивяла от употреба тенис топка. От Арне нямаше и следа. Петер прекоси улицата.
	Позволи си миг на задоволство, като си представи как ще арестува големия син на семейство Олуфсен. Какво отмъщение щеше да е това за унижението на Аксел Флеминг преди толкова години. И то веднага след изключването на малкия им син от училище и разобличаването на Арне като шпионин. Това със сигурност щеше да сложи край на хегемонията на пастор Олуфсен. Как щеше да съди и поучава, когато собствените му синове бяха прегрешили? Трябваше да се оттегли.
	А бащата на Петер щеше да е доволен.
	Вратата на номер петдесет и три се отвори. Петер посегна под сакото си и хвана дръжката на пистолета в кобура, защото Арне излезе от къщата.
	Петер беше във възторг. Арне бе избръснал мустака си и криеше черната си коса под работническо кепе, но Петер го знаеше цял живот и го разпозна веднага.
	След миг триумфът отстъпи пред предпазливостта. Често се случваха неприятности, когато сам полицай се опитваше да извърши арест. Възможността за бягство изглеждаше изкушаваща за заподозрения, когато беше изправен пред един полицай. А когато детективът е цивилен и лишен от авторитета на униформата, положението се влошаваше. Ако имаше схватка, минувачите нямаше как да разберат, че единият е полицай, и можеше дори да се намесят в защита на погрешната страна.
	Петер и Арне се бяха били и преди, преди дванадесет години, когато стана разривът между семействата им. Петер беше по-едър, но Арне бе по-силен и в по-добра форма, защото спортуваше. Така че финалът не беше еднозначен. Размениха си няколко удара и ги разтърваха. Днес Петер имаше оръжие. Вероятно Арне също.
	Арне затръшна вратата на къщата и пое по улицата право срещу Петер.
	Когато се приближиха един към друг, Арне избягваше погледа му и вървеше от вътрешната страна на тротоара, близо до къщата, с маниера на беглец. Петер крачеше в края на тротоара и крадешком наблюдаваше лицето му.
	Когато ги деляха само десетина метра, Арне вдигна очи за миг и Петер срещна погледа му, като внимателно следеше изражението му. Видя смръщване от объркване, после разпознаването, изненадата, страха и паниката.
	Арне спря като вкаменен.
	— Арестуван си — каза Петер.
	Арне успя да се съвземе донякъде и на лицето му просветна познатата безгрижна усмивка.
	— Пит Сладкишчето — изрече той детския му прякор.
	Петер видя, че Арне е готов да бяга, и извади пистолета си.
	— Легни по лице на земята с ръце зад гърба.
	Арне изглеждаше по-скоро притеснен, отколкото изплашен. В миг на просветление Петер осъзна, че не го плаши оръжието му, а нещо друго.
	— Готов ли си да ме застреляш? — попита Арне предизвикателно.
	— Ако се наложи — отвърна Петер. Вдигна заплашително пистолета, но всъщност отчаяно се надяваше да залови Арне жив. Смъртта на Паул Кирке беше довела разследването до задънена улица. Искаше да разпита Арне, не да го убива.
	Арне се усмихна загадъчно, обърна се и побягна.
	Петер вдигна оръжието и се прицели в краката му, но знаеше, че с пистолет не може да очаква голяма точност и имаше вероятност да го рани в друга част на тялото или да пропусне. Арне обаче бързо се отдалечаваше и шансовете на Петер да го спре намаляваха.
	Дръпна спусъка.
	Арне продължи да тича.
	Петер стреля отново, няколко пъти. След четвъртия изстрел Арне като че ли се препъна. Петер стреля пак, Арне се стовари тежко на земята и се просна по гръб.
	— Господи, не и отново — изпъшка Петер.
	Хукна наред, като все така го държеше на мушка, и клекна до него.
	Арне лежеше неподвижно. Отвори очи. Лицето му беше пребледняло от болка.
	— Глупаво прасе, трябваше да ме убиеш.

	* * *

	Тази вечер Тилде дойде в апартамента на Петер. Беше с розова блуза с бродирани цветя по маншетите. Петер установи, че розовото й отива. Подчертаваше женствеността й. Времето беше топло и тя като че ли нямаше нищо под блузката.
	Покани я в дневната. Залязващото слънце озаряваше стаята със странно сияние и контурите на мебелите и картините по стените сякаш потрепваха. Инге седеше в кресло до камината и се взираше безизразно в стаята, както винаги.
	Петер придърпа Тилде към себе си и я целуна. Тя се скова за миг изненадана, а после отвърна на целувката му. Той погали раменете и бедрата й.
	Тя се отдръпна и го погледна в лицето. Той видя желанието в очите й, но беше притеснена. Озърна се към Инге.
	— Редно ли е?
	Той докосна косата й.
	— Тихо.
	Целуна я отново, жадно. Разгорещяваха се все повече. Без да прекъсва целувката, той разкопча блузата й и разголи меките й гърди. Погали топлата й кожа.
	Тя отново се отдръпна, дишаше тежко. Гърдите й се надигаха, сякаш се задъхваше.
	— Ами тя? Ами Инге?
	Петер погледна жена си. Тя се взираше в тях с празни очи, без да покаже никаква емоция, както винаги.
	— Там няма никого — каза той на Тилде. — Абсолютно никого.
	Тилде се вгледа в очите му. На лицето й бе изписано състрадание и разбиране, смесени с любопитство и желание.
	— Добре. Добре.
	Той сведе глава към голите й гърди.


>	Трета част

>>	Седемнадесета глава

	Спокойното селце Янсборг беше зловещо по залез. Селяните като че ли си лягаха рано и улиците опустяваха, а къщите притъмняваха и притихваха. Харалд имаше чувството, че се движи през място, където се е случило нещо страховито, и той единствен не знае какво е то.
	Паркира мотоциклета пред гарата. Не изглеждаше чак толкова подозрително, колкото се бе опасявал, защото точно до него имаше един опел „Олимпия“ кабриолет, над който стърчеше странна дървена конструкция, подобна на навес, която приютяваше огромен контейнер за гориво.
	Остави мотоциклета и тръгна пеша към училището в сгъстяващия се мрак.
	След бягството от пазачите на Санде той се върна в леглото и спа дълбоко до обяд. Майка му го събуди, нахрани го обилно със студено свинско и картофи, пъхна пари в джоба му и го умолява да й каже къде живее. Обезоръжен от обичта й и от неочакваното омекваме на баща си, той й призна, че е отседнал в Кирстенслот. Обаче не спомена старата църква, за да не я тревожи, че спи при такива условия, и я остави с впечатлението, че е гост в голямата къща.
	После отново се отправи на изток, към другия край на Дания. Сега, вечерта на следващия ден, наближаваше старото си училище.
	Беше решил да прояви филма, преди да го отнесе в Копенхаген на Арне, който се криеше в къщата на Йенс Токсвиг в квартал Нюбодер. Искаше да е сигурен, че снимките са се получили и на лентата има ясни изображения. Понякога фотоапаратите не работеха добре или пък фотографите правеха грешки. Не искаше Арне да рискува живота си и да тръгне за Англия с филм, на който няма нищо. В училището имаше тъмна стаичка с всички необходими за проявяването химикали. Тик Духвиц беше секретар на Фотографския клуб и разполагаше с ключ за лабораторията.
	Харалд не тръгна към главната порта, а прекоси съседната ферма и влезе в училището откъм конюшните. Беше десет часът. По-малките момчета вече си бяха легнали, а тези от средния курс се готвеха за сън. Само най-големите още се мотаеха наоколо, но повечето сигурно бяха в стаите си. Утре беше дипломирането и вероятно си събираха багажа.
	Докато се промъкваше покрай познатите сгради, Харалд устоя на изкушението да се прокрадва покрай стените и да тича през откритите пространства. Ако вървеше естествено и уверено, щеше да прилича на тръгнал към стаята си ученик. Беше странно колко трудно е да се преструва на такъв, какъвто всъщност беше само преди десетина дни.
	Не срещна никого по пътя си до Червената къща, където бяха стаите на Тик и Мадс. Нямаше как да се скрие, докато се качваше по стълбите към горния етаж: ако срещнеше някого, той щеше да го разпознае веднага. Но отново извади късмет. Горният коридор беше пуст и мина бързо покрай стаите на възпитателя господин Мюлер. Отвори тихо вратата на Тик и пристъпи вътре.
	Тик седеше на куфара си и се опитваше да го затвори.
	— Ти! — възкликна той. — Боже Господи!
	Харалд седна до него и му помогна да щракне ключалките.
	— Нямаш търпение да се прибереш у дома?
	— Де тоз късмет — отвърна Тик. — Изпращат ме в изгнание в Орхус. През лятото ще работя в един клон на семейната банка. Това ми е наказанието, задето бях в джаз клуба с теб.
	— О… — Харалд беше очаквал Тик да се прибере в Кирстенслот, но сега реши, че не е нужно да споменава, че живее там.
	— Какво правиш тук? — попита Тик, когато най-сетне затвориха куфара.
	— Имам нужда от помощ.
	Тик се ухили.
	— Какво става?
	Харалд извади малката ролка тридесет и пет милиметров филм от джоба на панталоните си.
	— Искам да проявя това.
	— Защо не го занесе в студио?
	— Защото ще ме арестуват.
	Усмивката на Тик посърна и той стана сериозен.
	— Въвлякъл си се в заговор срещу нацистите.
	— Нещо такова.
	— Значи си в опасност.
	— Да.
	Някой почука на вратата.
	Харалд се хвърли на пода и се завря бързо под леглото.
	— Да? — обади се Тик.
	Харалд чу как вратата се отваря и после гласа на Мюлер каза:
	— Духвиц, моля, изгаси осветлението.
	— Да, господине.
	— Лека нощ.
	— Лека нощ, господине.
	Вратата се затвори и Харалд се измъкна изпод леглото. Вслушваха се в стъпките на Мюлер по коридора, докато пожелаваше лека нощ на всяко момче. Чуха и как се върна в апартамента си, а после затвори вратата. Знаеха, че няма да се появи пак до сутринта, освен ако не се случи нещо необичайно.
	— Още ли имаш ключ от тъмната стаичка? — прошепна Харалд.
	— Да, но първо трябва да влезем в лабораториите — сградата на лабораториите се заключваше нощем.
	— Можем да строшим някой прозорец отзад.
	— Когато видят стъклата, ще разберат, че някой е влизал.
	— Какво ти пука? Нали утре си тръгваш!
	— Е, добре.
	Събуха се и се запромъкваха по коридора. Слязоха тихо по стълбите и обуха обувките си, когато стигнаха до вратата. Излязоха навън.
	Вече минаваше единадесет, нощта се беше спуснала. Обикновено по това време навън не се мяркаше никой, затова трябваше да се погрижат да не ги забележат от прозорците. За щастие тази нощ нямаше луна. Отдалечиха се бързо от Червената къща, тревата заглушаваше стъпките им. Когато стигнаха до църквата, Харалд се озърна назад и видя светлина в една от стаите на големите ученици. Някаква фигура се приближи до прозореца. След миг Харалд и Тик вече бяха завили зад църквата.
	— Мисля, че някой ни видя — прошепна Харалд. — В Червената къща светеше.
	— Всички стаи на персонала са от другата страна — изтъкна Тик. — Така че сигурно е било някое от момчетата. Няма за какво да се притесняваш.
	Харалд се надяваше да е прав.
	Заобиколиха библиотеката и наближиха сградата с лабораториите от задната страна. Макар и нова, тя беше проектирана така, че да подхожда на околните постройки, затова имаше стени от червени тухли и прозорци с панти и с по шест стъкла.
	Харалд свали едната си обувка и почука по стъклото с тока. Изглеждаше доста здраво.
	— А когато играеш футбол, стъклата са толкова крехки — измърмори той. Пъхна ръка в обувката и удари силно с нея по стъклото. То се счупи с трясък, силен като тръбен зов. Двете момчета застинаха, смаяни от шума; но тишината се спусна отново и нищо не се случи. В близките сгради нямаше никого — в църквата, в библиотеката и във физкултурния салон — и когато сърцето му се укроти, Харалд осъзна, че никой не е чул трясъка.
	Отчупи с тока на обувката стърчащите по рамката стъкла и те изпопадаха върху една лабораторна маса. Той провря ръка и отключи прозореца. После посегна с обувката, за да не се пореже, и измете стъклата настрани. Накрая се покатери вътре.
	Тик го последва и затвориха прозореца.
	Намираха се в лабораторията по химия. Стипчивите миризми на киселини и амоняк подразниха ноздрите на Харалд. Беше много тъмно, но той познаваше стаята и стигна до вратата, без да се блъсне в нищо. Излезе в коридора и откри вратата на фотографската лаборатория.
	Щом се озоваха вътре, Тик заключи и пусна осветлението. Харалд осъзна, че след като тук не проникваше никаква външна светлина, значи и тази вътре не можеше да проникне навън.
	Тик нави ръкави и се хвана за работа. Пусна топлата вода, после зарови из стъклениците на лавицата. Измери температурата на водата в мивката и добави още гореща вода, докато не постигна желаната. Харалд разбираше принципа, но никога не го беше правил, затова се налагаше да се довери на приятеля си.
	Ами ако нещо се объркаше — ако блендата не беше работила добре или филмът беше повреден, или пък образът беше неясен? Снимките щяха да са безполезни. Дали щеше да има кураж да опита отново? Трябваше да се върне в Санде, да прескочи пак онази ограда в тъмното, да се промъкне до инсталацията, да изчака изгрева, да направи още снимки, после да опита да избяга по светло… всичко отначало. Не беше сигурен дали ще събере сили за това.
	Когато всичко беше готово, Тик нагласи таймера и изключи осветлението. Харалд седна и зачака търпеливо в мрака, а Тик разви филма и започна да проявява снимките — ако имаше такива. Обясни, че първо потапя лентата в пирогалол, който щял да реагира със сребърните соли, за да формира изображението. Седнаха и зачакаха часовникът да иззвъни, после Тик проми филма с оцетна киселина, за да спре реакцията. Накрая го потопи във фиксаж, за да фиксира образа.
	Най-сетне каза:
	— Това беше.
	Харалд стаи дъх.
	Тик включи осветлението. Няколко секунди Харалд беше като замаян, не виждаше нищо. Когато зрението му привикна, той се вгледа в дългата сивкава лента в ръцете на Тик. Беше рискувал живота си за това. Тик я вдигна към светлината. Отначало Харалд не видя никакви образи и се изплаши, че ще трябва да направи всичко отново. После си спомни, че гледа негатив, на който черното е бяло, а бялото — черно, и започна да различава формите. Видя негативното изображение на голямата правоъгълна антена, която беше привлякла вниманието му преди четири седмици.
	Беше успял.
	Огледа изображенията и разпозна всяко от тях: въртящата се основа, снопът кабели, решетката, заснета от различни ъгли, по-малките машини с наклонените антени и накрая последната снимка — общ изглед на трите съоръжения, сниман почти на ръба на паниката.
	— Излезли са! — рече той триумфално. — Страхотни са!
	Тик изглеждаше пребледнял.
	— Какви са тези снимки? — попита той със страх.
	— Някаква нова машина, която немците са изобретили, за да засичат приближаващи самолети.
	— Ще ми се да не бях питал. Осъзнаваш ли какво е наказанието за това, което си сторил?
	— Просто снимах.
	— А аз проявих филма. Господи, може да ме обесят.
	— Нали ти казах, че работата е сериозна.
	— Да, но не го осъзнавах напълно.
	— Съжалявам.
	Тик нави филма и го сложи в цилиндрична кутийка.
	— Ето, вземи го — каза той. — Аз се връщам в леглото, за да забравя всичко това.
	Харалд сложи кутийката в джоба на панталоните си.
	И тогава чуха гласове.
	Тик изстена.
	Харалд се вцепени и се заслуша. Първо не можа да различи думите, но после разбра, че гласовете идват от вътрешността на сградата. Тогава чу характерния глас на Хейс:
	— Тук явно няма никого.
	— Те определено дойдоха насам, сър — отвърна някакво момче.
	Харалд се смръщи към Тик.
	— Кой…?
	— Прилича на Волдемар Бор — прошепна Тик.
	— Разбира се — изпъшка Харалд. Бор беше училищният нацист. Сигурно той ги беше видял през прозореца. Какъв лош късмет — всяко друго момче щеше да си затваря устата.
	След това се чу и трети глас:
	— Вижте, едно от стъклата на този прозорец е счупено — Беше господин Мюлер. — Трябва да са влезли оттук, които и да са.
	— Сигурен съм, че единият беше Харалд Олуфсен — каза Бор. Звучеше много доволен от себе си.
	— Да се махаме от тъмната стаичка — каза Харалд на Тик. — Може да не разберат, че сме проявявали филм. — Изключи светлината, превъртя ключа в ключалката и отвори вратата.
	Всички лампи бяха светнати и Хейс стоеше точно пред тях.
	— О, по дяволите! — прошепна Харалд.
	Хейс беше с риза без яка — явно го бяха вдигнали от леглото — и се взираше в него иззад дългия си нос.
	— Значи си ти, Олуфсен.
	— Да, сър.
	Зад Хейс се появиха Бор и Мюлер.
	— Вече не си ученик в това училище, както добре знаеш — продължи Хейс. — Мой дълг е да се обадя в полицията, за да те арестуват за проникване с взлом.
	Харалд се скова от паника. Ако полицаите откриеха филма в джоба му, с него беше свършено.
	— А, и Духвиц е с теб, трябваше да се досетя — добави Хейс, щом зърна Тик зад гърба му. — Но какво правите тук, за бога?
	Харалд трябваше някак да го убеди да не се обажда в полицията, но не можеше да му обясни нищо пред Бор.
	— Сър, може ли да поговорим насаме?
	Хейс се поколеба.
	Харалд реши, ако Хейс откаже и все пак извика полиция, да не се предава лесно. Щеше да бяга. Но докъде щеше да стигне?
	— Моля ви, сър — настоя той. — Дайте ми шанс да обясня.
	— Е, добре — отвърна неохотно Хейс. — Бор, върни се в леглото. Ти също, Духвиц. Господин Мюлер, вероятно ще е най-добре да ги придружите до стаите им. — Тримата се отдалечиха.
	Хейс влезе в лабораторията по химия, настани се на един стол и извади лулата си.
	— Добре, Олуфсен. Какво става този път?
	Харалд се чудеше какво да му каже. Не можа да се сети за правдоподобна лъжа, а се страхуваше, че истината е по-невероятна от всичко, което би могъл да измисли. Затова накрая просто извади от джоба си кутийката с филма и я подаде на Хейс.
	Хейс извади филма, разви го и го вдигна към светлината.
	— Прилича на някакво модерно радиосъоръжение — каза той. — Военно ли е?
	— Да, сър.
	— Знаеш ли какво прави?
	— Мисля, че проследява самолети посредством радиовълни.
	— О, значи така го правят. „Луфтвафе“ твърдят, че свалят британските бомбардировачи като мухи. Това обяснява всичко.
	— Смятам, че следят и бомбардировача, и изтребителя, изпратен да го прехване, за да може диспечерът да насочва прецизно пилота.
	Хейс го погледна над очилата.
	— Господи! Осъзнаваш ли колко важно е това?
	— Мисля, че да.
	— Има само един начин британците да помогнат на руснаците — като принудят Хитлер да връща самолети от Русия, за да защитава Германия от въздушни нападения.
	Хейс беше бивш военен и военното мислене бе естествено за него.
	— Не съм сигурен, че разбирам какво искате да кажете — каза Харалд.
	— Ами тази стратегия няма да проработи, докато немците са в състояние да свалят бомбардировачите толкова лесно. Но ако британците разберат как го правят, могат да измислят контрамерки — Хейс се огледа. — Някъде тук трябва да има един алманах.
	Харалд не разбираше защо му е притрябвал алманах, но знаеше къде е.
	— В кабинета по физика.
	— Иди го донеси — Хейс остави филма на лабораторната маса и запали лулата си, а Харалд излезе от стаята, намери алманаха на лавицата с книги и го донесе. Хейс прелисти страниците. — Следващото пълнолуние е на осми юли. Обзалагам се, че на осми юли през нощта ще има голямо въздушно нападение. След дванадесет дни. Ще успееш ли да занесеш този филм в Англия дотогава?
	— Това е работа на друг.
	— Желая му успех. Олуфсен, осъзнаваш ли в каква огромна опасност си?
	— Да.
	— Шпионажът се наказва със смърт.
	— Знам.
	— Винаги си бил куражлия, признавам ти го — той му подаде филма. — Имаш ли нужда от нещо? Храна, пари, бензин?
	— Не, благодаря.
	Хейс се изправи.
	— Ще те изпратя.
	Излязоха през главния вход. Нощният въздух охлаждаше потта по челото на Харалд. Вървяха рамо до рамо по алеята към портата.
	— Не знам какво ще кажа на Мюлер — каза Хейс.
	— Може ли да предложа нещо?
	— Разбира се.
	— Кажете му, че сме проявявали мръсни снимки.
	— Добра идея. Всички ще повярват на това.
	Стигнаха до портала и Хейс му стисна ръката.
	— За бога, момче, пази се.
	— Ще се пазя.
	— И късмет!
	— Довиждане.
	Харалд тръгна към селото. Когато стигна до завоя на шосето, се обърна и видя, че Хейс още стои до портала и гледа след него. Помаха му и Хейс помаха в отговор. Харалд продължи по пътя си.

	* * *

	Пропълзя под един храст и спа до зазоряване, после си взе мотора и потегли към Копенхаген.
	Чувстваше се добре, докато лъкатушеше из предградията на утринната светлина. Беше срещнал доста опасности, но в крайна сметка изпълни обещанието си. Щеше да предаде филма с радост и да впечатли Арне. А тогава неговата работа приключваше и Арне щеше да има грижата да отнесе снимките в Англия.
	След срещата с брат си щеше да се върне в Кирстенслот. За да моли фермера Нилсен да му върне работата. Беше работил само ден, преди да изчезне до края на седмицата. Нилсен щеше да е бесен — но може би се нуждаеше от услугите му толкова отчаяно, че да го наеме отново.
	А ако останеше в Кирстенслот, щеше да вижда Карен. Нямаше търпение. Тя не се интересуваше от него в романтично отношение и никога нямаше да се интересува, но като че ли го харесваше. Той пък беше доволен и само да разговаря с нея. А една целувка беше толкова невероятна, че дори не смееше да мечтае за това.
	Насочи се към Нюбодер. Арне му беше дал адреса на Йенс Токсвиг. „Санкт Пол Гаде“ беше тясна улица с малки еднотипни къщи. Нямаха градинки отпред: от вратите се излизаше право на тротоара. Харалд паркира мотоциклета пред номер петдесет и три и почука.
	Отвори му униформен полицай и той се вцепени. Къде беше Арне? Нима го бяха арестували…
	— Какво искаш, момче? — попита равнодушно полицаят. Беше на средна възраст, със сив мустак и сержантски нашивки на ръкава.
	Харалд получи вдъхновение. Без да скрива паниката си, която беше съвсем истинска, той попита:
	— Къде е докторът, трябва да дойде веднага, тя ражда!
	Полицаят се усмихна. Образът на ужасения бъдещ баща бе непресъхващ извор за комедиантите.
	— Тук няма доктор, момче.
	— Как така, трябва да има!
	— Успокой се, синко. Имало е бебета, преди да се появят докторите. Е, кой адрес търсиш?
	— Доктор Торсен, „Фишер Гаде“ петдесет и три, трябва да е тук!
	— Номерът е верен, но бъркаш улицата. Тази е „Санкт Пол“, „Фишер“ е една пресечка на юг.
	— О, господи, объркал съм улицата! — Харалд се обърна и скочи на мотора си. — Благодаря! — Отвори регулатора на парата и потегли.
	— Това ми е работата — отвърна полицаят.
	Харалд стигна до края на улицата и зави зад ъгъла.
	Много хитро, рече си, но какво щеше да прави сега.


>>	Осемнадесета глава

	Хермия прекара цялата петъчна утрин сред красивите руини на крепостта Хамерсхус, чакаше Арне да донесе жизненоважния филм.
	Сега това беше дори по-важно, отколкото преди пет дни, когато го изпрати на мисията. Междувременно светът се бе променил. По всичко личеше, че нацистите ще завладеят Съветския съюз. Вече бяха превзели ключовата крепост Брест. Пълното им превъзходство по въздух опустошаваше Червената армия.
	Дигби й беше преразказал само с няколко мрачни изречения разговора си с Чърчил. Британските военновъздушни сили щяха да включат всеки самолет, който можеше да се вдигне от земята, в най-голямото въздушно нападение в тази война, в отчаян опит да отклонят силата на „Луфтвафе“ от руския фронт и да дадат шанс на съветските войници. Нападението бе насрочено след единадесет дни.
	Дигби бе говорил и с брат си Бартлет, който се беше възстановил, беше се върнал на активна служба и със сигурност щеше да пилотира един от бомбардировачите.
	Нападението щеше да е самоубийствена мисия, а британските сили щяха да отслабнат фатално, ако до няколко дни не разработеха стратегия за избягване на германския радар. А това зависеше от Арне.
	Хермия беше убедила своя шведски рибар да я докара отново до острова — макар да я предупреди, че било за последно, защото иначе щяло да стане твърде опасно. Призори тя газеше из плитчините и буташе велосипеда си към плажа под Хамерсхус. Изкачи стръмния хълм до крепостта, после застана до бойниците като средновековна кралица и видя как слънцето се издига над света, който падаше под властта на наперените, крещящи и изпълнени с омраза нацисти, които толкова ненавиждаше.
	През деня на всеки половин час отиваше в друга част на руините или се разхождаше из гората и се спускаше към плажа, просто за да не изглежда, че чака някого. Измъчваше я смесица от ужасно напрежение и убийствена скука, която се оказа странно изморителна.
	Разсейваше се, като си припомняше последната им среща. Споменът беше сладък. Беше изумена от себе си, че се люби с Арне право на тревата под открито небе. Но не съжаляваше. Щеше да го помни цял живот.
	Очакваше той да е пристигнал с ферибота предната нощ. Разстоянието от пристанището на Рьоне до крепостта Хамерсхус беше едва двадесет и пет километра. Арне можеше да ги измине с велосипед за час, а пеша — за три часа. И все пак той не се появи цяла сутрин.
	Това я притесни, но си казваше, че не бива да се тревожи. Същото се беше случило и миналия път: той бе изпуснал вечерния ферибот и беше отплавал на сутринта. Предположи, че и сега ще пристигне вечерта.
	Миналия път седя и го чака, но той се появи чак на следващата сутрин. Сега беше твърде нетърпелива за това. Когато се увери, че не е дошъл с вечерния ферибот, реши да отиде с колелото до Рьоне.
	Стана още по-нервна, когато излезе от пустите междуселски пътища и навлезе сред оживените улици на малкия град. Каза си, че тук е в по-голяма безопасност — в провинцията щеше да изглежда по-подозрително, а в града можеше да се изгуби сред тълпата — само че чувстваше точно обратното. Виждаше подозрение в очите на всеки, не само на полицаите и войниците, но и в тези на търговците, застанали на прага на магазините си, на коларите, които водеха конете си, на старците, пушещи по пейките, и на докерите, които пиеха чай на пристана. Обикаля известно време из града, опитваше се да не среща ничий поглед, после влезе в един хотел на пристанището и хапна сандвич. Когато фериботът дойде, тя застана на кея с малката група посрещачи. Пътниците започнаха да слизат и Хермия се взираше във всяко лице, очакваше Арне да се е дегизирал някак.
	Изминаха няколко минути, докато всички слязат от ферибота. Когато започнаха да се качват пътниците за обратния курс, Хермия осъзна, че Арне не е на борда.
	Замисли се какво да направи сега. Имаше стотици възможни обяснения за отсъствието му, от съвсем тривиални до трагични. Дали беше изгубил кураж и бе изоставил мисията? Засрами се от тази мисъл, но винаги се беше съмнявала, че Арне е замесен от героично тесто. Можеше и да е мъртъв, разбира се. Но вероятно забавянето му се дължеше на нещо съвсем глупаво, например закъснял влак. За нещастие той нямаше никакъв начин да я извести.
	И все пак можеше да се свърже с него.
	Беше му казала да се скрие в къщата на Йенс Токсвиг в квартал Нюбодер в Копенхаген. Йенс имаше телефон, а Хермия знаеше номера.
	Поколеба се. Ако по някаква причина полицията подслушваше телефона му, можеха да проследят обаждането и щяха да разберат… какво? Че на Борнхолм става нещо. Това нямаше да е добре, но и не беше фатално. Другият вариант беше да намери къде да преспи и да чака Арне със следващия ферибот. Но нямаше търпение за това.
	Върна се в хотела и се обади по телефона.
	Когато операторът я свърза, й се прииска да бе обмислила по-добре какво ще каже. Да попита ли за Арне? Ако някой подслушваше, това щеше да разкрие местоположението му. Не, трябваше да говори с гатанки, както когато се обади от Стокхолм. Сигурно Йенс щеше да вдигне телефона. Щеше да познае гласа й. Ако не, тя щеше да каже: „Обажда се приятелката ти от Бредгаде, помниш ли ме?“. На улица „Бредгаде“ се намираше британското посолство, когато тя работеше там. За него този намек трябваше да е достатъчен — макар че вероятно щеше да е достатъчен и за онзи, който подслушва.
	Преди да има време да помисли добре, отсреща вдигнаха телефона и мъжки глас каза:
	— Ало?
	Със сигурност не беше Арне. Може би беше Йенс, но тя не беше чувала гласа му повече от година.
	— Ало? — каза тя.
	— Кой е? — този глас беше на по-възрастен мъж, Йенс бе едва на двадесет и девет.
	— Може ли да говоря с Йенс Токсвиг?
	— Кой се обажда?
	С кого говореше, по дяволите? Йенс живееше сам. Може би баща му беше дошъл на гости. Но тя не можеше да му каже истинското си име.
	— Хилде.
	— Коя Хилде?
	— Той знае.
	— Ще ми кажете ли фамилията си, моля?
	Това прозвуча заплашително. Тя реши да го притисне малко.
	— Вижте, не знам кой сте, но няма да играя глупави игрички, просто извикайте Йенс на телефона.
	Не свърши работа.
	— Трябва да ми кажете фамилията си.
	Този човек не играеше никакви игрички.
	— Кой сте вие?
	Настъпи дълга пауза, преди той да отговори:
	— Аз съм сержант Егил от копенхагенската полиция.
	— Йенс добре ли е?
	— Кажете ми името си, моля.
	Тя беше шокирана и изплашена. Това бе възможно най-лошият вариант. Арне се беше укрил в къщата на Йенс, а сега там имаше полиция. Значи със сигурност бяха открили къде се крие Арне. Вероятно бяха арестували Йенс, както и Арне. Хермия едва потискаше сълзите. Дали щеше да види любимия си отново?
	Излезе от хотела и се загледа отвъд пристанището, към Копенхаген, който беше на стотици километри по посока на залязващото слънце. Арне вероятно беше там, в затвора.
	Нямаше как да се върне в Швеция с празни ръце. Щеше да провали Дигби Хор и Уинстън Чърчил, както и хиляди британски летци.
	Сирената на ферибота извести с рев на ране`н гигант, че е готов за отплаване. Хермия скочи на велосипеда си и завъртя трескаво педалите към пристанището. Разполагаше с пълен набор фалшиви документи, включително лична карта и талони за дажби, затова можеше да мине през всякаква проверка. Купи си билет и забърза към парахода. Трябваше да иде в Копенхаген. Трябваше да разбере какво се е случило с Арне. Трябваше да вземе филма, ако той беше направил някакви снимки. А след това щеше да търси начин да напусне Дания и да отнесе филма в Англия.
	Фериботът отново изрева печално и бавно се отлепи от пристана.


>>	Деветнадесета глава

	Харалд караше по крайбрежната на Копенхаген по залез. Мръсната вода на пристанището беше петролносива през деня, но сега сияеше от отраженията на захождащото към хоризонта слънце — червено-жълто небе, накъсвано от вълничките на цветни мазки като от четката на художник.
	Той спря мотоциклета си близо до редица камиони „Даймлер-Бенц“, натоварени с греди от един норвежки товарен кораб. Видя, че двама немски войници ги пазят. Филмът в джоба му като че ли започна да прогаря крака му. Той сложи длан върху джоба си и си каза да не се паникьосва. Никой не го подозираше в нищо — а мотоциклетът щеше да е на сигурно място близо до войниците. Паркира го до камионите.
	Последния път, когато идва тук, беше пиян и сега опита да си спомни къде точно се намираше джаз клубът. Тръгна покрай складове и кръчми. Също като мръсната вода в пристанището, и тези мрачни сгради бяха преобразени от романтичното сияние на залязващото слънце. Най-сетне видя табелата, на която пишеше: „Датски институт за фолклорни песни и танци“. Слезе по стълбите към подземието и бутна вратата. Беше отворена.
	Беше десет, ранен час за нощните клубове, и вътре бе почти празно. Никой не свиреше на олятото с бира пиано на малката сцена. Харалд прекоси помещението до бара, като оглеждаше присъстващите. С разочарование установи, че не познава никого.
	Барманът беше вързал някакъв парцал на главата си като циганин. Кимна вяло на Харалд, който не изглеждаше от типичните му клиенти.
	— Виждали ли сте Бетси днес? — попита Харалд.
	Барманът се отпусна, явно реши, че Харалд е поредният младок, който търси проститутка.
	— Някъде наоколо е.
	Харалд седна на столче.
	— Ще почакам.
	— Но Труди е тук — рече услужливо барманът.
	Харалд погледна накъдето му сочеше и видя руса жена, която пиеше от изцапана с червило чаша. Поклати глава.
	— Искам Бетси.
	— Това са си лични неща — каза барманът мъдро.
	Харалд потисна усмивката си при тази очевидна забележка. Какво по-лично можеше да има от един сексуален акт?
	— Напълно вярно — рече той. Разговорите в кръчмите винаги ли бяха толкова глупави?
	— Едно питие, докато я чакаш?
	— Бира, моля.
	— Нещо по-силно?
	— Не, благодаря — мисълта за аквавит още предизвикваше гадене.
	Отпи замислено от бирата. Цял ден беше разсъждавал над мисията си. Присъствието на полиция в скривалището на Арне означаваше почти със сигурност, че той е разкрит. Ако по някакво чудо се беше изплъзнал от ареста, можеше да се скрие единствено в манастира в Кирстенслот; затова Харалд отиде дотам да провери. Нямаше никого.
	Седя няколко часа на пода в църквата, като ту оплакваше съдбата на брат си, ту опитваше да измисли какво да стори.
	За да довърши задачата на Арне, трябваше да отнесе филма в Лондон до единадесет дни. Арне сигурно имаше план как да стане това, но Харалд не знаеше какъв е той, нито имаше представа как да разбере. Затова се налагаше да изработи свой.
	Обмисли дори варианта просто да сложи негативите в един плик и да ги изпрати по пощата на британската легация в Стокхолм. Все пак беше сигурен, че всички пратки за този адрес се отварят от цензурата.
	Нямаше късмета да познава някого от малцината, които пътуваха законно между Дания и Швеция. Можеше и просто да иде на пристана на ферибота в Копенхаген или на гарата в Хелсингьор и да помоли някой пътник да вземе плика; но това изглеждаше също толкова рисковано, колкото и пощата.
	След ден на трескаво умуване заключи, че се налага да иде лично.
	Не можеше да го направи съвсем открито. Никой нямаше да му разреши да пътува, не и когато брат му беше разобличен като шпионин. Трябваше да открие нелегален маршрут. Датски кораби пътуваха до Швеция и обратно всеки ден.
	Трябваше да намери начин да се качи на някой от тях и да слезе незабелязано в Швеция. Не можеше да се хване на работа — моряците имаха специални документи за самоличност, но по пристанищата винаги кипеше престъпна дейност: контрабанда, кражби, проституция, наркотици. Затова той трябваше да се свърже с престъпници и да открие човек, който би го откарал до Швеция.
	Когато следобедът започна да захладнява и плочите на пода на манастира станаха ледени, той се качи пак на мотоциклета и се върна в джаз клуба с надеждата да срещне единствения престъпник, когото познаваше.
	Не се наложи да чака Бетси дълго. Беше изпил едва половината бира, когато тя се появи. Слезе по задното стълбище с един мъж, когото вероятно току-що беше обслужила в някоя от стаите горе. Клиентът беше блед, с нездрав вид и много къса коса, а на лявата му ноздра личеше стар белег. Изглеждаше на седемнадесет години. Харалд предположи, че е моряк. Мъжът тръгна бързо към вратата, като се оглеждаше крадешком.
	Бетси дойде на бара, видя Харалд и рече сърдечно:
	— Здравей, учениче.
	— Здравей, принцесо.
	Тя килна кокетно глава и разтърси тъмните си къдрици.
	— Да не си промени решението? Искаш ли да пробваш? Мисълта да прави секс с нея само минути след моряка му се стори отвратителна, но отвърна с шега.
	— Не и преди да се оженим.
	— Какво ли би казала майка ти? — засмя се Бетси.
	Той огледа пълната й фигура.
	— Че трябва да те поохраним.
	Тя се усмихна.
	— Ласкател. Искаш нещо, нали? Не би се върнал заради гадната бира.
	— Всъщност искам да поговоря с твоя Лутер.
	— Лу? — тя го изгледа неодобрително. — Какво искаш от него?
	— Имам малък проблем и той може да ми помогне.
	— Какъв?
	— Вероятно не бива да ти казвам…
	— Не ставай глупав. Загазил ли си?
	— Не точно.
	Тя погледна към вратата и изруга.
	Харалд проследи погледа й и видя, че Лутер влиза. Тази нощ се беше издокарал с много мръсно копринено спортно сако направо над потника. С него вървеше мъж към тридесетте, който беше толкова пиян, че едва се държеше на краката си. Лутер го подхвана за ръката и го обърна към Бетси. Мъжът се втренчи похотливо в нея.
	— Колко му взе? — попита Бетси Лутер.
	— Десет.
	— Лъжливо копеле.
	Лутер й подаде банкнота от пет крони.
	— Ето ти половината.
	Тя сви рамене, прибра парите и поведе мъжа по стълбите.
	— Какво ще пиеш, Лу? — обади се Харалд.
	— Аквавит — маниерите му не се бяха подобрили. — А ти какво търсиш тук?
	— Ти си човек с много връзки по пристанището.
	— Не си прави труда да ме четкаш, синко — прекъсна го Лутер. — Какво искаш? Малко момченце с хубаво дупе? Евтини цигари? Дрога?
	Барманът напълни малка чашка с аквавит и Лутер я изпразни на една глътка. Харалд плати, изчака барманът да се отдалечи и каза тихо:
	— Искам да ида в Швеция.
	Лутер присви очи.
	— Защо?
	— Има ли значение?
	— Може и да има.
	— Имам приятелка в Стокхолм. Искаме да се оженим — започна да импровизира Харалд. — Мога да работя във фабриката на баща й. Той прави кожени стоки, портмонета, ръчни чанти и…
	— Тогава подай молба до властите, за да ти разрешат пътуване зад граница.
	— Подадох. Отказаха ми.
	— Защо?
	— Не обясниха.
	Лутер като че ли се замисли. След малко рече:
	— Разбирам.
	— Можеш ли да ме качиш на някой кораб?
	— Всичко е възможно. Колко пари имаш?
	Харалд си спомни недоверието на Бетси към Лутер преди малко.
	— Нямам — рече той. — Но мога да намеря. Е, ще уредиш ли нещо?
	— Мога да попитам един човек.
	— Чудесно! Тази нощ?
	— Дай ми десет крони.
	— Защо?
	— За да ида да говоря с него. Да не мислиш, че съм за безплатно обществено ползване, като библиотека?
	— Казах ти, сега нямам пари.
	Лутер се изхили и показа гнилите си зъби.
	— Плати за питието с двайсетачка и взе десет ресто. Дай ми ги.
	Харалд не обичаше да отстъпва пред натиск, но явно нямаше избор. Подаде му банкнотата.
	— Чакай тук — каза Лутер и излезе.
	Харалд зачака, като отпиваше бавно от бирата, за да не свърши скоро. Чудеше се къде ли е Арне. Вероятно го разпитваха в килия в Политигаарден. Може би Петер Флеминг водеше разпита — неговият отдел се занимаваше с шпионите. Дали Арне беше проговорил? Отначало едва ли, в това беше сигурен. Арне нямаше да се пречупи веднага. Но дали щеше да има сили да издържи? Харалд винаги беше усещал, че у Арне има страна, която не познава. Ами ако са го измъчвали? Колко щеше да издържи, преди да предаде брат си?
	Откъм задното стълбище се чу някаква суматоха и последният клиент на Бетси, пияният, се изтърколи надолу. Бетси го последва, вдигна го и го поведе към вратата, а после нагоре по стълбите.
	Върна се с друг клиент, достолепен мъж на средна възраст със сив, стар, но добре изгладен костюм. Изглеждаше сякаш цял живот е работил в банка и никога не е бил повишаван. Когато прекосиха бара, Бетси каза на Харалд:
	— Къде е Лу?
	— Отиде да говори с един човек.
	Тя спря и се приближи до бара, като остави банковия чиновник да стои смутено насред помещението.
	— Не се забърквай с Лу, той е копеле.
	— Нямам избор.
	— Тогава приеми един съвет — тя сниши глас. — Не му вярвай за нищо. — Размаха пръст като учителка. — Пази си гърба, за бога. — После тръгна по стълбите с мъжа с износения костюм.
	Отначало Харалд се ядоса, задето тя си въобразява, че той не може да се грижи за себе си. После си каза, че това е глупаво. Беше права — той не беше в свои води. Никога не си бе имал работа с хора като Лутер и нямаше представа как да се защити.
	„Не му вярвай за нищо“. Е, току-що му беше дал десет крони. Не виждаше как Лутер ще го измами на този етап, макар че по-късно можеше да вземе повече пари и да не свърши нищо.
	„Пази си гърба“. Бъди готов за предателство. Харалд не се сещаше как Лутер може да го предаде, но пък имаше ли някакъв начин да се предпази? Хрумна му, че е като в капан в този бар, който нямаше заден изход. Може би трябваше да излезе и да наблюдава входа отдалече. В непредсказуемото поведение се криеше известна сигурност.
	Допи си бирата, помаха на бармана и излезе.
	Тръгна по кея в здрача, към един огромен товарен кораб, чиито котвени въжета бяха дебели колкото ръката му. Седна на заобления връх на един стоманен шпил и се загледа в клуба. Виждаше ясно входа и реши, че вероятно ще разпознае Лутер. Дали Лутер щеше да го види тук? Не, трудно би го различил на фона на тъмното туловище на кораба. Това беше добре. Даваше му някакъв контрол над ситуацията. Щом Лутер се върнеше, ако всичко изглеждаше наред, Харалд щеше да отиде пак в бара. Но надушеше ли измама, щеше да изчезне. Нагласи се да чака.
	След десет минути се появи една полицейска кола. Тя се движеше бързо по крайбрежната, но без включени сирени. Харалд се изправи. Инстинктът му подсказваше да бяга, ала осъзна, че така само ще привлече вниманието към себе си, затова се насили да седне пак и да остане неподвижен.
	Колата спря рязко пред джаз клуба.
	От нея слязоха двама мъже. Единият, шофьорът, беше с полицейска униформа, а другият — със светъл костюм. Харалд се вгледа в него в сумрака, разпозна лицето и ахна. Това беше Петер Флеминг.
	Двете ченгета влязоха в клуба.
	Харалд тъкмо щеше да побегне, но се появи още една фигура, която се клатушкаше с позната походка. Това беше Лутер. Той спря на няколко метра от полицейската кола и се облегна на стената като случаен минувач, който чака да види какво ще се случи.
	Вероятно се беше обадил на полицията, че Харалд иска да избяга в Швеция. Без съмнение се е надявал на награда. Колко мъдро беше постъпила Бетси — и колко добре направи той, че послуша съвета й.
	Полицаите излязоха от клуба след няколко минути и Петер Флеминг си поговори с Лутер. Харалд чу гневните им гласове, но не успя да различи думите. Все пак изглежда Петер обвиняваше Лутер, който все вдигаше ръце в жест на безсилие.
	След малко двамата полицаи си тръгнаха и Лутер влезе в клуба.
	Харалд стана и бързо се отдалечи, потресен от случилото се. Намери мотора си и потегли в сумрака. Щеше да прекара нощта в стария манастир в Кирстенслот.
	А какво щеше да прави после?

	* * *

	На следващата вечер Харалд разказа всичко на Карен.
	Седяха на пода на старата църква, докато навън притъмняваше, а покритите предмети и кутиите около тях се превръщаха в призраци в здрача. Тя седеше с кръстосани крака като ученичка и беше събрала полата на копринената си вечерна рокля над коленете, за по-удобно. Харалд й палеше цигарите и усещаше, че стават някак по-интимни.
	Разказа й как е влязъл в базата на Санде и как се е престорил на заспал, когато войникът е претърсвал къщата на родителите му.
	— Имаш железни нерви! — възкликна тя. Стана му приятно от възхищението й и беше доволен, че не видя влагата в очите му, докато обясняваше как лъжата на баща му го е спасила.
	После й разказа за предположението на Хейс, че на следващото пълнолуние ще има въздушно нападение, и защо според него филмът трябва да се озове в Лондон преди това.
	Когато стигна до сержанта, който му беше отворил вратата в дома на Йенс Токсвиг, тя го прекъсна:
	— Предупредиха ме.
	— Какво искаш да кажеш?
	— Един непознат се приближи до мен на гарата и ми каза, че полицията знае къде е Арне. Той самият беше полицай, но от пътна полиция. Случайно дочул нещо и искаше да ни предупреди.
	— Ти не предупреди ли Арне?
	— Напротив! Знаех, че е у Йенс, затова открих адреса му в телефонния указател и отидох до къщата. Видях Арне и му казах какво се е случило.
	Това се стори странно на Харалд.
	— Какво каза Арне?
	— Каза да изляза първа, той щял да ме последва веднага — но очевидно е излязъл твърде късно.
	— Или твоето предупреждение е било уловка — рече замислено Харалд.
	— Какво имаш предвид? — попита тя рязко.
	— Може би онзи полицай е излъгал. Ами ако изобщо не е бил на наша страна. Може да те е проследил до къщата на Йенс и да е арестувал Арне още щом си излязла.
	— Това е нелепо — полицаите не правят такива неща!
	Харалд усети, че отново е оспорил вярата й в честността и добрите намерения на хората. Тя беше или невероятно доверчива, или невероятно цинична. Това му припомни за вярата на баща му, че нацистите няма да наранят датските евреи. Искаше му се да е прав.
	— Как изглеждаше този човек?
	— Висок, хубав, едър, с червена коса, хубав костюм.
	— Като от туид?
	— Да.
	Всичко си пасна.
	— Бил е Петер Флеминг — Харалд не обвиняваше Карен: тя бе вярвала, че спасява Арне. Беше станала жертва на хитра клопка. — Петер е по-скоро шпионин, отколкото полицай. Познавам семейството му още от Санде.
	— Не ти вярвам! — разгорещи се Карен. — Имаш много богато въображение.
	Не искаше да спори с нея. Сърцето го болеше, че брат му е арестуван. Арне изобщо не трябваше да се забърква в това. Той беше чужд на всякакво притворство. Харалд с тъга се запита дали ще види брат си отново.
	Но сега бяха заложени още животи.
	— Арне няма да може да отнесе този филм в Англия.
	— Какво ще правиш с него?
	— Не зная. Искам да го отнеса сам, но не знам как — разказа й за джаз клуба и за Бетси и Лутер. — Може би е по-добре, че не мога да ида в Швеция. Сигурно щяха да ме затворят, защото нямам нужните документи. — Това беше част от споразумението за неутралитет на шведското правителство с Хитлерова Германия — всички датчани, които влизаха нелегално в страната, трябваше да бъдат арестувани. — Мога да поема този риск, но имам нужда от по-голям шанс за успех.
	— Трябва да има начин. Арне как щеше да го направи?
	— Не зная, не ми каза.
	— Това е глупаво.
	— Сега като се замисля, вероятно е смятал, че колкото по-малко хора знаят, в толкова по-голяма безопасност ще бъде.
	— Някой трябва да знае.
	— Е, Паул сигурно е имал начин за връзка с британците, но те естествено я пазят в тайна.
	Умълчаха се. Харалд беше потиснат. Нима бе рискувал живота си за нищо?
	— Чула ли си някакви новини? — попита той Карен. Липсваше му радиото.
	— Финландия е обявила война на Съветския съюз. Унгария също.
	— Лешоядите надушват мършата — рече горчиво Харалд.
	— Толкова е влудяващо да седиш безпомощен, докато гадните нацисти завладяват света. Ще ми се да можехме да сторим нещо.
	Харалд докосна кутийката с филма в джоба на панталоните си.
	— Това може да промени нещата, ако успея да го отнеса в Лондон до десет дни. Може да е от голямо значение.
	Карен се озърна към Стършела.
	— Жалко, че не лети.
	Харалд се загледа в повредения колесник и разкъсаната тъкан.
	— Може би ще успея да го поправя, но съм взел само един урок и не бих могъл да го пилотирам.
	Карен изглеждаше замислена.
	— Ти не — рече тя бавно. — Но аз мога.


>>	Двадесета глава

	Арне Олуфсен оказа изненадваща съпротива.
	Петер Флеминг го разпитва цял ден в ареста и отново на следващия, но той се преструваше на невинен и не разкри никакви тайни. Петер беше разочарован. Очакваше фриволният Арне да се пречупи лесно като чаша за шампанско.
	Не извади късмет и с Йенс Токсвиг.
	Замисли се дали да не арестува Карен Духвиц, но беше сигурен, че тя е съвсем странична в този случай. Освен това му беше по-полезна на свобода. Вече го беше отвела при двама шпиони.
	Арне беше главният му заподозрян. Всичко водеше към него: познаваше Паул Кирке, познаваше добре и Санде, имаше английска годеница, беше ходил до Борнхолм, който бе съвсем близо до Швеция, и се беше измъкнал от преследвачите си.
	С ареста на Арне и Йенс Петер си върна благоволението на генерал Браун. Но сега Браун искаше да научи повече: как работи шпионският обръч, кой още участва в него, как се свързват с Англия. Петер беше арестувал общо шестима шпиони, но нито един от тях не проговори. Случаят нямаше да се разреши, докато не пречупеха някого и не разкриеха всичко. Петер трябваше да пречупи Арне.
	Планира третия разпит много внимателно.
	В четири часа в неделя сутрин нахлу в килията на Арне с двама униформени полицаи. Събудиха го, като светнаха с фенерче в очите му и крещяха, а после го извлякоха от леглото и го подкараха по коридора към стаята за разпит.
	Петер седна на единствения стол вътре, зад евтина маса, и запали цигара. Арне изглеждаше блед и изплашен в затворническите дрехи. Левият му крак беше превързан и шиниран до средата на бедрото, но все пак можеше да стои прав — двата куршума на Петер бяха пронизали мускули, но не и кости.
	— Приятелят ти Паул Кирке беше шпионин — каза Петер.
	— Не знаех — отвърна Арне.
	— Защо отиде в Борнхолм?
	— За малка ваканция.
	— Защо един невинен човек във ваканция ще избягва полицейско наблюдение?
	— Не би ми харесало да ме следят някакви любопитни ченгета — Арне се оказа по-голям куражлия от очакваното, въпреки ранния час и грубото събуждане. — Но аз всъщност не ги забелязах. Ако ги бях забелязал, щях да се отърва от тях, както ти каза, но не го направих нарочно. Вероятно твоите хора просто не си разбират от работата.
	— Глупости. Нарочно се отърва от опашката. Знам го, защото участвах в наблюдението.
	Арне сви рамене.
	— Това не ме изненадва, Петер. И като дете не беше голям умник. Нали сме учили заедно, не помниш ли? Всъщност бяхме най-добри приятели.
	— Докато не те изпратиха в Янсборг, където те научиха да не уважаваш закона.
	— Не. Бяхме приятели, докато семействата ни не се скараха.
	— Заради злобата на баща ти.
	— Аз пък си мислех, че е заради данъчната измама на твоя баща.
	Нещата не вървяха според плана на Петер и той промени посоката.
	— С кого се срещна на Борнхолм?
	— С никого.
	— Мота се там с дни и не си говорил с никого?
	— Свалих едно момиче.
	Арне не беше споменал това при предишните разпити. Петер беше сигурен, че лъже. Може би щеше да успее да го разобличи.
	— Как се казва?
	— Аника?
	— Фамилия.
	— Не попитах.
	— Когато се върна в Копенхаген, ти се скри.
	— Да съм се крил? Отседнах при приятел.
	— Иенс Токсвиг — още един шпионин.
	— Не ми е споделял такова нещо — и добави саркастично — Много са потайни тези шпиони.
	Петер беше смаян, че след толкова време в килията Арне не показва слабост. Придържаше се към историята си, която не беше много вероятна, но все пак — възможна. Вече се страхуваше, че Арне никога няма да проговори. Каза си, че това е просто предварителна схватка, и продължи:
	— Значи си нямал представа, че полицията те търси?
	— Не.
	— Дори когато един полицай те е преследвал из парка „Тиволи“?
	— Трябва да ме бъркате с друг. Никога не ме е преследвал полицай.
	Петер позволи на гласа си да прозвучи саркастично.
	— И случайно не си видял нито едно от хилядите обявления с твоята физиономия, разлепени из целия град?
	— Трябва да съм ги пропуснал.
	— Тогава защо промени външния си вид?
	— Как ще съм променял външния си вид?
	— Избръсна си мустаците.
	— Един човек ми каза, че приличам на Хитлер.
	— Кой?
	— Онова момиче от Борнхолм, Ане.
	— Нали беше Аника?
	— Викам й Ане за по-кратко.
	Тилде Ясперсен влезе с една табла. От миризмата на препечени филийки устата на Петер се напълни със слюнка. Беше сигурен, че същото се случва и с Арне. Тилде наля чай. Усмихна се на Арне и каза:
	— Вие ще искате ли?
	Той кимна.
	— Не — заповяда Петер.
	Тилде сви рамене.
	Всичко това беше постановка. Тилде се преструваше на мила с надеждата Арне да я хареса. Тя донесе още един стол и седна да си изпие чая. Петер хапна малко препечена филийка с масло, не бързаше. Арне стоеше и ги гледаше.
	Щом приключи с яденето, Петер продължи разпита:
	— В кабинета на Паул Кирке намерих скица на военна инсталация на остров Санде.
	— Шокиран съм — отвърна Арне.
	— Ако не беше убит, той щеше да изпрати тези скици на британците.
	— Сигурно щеше да даде съвсем невинно обяснение за тях, ако не беше прострелян от някакъв кръвожаден идиот.
	— Ти ли направи скиците?
	— Абсолютно не.
	— Роден си на Санде. Баща ти е пастор в тамошната църква.
	— И ти си роден там. Баща ти има хотел, където нацисти в отпуск се наливат с аквавит.
	Петер не обърна внимание на това.
	— Когато те срещнах на „Санкт Пол Гаде“, ти избяга. Защо?
	— Ти държеше пистолет. Иначе щях да ти разбия грозната глава, както направих зад пощата преди дванадесет години.
	— Аз те повалих на земята зад пощата.
	— Но аз се изправих — Арне се обърна усмихнат към Тилде. — Нашите семейства размахват томахавките от години. Всъщност това е истинската причина за моя арест.
	Петер отново не реагира, а продължи с разпита:
	— Преди четири нощи в базата е вдигната тревога. Нещо е разлаяло кучетата. Пазачите видели човек да тича през дюните по посока на църквата на баща ти — наблюдаваше лицето на Арне. Засега не изглеждаше изненадан. — Ти ли си тичал през дюните?
	— Не.
	Петер усети, че Арне казва истината.
	— Претърсили са дома на родителите ти — видя проблясък на страх в очите му: не знаеше за това. — Пазачите са търсили непознат. Намерили някакъв младеж да спи в стаята си, но пасторът казал, че това е синът му. Ти ли си бил?
	— Не. Не съм се прибирал от Петдесетница.
	Петер отново усети, че му казва истината.
	— Преди две нощи брат ти Харалд се е върнал в Янсборг Скуле.
	— Откъдето го изключиха заради твоята злоба.
	— Изключиха го, защото опозори училището!
	— Като е надраскал една шега на стена? — Арне отново се обърна към Тилде. — Полицейският суперинтендант е решил да пусне брат ми без обвинения, но Петер отишъл в училището и настоял да го изключат. Виждате ли колко много мрази семейството ми?
	— Той е проникнал с взлом в лабораторията по химия и е използвал тъмната стаичка, за да прояви някакъв филм.
	Очите на Арне видимо се разшириха. Явно и това беше новина за него. Най-сетне беше разтърсен.
	— За щастие е бил разкрит от друго момче. Научих това от баща му, който по една случайност е лоялен гражданин и вярва в закона и реда.
	— Нацист?
	— Това твоят филм ли е бил, Арне?
	— Не.
	— Директорът казва, че на него имало снимки на голи жени, и твърди, че го е конфискувал и изгорил. Лъже, нали?
	— Нямам представа.
	— Според мен това са били снимки на военната инсталация в Санде.
	— Така ли?
	— Твоите снимки, нали?
	— Не.
	Петер усети, че най-сетне започва да притиска Арне, и се възползва от преимуществото си.
	— На следващата сутрин един млад мъж позвънил в дома на Йенс Токсвиг. Отворил му полицай — сержант на средна възраст, не е от гениите в полицията. Момчето се престорило, че е объркало адреса, търсело някакъв лекар, и нашият човек бил достатъчно тъп да му повярва. Този младеж е бил брат ти, нали?
	— Абсолютно съм сигурен, че не е бил той — каза Арне, но изглеждаше изплашен.
	— Харалд ти е носел проявения филм.
	— Не.
	— Тази вечер една жена от Борнхолм, която се представила като Хилде, се е обадила по телефона в къщата на Йенс Токсвиг. Не каза ли, че си свалил там някаква Хилде?
	— Не, Ане.
	— Коя е Хилде?
	— Не съм чувал за нея.
	— Вероятно името е измислено. Дали не е била твоята годеница Хермия Маунт?
	— Тя е в Англия.
	— Виж, тук бъркаш. Говорих с шведската имиграционна служба — много трудно ги накара да му сътрудничат, но накрая получи желаната информация. — Хермия Маунт е отлетяла за Стокхолм преди десет дни и още не се е върнала.
	Арне се престори на изненадан; не беше особено убедителен.
	— Не знам нищо за това — каза той, но твърде меко. — Нямам вести от нея повече от година.
	Ако това беше вярно, щеше да е изумен и шокиран да научи, че тя е била в Швеция и вероятно в Дания. Определено лъжеше.
	— Същата нощ — не вчера, онзи ден — един млад мъж, наричан Ученика, отишъл в джаз клуб на пристанището, срещнал се с дребен престъпник на име Лутер Грегор и го помолил да му помогне да избяга в Швеция.
	Арне изглеждаше ужасе`н.
	— Бил е Харалд, нали?
	Арне не каза нищо.
	Петер се облегна в стола. Арне вече беше силно разстроен, но външно не сваляше гарда. Имаше обяснения за всяко обвинение. И дори по-лошо, хитро извърташе нещата към личната вражда между тях и твърдеше, че е арестуван просто от злоба. Фредерик Юел беше достатъчно тъп, за да се върже на това. Петер се притесни.
	Тилде наля чай в една чаша и я даде на Арне, без да пита Петер. Той не каза нищо: и това беше част от предварително уговорения сценарий. Арне взе чашата с трепереща ръка и отпи жадно.
	Тилде заговори внимателно:
	— Арне, затънал си много дълбоко. Вече не става дума просто за теб. Въвлякъл си родителите си, годеницата си, дори малкия си брат. Харалд е в голяма беда. Ако продължи, ще го обесят като шпионин — и вината ще е твоя.
	Арне държеше чашата с две ръце и не каза нищо, изглеждаше смаян и изплашен. Петер реши, че може би ще отстъпи.
	— Нека се договорим — продължи Тилде. — Кажи ни всичко и с Харалд ще избегнете смъртното наказание. Не е нужно да разчиташ само на моята дума — генерал Браун ще дойде след няколко минути и ще ти гарантира, че ще живееш. Но първо трябва да ни кажеш къде е Харалд. Ако не го направиш, ще умреш, брат ти — също.
	Съмнение и страх прекосиха лицето на Арне. Настъпи дълга тишина. Накрая той като че ли взе решение. Протегна ръка и остави чашата на таблата. Погледна Тилде, после се втренчи в Петер и каза тихо:
	— Да се продъните в ада дано.
	Петер скочи вбесен и изкрещя:
	— Ти ще се продъниш в ада! — изрита стола. — Не разбираш ли какво става?
	Тилде се изправи и излезе тихо от стаята.
	— Ако не говориш с нас, ще те предадат на Гестапо — продължи гневно Петер. — Те няма да те поят с чай и няма да задават любезни въпроси. Ще ти изтръгнат ноктите, ще палят кибритени клечки под стъпалата ти. Ще набучат електроди по устните ти и ще те заливат със студена вода, за да е още по-мъчителен електрошокът. Ще те съблекат и ще те бият с чук. Ще ти размажат глезените и капачките на коленете, за да те осакатят завинаги, и ще продължат да те бият, като те поддържат жив, в съзнание и крещящ от болка. Ще се молиш, ще ги умоляваш да те оставят да умреш, но няма да го направят — не и докато не проговориш. А ти ще проговориш. Набий си го в главата. Накрая _всички проговарят_.
	Пребледнял, Арне каза тихо:
	— Знам.
	Петер беше смаян от спокойствието и примирението, които съзря зад страха му. Какво означаваха те?
	Вратата се отвори и в стаята влезе генерал Браун. Вече беше шест часът и Петер очакваше появата му: тя беше част от сценария. Браун бе истинско олицетворение на хладната ефикасност с изпънатата униформа и кобура с оръжието. Както винаги, увредените му дробове превръщаха гласа му в шепот:
	— Това ли е човекът, когото ще изпратим в Германия?
	Арне се задейства бързо въпреки раните си.
	Петер гледаше към Браун и видя единствено неясно движение, когато Арне посегна към таблата с чая. Тежкият керамичен чайник излетя във въздуха и се стовари върху главата на Петер, като разля чай по лицето му. Докато бършеше течността от очите си, той видя, че Арне се спуска към Браун. Движеше се тромаво заради ранения крак, но успя да събори генерала. Петер веднага скочи на крака, но се оказа твърде бавен. Само за секунда, докато Браун дишаше тежко на пода, Арне разкопча кобура му и измъкна оръжието.
	Стисна го с две ръце и го насочи към Петер.
	Петер се скова. Пистолетът беше деветмилиметров люгер. Имаше девет патрона в магазина — но дали беше зареден, или Браун го носеше само за респект?
	Арне остана седнал и се примъкна назад към стената.
	Вратата още зееше отворена и Тилде влезе.
	— Ама какво…?
	— Не мърдай! — изрева Арне.
	Петер трескаво се питаше доколко Арне е наясно с оръжията. Беше офицер, да, но сигурно пилотите нямаха голям опит в стрелбата.
	И сякаш за да отговори на въпроса му, Арне свали демонстративно предпазителя от лявата страна на пистолета.
	Зад Тилде се появиха двамата униформени полицаи, които бяха довели Арне от килията. Никой от тях нямаше пистолет. Не носеха оръжие в ареста. Това беше строго правило, което трябваше да предотврати именно такива ситуации. Но Браун явно не се смяташе подвластен на правилата и никой не бе посмял да поиска от него да предаде оръжието си.
	Сега всички бяха беззащитни пред Арне.
	— Няма да се измъкнеш, знаеш го — каза Петер. — Това е най-голямото полицейско управление в Дания. Нас може да ни застреляш, но отвън е пълно с въоръжени полицаи. Няма да минеш през тях.
	— Зная — отвърна Арне.
	В примирението му отново се долавяше зловеща нотка.
	— Ще застреляш ли толкова много невинни датски полицаи? — намеси се Тилде.
	— Не, няма.
	И тогава всичко започна да се изяснява. Петер си спомни думите на Арне, когато го простреля: „Глупаво прасе, трябваше да ме убиеш“. Това пасваше напълно на фатализма, който показваше, откакто го арестуваха. Той се страхуваше, че може да предаде приятелите си — дори брат си.
	Внезапно Петер разбра какво ще се случи. Арне беше осъзнал, че единственият начин да е в безопасност, е смъртта. Но Петер искаше той да бъде измъчван от Гестапо и да разкрие тайните си. Нямаше да му позволи да умре.
	Въпреки насочения право към него пистолет, той се втурна към Арне.
	Арне не го застреля. Обърна пистолета назад и притисна дулото под брадичката си.
	Петер се хвърли отгоре му.
	Пистолетът излая веднъж.
	Петер го изтръгна от ръката му, но беше твърде късно. От тила на Арне излетя струя кръв и мозък, която остави ветрилообразно петно на стената зад него. Петер се беше стоварил отгоре му и гадната каша опръска лицето му. Извъртя се и се изправи на крака.
	Лицето на Арне изглеждаше странно непроменено. Раната беше отзад и той още се усмихваше иронично, както когато беше пъхнал дулото под брадичката си. След миг се свлече настрани, а размазаният му тил остави червена следа по стената. Тялото му се удари в пода с тъп тътен. И застина там.
	Петер избърса лицето си с ръкав.
	Генерал Браун се изправи, като едва си поемаше дъх.
	Тилде се наведе и взе пистолета.
	Всички се взираха в тялото.
	— Смел мъж — каза генералът.


>>	Двадесет и първа глава

	Когато се събуди, Харалд знаеше, че се е случило нещо прекрасно, но за миг не можа да си спомни какво. Лежеше на корниза в амвона на църквата, завит с одеялото на Карен, котката Пайнтоп се беше свила до гърдите му, а той чакаше паметта му да проработи. Струваше му се, че прекрасното събитие е преплетено с нещо тревожно, но беше така развълнуван, че не му пукаше за опасността.
	И тогава всичко се върна като поток: Карен се беше съгласила да лети с него до Англия на Стършела.
	Седна рязко и отмести Пайнтоп, който скочи на пода с недоволно мяукане.
	Опасността бе в това, че можеше да ги заловят, арестуват и убият. А беше щастлив, защото щеше да прекара часове наред сам с Карен. Не се надяваше да се случи нещо романтично. Осъзнаваше, че не е от нейната класа, но все пак не успяваше да потисне чувствата си. Дори и никога да не я целунеше, мисълта, че ще бъдат така дълго заедно, го правеше щастлив. Не беше само заради пътуването, макар че то щеше да е кулминацията. Преди да излетят, трябваше с дни да работят по самолета.
	Но целият план зависеше от способността му да поправи Стършела. Миналата нощ, само на светлината на фенерче, не успя да го огледа добре. Сега, когато слънцето се издигаше и вече грееше през високите прозорци над апсидата, можеше да прецени трудността на задачата.
	Изми се със студена вода на мивката в ъгъла, облече се и започна инспекцията.
	Първо забеляза дълго здраво въже, вързано за колесника. За какво служеше? Помисли малко и осъзна, че с него са дърпали самолета при изключен двигател. Когато крилете бяха сгънати, беше трудно да се намери опорна точка, за да се избута машината, но с въжето някой можеше да го тегли като кола.
	Точно тогава се появи Карен.
	Тя бе облечена ежедневно, със сандали и къси панталони, които разкриваха дългите й силни крака. Къдравата й коса беше току-що измита и приличаше на меден облак около главата й. Харалд си помисли, че сигурно ангелите изглеждат точно така. Каква огромна трагедия щеше да бъде, ако тя загинеше при приключението, което ги чакаше.
	Но беше твърде рано да говорят за умиране, помисли си той. Дори не беше започнал ремонта на самолета. А сега, на ярката утринна светлина, това изглеждаше доста трудна задача.
	И Карен беше песимистично настроена тази сутрин. Вчера беше развълнувана от мисълта за приключението, но днес изглеждаше по-мрачна.
	— Мислех си дали да не се откажем — рече тя. — Не съм сигурна, че ще стане, особено за десет дни — вече са девет.
	Харалд усети как инатът му се обажда, както винаги, щом някой му кажеше, че не може да направи нещо.
	— Ще видим — рече той.
	— Пак изглеждаш странно — отбеляза тя.
	— Как?
	— Сякаш казваш, че не искаш да слушаш никого.
	— Не изглеждам така — отвърна той докачливо.
	Тя се засмя.
	— Стискаш зъби, ъгълчетата на устата ти се извиват надолу и се мръщиш.
	Той се усмихна, всъщност беше поласкан, че е забелязала изражението му.
	— Така е по-добре — рече тя.
	Харалд започна да оглежда Стършела с окото на инженер. Когато го видя за пръв път, си помисли, че крилете са счупени, но Арне му обясни, че се сгъват назад, за да заема по-малко място. Харалд огледа шарнирите, с които бяха прикрепени към фюзелажа.
	— Мисля, че мога да оправя крилата.
	— Това е лесно. Нашият инструктор Томас го правеше всеки път, когато вадеше самолета. Отнема няколко минути — тя докосна едното крило. — Платното обаче е в лошо състояние.
	Крилете и фюзелажът имаха дървена рамка, покрита с тъкан, обработена с някаква боя. Отгоре Харалд видя шевовете, с които тя бе прикрепена към скелето, направени с дебел конец. Боята се беше напукала и обелила, а на места платът беше разкъсан.
	— Това е само повърхностна повреда — каза той. — Има ли значение?
	— Да. Разкъсванията в плата може да попречат на въздушния поток над крилете.
	— Значи трябва да ги залепим. Повече ме притеснява колесникът.
	Самолетът беше претърпял някакъв инцидент, вероятно по-тромаво кацане, както беше предположил Арне. Харалд клекна да огледа отблизо повредите по колесника. Масивната стоманена ос като че ли имаше два зъба, които влизаха във V-образна подпора. Тя беше изработена от стоманена тръба, а двете рамена на V-то бяха напукани и деформирани в най-слабата си точка, точно зад краищата на стоманената ос. Изглеждаха така, сякаш щяха да се счупят съвсем лесно. Един трети лост, който според Харалд приличаше на амортисьор, изглеждаше невредим. И все пак по всичко личеше, че колесникът е твърде слаб, за да издържи кацане.
	— Аз го направих — каза Карен.
	— Катастрофирала си?
	— Приземих се при насрещен вятър и се извъртях настрани. Краят на крилото се удари в земята.
	Звучеше ужасяващо.
	— Изплаши ли се?
	— Не, само се почувствах пълна глупачка, но Том каза, че не било нещо необичайно при Стършелите. Всъщност ми призна, че и с него се е случвало.
	Харалд кимна. Това съответстваше на думите на Арне. Но нещо в начина, по който тя говореше за този Томас, инструктора, го накара да ревнува.
	— Защо не са го поправили?
	— Нямахме условия тук — тя посочи към тезгяха и инструментите. — Том можеше да извърши само незначителни поправки и разбираше от двигатели, но това тук не е работилница и нямахме подемно съоръжение. След това татко получи лек инфаркт. Оправи се, но вече не можеше да вземе лиценз за пилот и изгуби интерес към летенето. Така и не ремонтирахме самолета.
	Това не беше обнадеждаващо. Как щеше да поправи металните части? Отиде до опашката и огледа крилото, което се беше ударило в земята.
	— Не изглежда счупено. Лесно ще оправя върха.
	— Откъде знаеш — рече тя мрачно. — Някоя от дървените рейки вътре може да се е прекършила. Няма как да разберем, като гледаме отвън. А ако крилото е отслабено, самолетът ще се разбие.
	Харалд оглеждаше опашката. Задната й половина беше на шарнир и се движеше нагоре-надолу: това беше хоризонталният стабилизатор. Вертикалното кормило се движеше наляво и надясно. Вгледа се по-внимателно и видя, че се задвижват от кабели, които излизат от фюзелажа. Но кабелите бяха прерязани и извадени.
	— Къде са кабелите? — попита той.
	— Мисля, че ги взеха за ремонта на някаква друга машина.
	— Това ще се окаже проблем.
	— Само последните няколко метра от всеки кабел липсват — до винтовия обтегач под експлоатационния панел на фюзелажа. Останалото не се достига лесно.
	— Така или иначе това са дванадесет метра, няма как да купим кабели — никой няма резервни части за нищо. Без съмнение затова са съсипали и самолетчето. — Харалд усети, че го обзема лошо предчувствие, но нарочно заговори ведро: — Е, да видим какво му има още. — Тръгна към носа. Откри две куки от дясната страна на фюзелажа и ги завъртя, за да отвори обтекателя, който беше от тънък метал и приличаше на ламарина, но вероятно бе от алуминий. Харалд огледа двигателя.
	— Това е четирицилиндров редови мотор — каза Карен.
	— Да, но сякаш е обърнат наобратно.
	— Ако го сравняваш с двигател на кола, да. Коляновият вал е отгоре, за да се увеличи разстоянието между витлото и земята.
	Харалд беше впечатлен от познанията й. Не беше виждал момиче, което знае какво е колянов вал.
	— Що за човек е този Том? — попита той, като усилено се опитваше подозрението да не проличи в гласа му.
	— Беше страхотен учител, търпелив, но окуражаващ.
	— Имаше ли връзка с него?
	— Моля! Бях на четиринадесет.
	— Обзалагам се, че си си паднала по него.
	Тя се нацупи.
	— Вероятно си мислиш, че това е единствената причина едно момиче да научи нещо за двигателите.
	Харалд наистина си го мислеше, но каза:
	— Не, не, просто забелязах, че говориш много сърдечно за него. Не ми влиза в работата. Двигателят е с въздушно охлаждане — нямаше радиатор, но цилиндрите имаха вентилатори.
	— Според мен всички самолетни двигатели са такива, за да се ограничи теглото.
	Той мина от другата страна и отвори десния капак. Горивните и маслените маркучи изглеждаха добре закрепени и нямаше външни признаци за повреда. Отви капачката на маслото и провери с щеката. Още имаше малко масло в резервоара.
	— Тук изглежда наред. Да видим дали пали.
	— По-лесно е, като сме двама. Ти можеш да седнеш вътре, а аз ще завъртя перката.
	— Акумулаторът няма ли да е паднал след толкова години?
	— Няма акумулатор. Електричеството идва от два магнета, които се зареждат от самия двигател. Влез в кабината и ще ти покажа какво да правиш.
	Карен отвори вратата, но изписка и се отдръпна назад — право в ръцете на Харалд. За пръв път докосваше тялото й и през него пробяга електричество. Тя като че ли не забеляза, че са прегърнати, и той изпита вина, задето се наслаждаваше на случайната близост. Бързо я изправи и се отдръпна.
	— Добре ли си? Какво стана?
	— Мишки.
	Той отвори пак вратата. Две мишки изскочиха от кабината и се спуснаха по панталоните му към пода. Карен изсумтя от отвращение.
	По тапицерията на седалката имаше дупки и Харалд предположи, че мишките са си направили гнезда в пълнежа.
	— Този проблем се решава лесно — млясна два пъти с устни като за целувка и Пайнтоп се появи с надеждата да получи храна. Харалд взе котката и я пъхна в кабината.
	Пайнтоп внезапно се активизира. Започна да се стрелка от единия до другия край на кокпита и на Харалд му се стори, че мерна миша опашка да изчезва в дупка под лявата седалка, където минаваше една медна тръба. Пайнтоп скочи на седалката, после върху багажното отделение зад нея, но не улови мишка. След това изследва дупките в тапицерията. Там откри малко мишле и започна да го яде с огромно удоволствие.
	На багажната лавица Харалд забеляза две малки книжки. Бръкна в кабината и ги извади. Бяха наръчници, единият за „Стършел“, а другият за двигателя „Джипси Мейджър“, който го задвижваше. Показа ги доволен на Карен.
	— Ами мишките? — каза тя. — Мразя ги.
	— Пайнтоп ще ги излови. Вече ще държа вратата на кабината отворена, за да може да влиза и излиза сам. Ще ги разкара — Харалд отвори наръчника за Стършела.
	— Какво прави сега?
	— Пайнтоп ли? О, яде бебетата. Виж тези диаграми, страхотни са!
	— Харалд! — изписка Карен. — Това е отвратително! Веднага го спри!
	Той беше смаян.
	— Какъв е проблемът?
	— Това е гадно!
	— Естествено е.
	— Не ми пука, че е естествено.
	— Какъв избор имаме? — попита той нетърпеливо. — Трябва да се отървем от гнездото. Мога да извадя мишлетата с ръце и да ги хвърля в храстите, но Пайнтоп пак ще ги изяде, ако птиците не го изпреварят.
	— Това е жестоко.
	— Те са _мишки_, за бога!
	— Как не разбираш? Не разбираш ли, че мразя това!
	— Разбирам, просто ми се струва глупаво…
	— О, ти си просто един тъп инженер, който мисли само за машини и никога за чувствата на хората.
	Сега той беше наранен.
	— Не е вярно.
	— Така е — рече тя и се отдалечи.
	Харалд беше изумен.
	— Какво ти става, за бога? — извика той. Тя наистина ли вярваше, че е просто глупав инженер, който никога не помисля за чувствата на хората? Не беше честно.
	Качи се на един сандък, за да погледне през високия прозорец. Карен вървеше по пътя към замъка. Изглежда обаче промени решението си и свърна към гората. Той си помисли дали да я последва, но се отказа.
	Бяха се скарали още на първия ден от великото им сътрудничество. Какъв шанс имаха изобщо да стигнат до Англия?
	Върна се при самолета. Можеше да се опита да запали двигателя. Ако Карен се откажеше, щеше да си намери друг пилот.
	В наръчника имаше инструкции.
	_Заклинете колелата и дръпнете ръчната спирачка._
	Не намери клинове, но довлачи два сандъка по пода и ги подпря плътно до колелата. Откри лоста на ръчната спирачка на лявата врата и провери дали е издърпан докрай. Пайнтоп се беше настанил на седалката и ближеше лапи с доволен вид.
	— Дамата смята, че си отвратителен — уведоми го Харалд. Котката го изгледа презрително и скочи от кабината.
	_Включете захранването (ключ в кабината)._
	Той отвори вратата и се надвеси в кабината. Тя беше достатъчно малка, за да достигне лостовете, без да влиза вътре. Индикаторът за горивото беше отчасти скрит между двете задни седалки. До него имаше жлеб с бутон. Движеше се в две положения — включено и изключено.
	_Подайте гориво към карбуратора, като активирате лоста от двете страни на горивните помпи. Притокът на гориво се регулира чрез поплавъка на карбуратора._
	Левият обтекател беше още отворен и той веднага забеляза двете горивни помпи — от всяка стърчеше малко лостче. По-трудно откри поплавъка на карбуратора, но накрая предположи, че е един пръстен, свързан с пружинен механизъм. Дръпна пръстена и размърда едното лостче нагоре-надолу. Не знаеше дали това оказа някакъв ефект. Резервоарът вероятно беше празен.
	Сега, когато Карен си отиде, се чувстваше обезсърчен. Защо беше толкова недодялан с нея? Отчаяно искаше да е дружелюбен, очарователен и да й се хареса, но не разбираше какво иска тя. Защо момичетата не приличаха на двигателите?
	_Дръпнете дросела на позиция „затворено“, или почти до нея._
	Мразеше наръчници, които не знаеха какво искат. Да затвори ли дросела, или да го остави леко отворен? Намери лоста в кабината, точно пред лявата врата. Спомни си за полета си с Тигровата пеперуда преди две седмици и как Паул Кирке беше оставил лоста на около един сантиметър от позиция „затворено“. Стършелът трябваше да е подобен. Но тук, за разлика от Тигровата пеперуда, имаше гравирана скала с деления от едно до десет. Харалд дръпна лоста до позиция едно.
	_Натиснете превключвателите на позиция „включено“._
	Имаше два превключвателя на таблото, до които пишеше само „Включено“ и „Изключено“. Харалд предположи, че те управляват двата магнета. Включи ги.
	_Завъртете перката._
	Харалд застана отпред и хвана едно от витлата на перката.
	Дръпна го надолу. То се раздвижи трудно и той натисна с всички сили. Когато най-сетне го завъртя, перката изпука рязко и спря.
	Харалд я завъртя отново и този път се раздвижи по-лесно. Пак изщрака.
	Третия път я натисна много силно, с надеждата, че ще запали двигателя.
	Нищо не стана.
	Опита отново. Перката се въртеше лесно и щракаше всеки път, но двигателят все така си мълчеше.
	Появи се Карен.
	— Не пали ли?
	Той я погледна изненадан. Не беше очаквал да я види отново днес.
	— Рано е да се каже — едва започнах.
	Тя изглеждаше разкаяна.
	— Съжалявам, че се развилнях така.
	Това беше нещо ново. Харалд я мислеше за твърде горда, за да се извинява.
	— Всичко е наред.
	— Просто не можах да понеса мисълта за котката, която яде бебетата на мишките. Знам, че е глупаво да мисля за мишките като за хора като Паул, които губят живота си.
	И Харалд смяташе така, но не каза нищо.
	— И без това Пайнтоп си тръгна.
	— Не съм изненадана, че двигателят не пали — каза тя, като се насочи към належащите проблеми, както правеше и той, когато беше смутен. — Не е работил от три години.
	— Вероятно има проблем с горивото. През зимата водата сигурно е кондензирала в резервоара. Но маслото изплува, затова горивото ще е отгоре. Трябва някак да източим водата. — Отново отвори наръчника.
	— За всеки случай ще изключим превключвателите — каза Карен. — Аз ще го направя.
	Харалд научи от наръчника, че от долната страна на фюзелажа има панел, през който се достига до тапата за източване на гориво. Взе една отвертка от стойката с инструменти, легна на пода и се вмъкна под самолета, за да демонтира панела. Карен легна до него и той й подаваше винтчетата. Тя миришеше хубаво, на топла кожа и шампоан.
	Когато той свали панела, Карен му подаде гаечен ключ. Запушалката беше поставена зле и стърчеше на една страна в дупката. Такива недостатъци караха Харалд да копнее да вземе нещата в ръце и да принуди мързеливите инженери да си свършат добре работата. Щом пъхна ръка в дупката, вече не виждаше тапата, затова работеше на сляпо.
	Завъртя я бавно, но когато я отвори, се сепна от внезапната ледена струя, която шурна по ръката му. Издърпа бързо ръката си, като удари скованите си пръсти в ръба на дупката, изпусна тапата и се вбеси още повече.
	С изумление чу как тя се изтъркаля надолу по фюзелажа. Горивото се изливаше от отвора. С Карен бързо се измъкнаха встрани от силната струя. После не им оставаше друго, освен да гледат как резервоарът се изпразва, а църквата засмърдя на петрол.
	Харалд прокле капитан Де Хавиленд и небрежните британски инженери, които бяха проектирали самолета.
	— Сега вече нямаме гориво — рече той с горчивина.
	— Можем да източим от ролса — предложи Карен.
	— Там няма самолетно гориво.
	— Стършелът работи с автомобилен бензин.
	— Наистина ли? Не знаех — Харалд се обнадежди. — Добре. Да видим дали ще успеем да намерим тапата. — Той предполагаше, че се е изтъркаляла назад и е спряла до напречната греда. Пъхна ръка в дупката, но не можа да стигне далече. Карен взе една телена четка от тезгяха и достигна тапата с нея. Харалд я завинти пак на мястото й.
	Сега трябваше да източат гориво от колата. Харалд намери фуния и чиста кофа, а Карен отряза с клещи парче от градински маркуч. Свалиха покривалото на ролс-ройса. Карен разви капачката на резервоара и напъха маркуча вътре.
	— Да го направя ли аз? — попита Харалд.
	— Не, мой ред е.
	Предположи, че тя иска да му докаже, че я бива и за черната работа, особено след случката с мишките, затова отстъпи назад.
	Карен лапна края на маркуча и засмука. Когато бензинът влезе в устата й, тя бързо насочи маркуча към кофата, като гримасничеше и плюеше. Харалд гледаше гротескното изражение на лицето й. Странно, но дори когато въртеше очи и цупеше устни, пак беше красива. Тя улови погледа му и каза:
	— Какво зяпаш?
	Той се засмя.
	— Теб, разбира се — толкова си красива, когато плюеш — веднага осъзна, че е разкрил прекалено много чувствата си, и зачака рязък отговор, но тя се засмя.
	Е, беше казал само, че е красива, разбира се. Това не беше новина за нея. Но го каза с обич, а момичетата винаги забелязват интонацията, особено когато се опитваш да скриеш нещо. Ако се беше ядосала, щеше да го изгледа с укор или да тръсне нетърпеливо глава. Тя обаче изглеждаше доволна — сякаш, почти, й беше приятно, че той я обича.
	Усети, че е прекосил някакъв мост.
	Кофата се напълни и от маркуча вече не течеше нищо. Бяха изпразнили резервоара на колата. В кофата имаше около четири литра и нещо бензин, но стигаше за тестване на двигателя. Нямаше представа откъде ще намерят достатъчно гориво, за да прелетят над Северно море.
	Харалд отнесе кофата до Стършела. Отвори експлоатационния панел и свали капачката на резервоара. Тя имаше кукичка за закрепване към гърлото на тръбата. Карен държеше фунията, а Харалд започна да излива бензина в резервоара.
	— Не знам откъде ще вземем още гориво — каза Карен. — Със сигурност не можем да купим.
	— Колко ще ни трябва?
	— Резервоарът побира сто и тридесет литра. Но има още един проблем. Стършелът може да прелети с едно зареждане хиляда километра — при идеални условия.
	— Горе-долу разстоянието до Англия.
	— Ако условията не са идеални — например ако има насрещен вятър, което не е невероятно…
	— Ще паднем в морето.
	— Точно така.
	— Ще мислим за това по-късно — каза Харалд. — Още не сме запалили двигателя.
	Карен знаеше какво да прави.
	— Аз ще подам гориво към карбуратора — каза тя.
	Харалд включи горивната помпа.
	Карен дърпаше поплавъка, докато горивото не започна да капе, после извика:
	— Включи магнетите.
	Харалд включи магнетите и провери дали дроселът още е леко отворен.
	Карен хвана перката и я дръпна надолу. Отново се чу рязкото изщракване.
	— Чу ли? — попита тя.
	— Да.
	— Това е импулсният стартер. Така се разбира дали работи, по щракането — тя завъртя перката отново, после трети път. Накрая я натисна много силно и отстъпи бързо назад.
	Двигателят изкашля гръмовно и звукът отекна в църквата, но после пак се умълча.
	Харалд извика радостно.
	— Защо си толкова доволен?
	— Запали! Значи не е много повреден.
	— Само че не заработи.
	— Ще заработи. Опитай отново.
	Тя завъртя пак перката, но със същия резултат. Единствената промяна беше, че бузите й порозовяха красиво от усилието.
	След третия опит Харалд изключи превключвателите.
	— Сега горивото тече свободно — каза той. — Изглежда проблемът е в запалването. Трябват ни инструменти.
	— Тук има комплект инструменти — Карен посегна в кабината и вдигна едната седалка. Отдолу имаше голямо хранилище. Тя извади брезентова торба с кожени каишки.
	Харалд отвори торбата и взе от нея гаечен ключ с въртяща се цилиндрична глава, предназначен за достъп до ъглови пространства.
	— Универсален ключ за свещи — каза той. — Капитан Де Хавиленд е свършил нещо както трябва.
	В дясната част на двигателя имаше четири свещи. Харалд извади едната и я огледа. По електродите имаше масло. Карен извади от джоба на късите си панталони поръбена с дантела носна кърпичка и избърса свещта. Намери шублер в комплекта инструменти и провери отвора. После Харалд върна свещта на мястото й. Повториха процедурата с останалите три.
	— От другата страна има още четири — каза Карен.
	Двигателят беше само с четири цилиндъра, но двата магнета имаха свой собствен комплект свещи — вероятно от съображения за сигурност, предположи Харалд. Свещите от лявата страна се достигаха по-трудно, защото се намираха зад две охладителни пластини, които трябваше да се отстранят.
	След като провериха всички свещи, Харалд свали бакелитовите капачки от прекъсвачите и провери накрайниците. Накрая свали и капачката на разпределителя от всеки магнет и го избърза отвътре с кърпичката на Карен, която се беше превърнала в мръсен парцал.
	— Направихме всички обичайни неща — каза той. — Ако и сега не запали, значи имаме сериозен проблем.
	Карен отново подаде гориво към двигателя и завъртя бавно перката три пъти. Харалд отвори вратата на кабината и натисна превключвателите на магнетите. Карен завъртя перката за последно и отстъпи назад.
	Двигателят запали, изкашля и се поколеба. Застанал до вратата, Харалд пъхна глава в кабината и натисна лоста на дросела напред. Двигателят се съживи.
	Харалд нададе радостен вик, когато перката се завъртя, но едва чу гласа си през силния шум. Ревът на двигателя отекваше в стените на църквата и беше оглушителен. Харалд видя опашката на Пайнтоп да изчезва през прозореца.
	Карен се приближи към него, косата й се развяваше от вихъра, създаван от перката. Обзет от радост, Харалд я прегърна.
	— Успяхме! — извика той. Тя също го прегърна, за негово огромно удоволствие, и му каза нещо. Той поклати глава, за да й покаже, че не я чува. Тя се притисна прекрасно близо и заговори до ухото му. Той усети как устните й докосват бузата му. Мислеше само за това, че сега лесно може да я целуне.
	— Трябва да го спрем, преди някой да е чул! — крещеше тя.
	Харалд си спомни, че това не е игра, и поправяха самолета, за да полетят на опасна тайна мисия. Пъхна глава в кабината, дръпна ръчката на дросела и изключи магнетите. Двигателят замлъкна.
	Когато шумът спря, църквата трябваше да утихне, но не стана така. Отвън се чуваше някакъв странен шум. Първо Харалд си помисли, че ушите му още кънтят от рева на двигателя, но постепенно осъзна, че е нещо друго. Още не се доверяваше на слуха си, но му се стори, че чува тропот на ботуши.
	Карен се втренчи в него с изумление и страх.
	Обърнаха се и хукнаха към прозорците. Харалд скочи на сандъка, от който беше надничал над високите первази. Подаде ръка на Карен, тя се качи до него и се вгледаха навън.
	Около тридесетина немски войници маршируваха по алеята.
	Отначало Харалд реши, че идват за него, но бързо установи, че не са екипирани като за преследване. Повечето изглеждаха невъоръжени. С тях имаше тежка, теглена от четири изморени коня кола, която бе натоварена с нещо като брезентови палатки. Те подминаха манастира и продължиха по алеята.
	— Какво става, по дяволите? — попита той.
	— Не бива да влязат тук!
	И двамата огледаха църквата. Главният вход в западния край имаше две огромни дървени врати. Сигурно оттам бяха вкарали Стършела в църквата, със свити криле. Оттам Харалд беше вкарал и мотора си. Отвътре вратите имаха огромна стара ключалка с гигантски ключ, както и дървено резе, което се поставяше на скоби.
	Имаше само още един изход, малката странична врата, която водеше към манастира. Харалд обикновено влизаше през нея. Тя имаше ключалка, но той не беше намирал ключ. Нямаше резе.
	— Можем да заковем малката врата, после ще влизаме и излизаме през прозорците, като Пайнтоп — каза Карен.
	— Имаме чук и пирони… трябва ни парче дърво.
	Трябваше лесно да намерят някаква летва в пълната с всякакви вехтории църква, но за негово разочарование не откриха нищо подходящо. Накрая той откърти една лавица от стената над тезгяха. Опря я по диагонал на вратата и я закова здраво за рамката.
	— Двама мъже могат да я разбият много лесно — каза Харалд. — Но поне никой няма да влезе по случайност и да разкрие тайната ни.
	— Могат да погледнат през прозорците — рече Карен. — Трябва им само нещо, на което да стъпят.
	— Хайде да скрием перката — Харалд грабна покривалото, което бяха свалили от ролс-ройса, и заедно го опънаха над носа на Стършела. То беше достатъчно голямо, за да скрие и кабината.
	Отстъпиха назад и Карен каза:
	— Още си прилича на самолет, но с покрит нос и сгънати назад крила.
	— За теб, да. Но ти вече знаеш какво е. Ако някой погледне през прозореца, ще види само вехтошарник.
	— Ако случайно не е пилот.
	— Тези отвън не бяха от „Луфтвафе“, нали?
	— Не зная — отвърна тя. — Най-добре да ида да разбера.


>>	Двадесет и втора глава

	Хермия беше живяла в Дания три години повече, отколкото в Англия, а внезапно това се оказа за нея чужда страна. Познатите улици на Копенхаген й изглеждаха враждебни и тя усещаше, че не се вписва. Бързаше като беглец по улиците, където се беше разхождала като дете, хванала баща си за ръка, невинна и безгрижна. И не беше само заради контролните пунктове, германските униформи и сиво-зелените мерцедеси. Дори датските полицаи я стряскаха.
	Навремето имаше приятели тук, но не се свърза с тях. Не искаше да излага още хора на опасност. Паул беше мъртъв, Йенс вероятно беше арестуван, а тя не знаеше какво се е случило с Арне. Чувстваше се като прокълната.
	Беше изтощена и скована след нощното пътуване с ферибота и съсипана от притеснение за Арне. Без да забравя нито за миг, че пълнолунието приближава, тя се насили да продължи с крайна предпазливост.
	Домът на Йенс Токсвиг на „Санкт Пол Гаде“ бе една от редицата едноетажни къщи, от които се излизаше право на тротоара. Номер петдесет и три изглеждаше празна. Никой не приближи до вратата, освен пощальона. Предишния ден, когато се обади от Борнхолм, в къщата се намираше поне един полицай, но явно бяха изтеглили охраната.
	Тя огледа и съседните. От едната страна имаше порутена къща, в която живееше млада двойка с дете — приличаха на хора, които бяха така погълнати от собствения си живот, че не обръщаха внимание на съседите си. Но в наскоро боядисаната и окичена с красиви перденца къща от другата страна живееше старица, която често поглеждаше през прозореца.
	След цели три часа наблюдение Хермия отиде до спретнатата къщичка и почука на вратата.
	На прага застана пълна жена с престилка, беше към шестдесетгодишна. Огледа малкото куфарче на Хермия и каза:
	— Не купувам нищо на вратата — усмихна се с превъзходство, сякаш отказът й бе белег за висок социален статус.
	Хермия се усмихна.
	— Казаха ми, че номер петдесет и три се дава под наем.
	Отношението на съседката веднага се промени.
	— Така ли? — попита тя заинтригувана. — Търсите си жилище, значи?
	— Да — жената се оказа точно толкова любопитна, колкото Хермия се надяваше да бъде. И за да я умилостиви още повече, добави: — Ще се омъжвам.
	Погледът на жената автоматично се стрелна към лявата й длан и Хермия й показа годежния пръстен.
	— Много е хубав. Е, трябва да кажа, че за мен ще е облекчение в съседната къща да живее уважавано семейство, особено след случилото се.
	— Случилото се?
	Тя сниши глас:
	— Това беше гнездо на комунистически шпиони.
	— Не! Наистина ли?
	Жената скръсти ръце над пристегнатия си с корсет бюст.
	— Арестуваха ги миналата сряда, цялата глутница.
	Хермия усети ледената тръпка на страха, но се принуди да продължи в същия дух.
	— Господи! И колко бяха?
	— Не мога да кажа с точност. Наемателят бе младият господин Токсвиг, който никак не приличаше на престъпник, макар че невинаги се държеше уважително с възрастните хора. После при него се нанесе един летец, иначе хубавко момче, ама много мълчаливо; но постоянно влизаха и излизаха всякакви типове, повечето военни.
	— И са ги арестували в сряда?
	— Точно на тротоара, където в момента шпаньолът на госпожа Шмид е вирнал крак до уличната лампа, имаше стрелба.
	Хермия ахна и ръката й полетя към устата.
	— О, не!
	Старицата кимна, доволна от ефекта, който разказът й произвеждаше, но не подозираше, че говори за любимия на Хермия.
	— Цивилен полицай простреля единия от комунистите — и добави напълно ненужно — С пистолет.
	Хермия беше така изплашена от наученото, че не можеше да продума. Успя да изрече три думи:
	— Кой беше прострелян?
	— Ами всъщност не го видях с очите си — рече жената с безкрайно съжаление. — Случило се е, докато бях при сестра си на „Фишерс Гаде“, за да взема една плетка за жилетка. Не е бил самият господин Токсвиг, това мога да кажа със сигурност, защото госпожа Ериксен от магазина видяла мъжа и каза, че не го познавала.
	— А… убиха ли го?
	— О, не. Според госпожа Ериксен май е бил ранен в крака. Викал е, когато хората от линейката са го вдигнали на носилката.
	Хермия беше сигурна, че простреляният е Арне. Като че ли и тя изпита болката от раната. Остана без дъх, беше замаяна. Трябваше да се махне от тази ужасна стара вещица, която разказваше с такова удоволствие за една трагедия.
	— Трябва да вървя — рече тя. — Каква ужасна случка. — И се обърна.
	— Е, трябваше да се сетя, че скоро ще дадат къщата под наем — каза жената зад гърба й.
	Хермия се отдалечи, без да й обръща внимание.
	Завиваше случайно по улиците, докато не се озова пред едно кафене, където седна, за да събере мислите си. Чаша гореща имитация на чай й помогна да се съвземе от шока. Трябваше да разбере със сигурност какво се е случило с Арне и къде е той сега. Но първо имаше нужда от място за пренощуване.
	Нае стая в евтин хотел близо до крайбрежната. Мястото беше долнопробно, но вратата на стаята й имаше здрава ключалка. Около полунощ един провлачен глас отвън я попита дали би искала питие и тя залости вратата и със стол.
	Остана будна до сутринта, чудеше се дали Арне е бил прострелян на „Санкт Пол Гаде“. И ако е бил той, колко зле е пострадал? Ако не, дали го бяха арестували с останалите, или още беше на свобода? Кого да попита? Можеше да се свърже със семейството му, но те вероятно не подозираха за това и само щеше да ги изплаши до смърт, ако спомене за стрелбата. Познаваше много от приятелите му, но единствените, които можеха да знаят нещо, бяха или мъртви, или в ареста, или се криеха.
	В ранните часове на утрото й хрумна, че има един човек, който почти със сигурност ще знае дали Арне е арестуван: командващият му офицер.
	Още призори тръгна към гарата и се качи на влак за Водал.
	Докато влакът пълзеше на юг и спираше във всяко заспало селце, тя мислеше за Дигби. Той сигурно вече беше в Швеция и чакаше нетърпеливо на кея в Калвсбю нея, Арне и филма. Рибарят се беше върнал сам и вероятно му беше казал, че Хермия не се е появила на срещата. Дигби нямаше откъде да знае дали е заловена, или просто нещо я е задържало. Щеше да е притеснен за нея така, както тя беше притеснена за Арне.
	Авиошколата изглеждаше опустяла. Самолети нямаше нито на летището, нито в небето. Няколко машини се ремонтираха и в единия от хангарите показваха частите на двигателя на група ученици. Насочиха я към сградата на управата.
	Наложи се да каже истинското си име, защото тук имаше хора, които я познаваха. Поиска да се види с командира на базата и добави:
	— Кажете му, че съм приятелка на Арне Олуфсен.
	Знаеше, че поема риск. Беше се срещала с командира на ескадрила Леадер Ренте и го помнеше като висок, слаб мъж с мустаци. Нямаше представа що за човек е. Ако се окажеше за нацистите, тя щеше сериозно да загази. Той можеше да се обади в полицията и да докладва за англичанка, която задава въпроси. Но Ренте обичаше Арне, както много хора тук, затова Хермия се надяваше, че заради него няма да я предаде. Така или иначе трябваше да опита. Трябваше да разбере какво се е случило.
	Ренте я прие веднага и я позна.
	— Господи, вие сте годеницата на Арне! Мислех, че сте се върнали в Англия — побърза да затвори вратата след нея; добър знак — щом искаше да останат насаме, значи нямаше да се обади в полицията, или поне не веднага.
	Тя реши да не обяснява защо е в Дания. Остави го сам да си вади изводи.
	— Опитвам се да открия Арне — каза тя. — Страхувам се, че може би има неприятности.
	— По-лошо — отвърна Ренте. — Най-добре седнете.
	Хермия остана права.
	— Защо? — извика тя. — Защо да сядам? Какво е станало?
	— Арестували са го миналата сряда.
	— И това ли е всичко?
	— Бил е прострелян и ранен, докато се е опитвал да избяга от полицията.
	— Значи е бил той.
	— Моля?
	— Една съседка ми каза, че някакъв човек бил прострелян. Как е?
	— Моля ви седнете, мила.
	Хермия седна.
	— Толкова ли е зле?
	— Да — Ренте се поколеба. После заговори тихо и бавно: — Ужасно съжалявам, че трябва да ви кажа това, но се опасявам, че Арне е мъртъв.
	Тя извика от мъка. В сърцето си вече знаеше, че е станало така, но възможността да го загуби беше толкова ужасна, че не смееше да мисли за нея. Сега се почувства като прегазена от влак.
	— Не. Не е вярно.
	— Умрял е в ареста.
	— Какво? — направи усилие да го слуша.
	— Умрял е в полицейското управление.
	В ума й се появи ужасно подозрение.
	— Измъчвали ли са го?
	— Не мисля. Изглежда, за да не издаде нещо при мъченията, той е отнел сам живота си!
	— О, Господи!
	— Жертвал се е, за да защити приятелите си, предполагам.
	Ренте й изглеждаше размазан и осъзна, че го вижда през сълзите, които се стичаха от очите й. Потърси носната си кърпичка и Ренте й подаде своята. Тя избърса лицето си, но сълзите не спираха.
	— Научих току-що — каза Ренте. — Обадих се на родителите му, за да им кажа.
	Хермия ги познаваше добре. Трудно се разбираше с непреклонния пастор: той като че ли общуваше с хората единствено като властваше над тях, а на нея подчинението не й се удаваше. Пасторът обичаше синовете си, но изразяваше обичта си чрез налагане на правила. Най-яркият й спомен за майката на Арне беше, че ръцете й бяха все напукани от постоянното миене на чинии, белене на зеленчуци и търкане на пода. Мисълта за тях я разсея от мислите за собствената й загуба и тя изпита силно състрадание. Сигурно бяха съсипани.
	— Предполагам, че за вас е било много тежко да съобщите подобна новина — каза тя на Ренте.
	— Наистина. Първородният им син.
	Това я накара да се замисли за другия им син, Харалд. Той беше светъл, а Арне — тъмен, различаваха се и в други отношения: Харалд беше по-сериозен, някак интелектуален, не притежаваше нехайния чар на Арне, но беше привлекателен по свой собствен начин. Арне беше споменал, че ще пита Харалд как да се промъкне в базата на Санде. Колко ли знаеше брат му? Дали беше замесен?
	Умът й се насочи към практическите въпроси, но тя се усещаше някак куха. Шокът, в който се намираше сега, щеше да й помогне да продължи живота си, но тя знаеше, че никога вече няма да е цяла.
	— Какво още ви казаха от полицията? — попита тя Ренте.
	— Официално заявяват, че е умрял, докато е давал информация, и че „никой друг не е замесен в смъртта му“, което е техният евфемизъм за самоубийство. Но един приятел от Политигаарден ми каза, че Арне го е направил, за да не го предадат на Гестапо.
	— А открили ли са нещо у него?
	— Какво имате предвид?
	— Например фотографии?
	Ренте се скова.
	— Приятелят ми не спомена нищо подобно, а за вас, а и за мен, е опасно дори да обсъждаме такава вероятност. Госпожице Маунт, аз обичах Арне и заради него бих ви помогнал всякак, но моля ви, не забравяйте, че като офицер съм се клел във вярност към краля, чиито заповеди сега са да сътруднича на окупационните сили. Каквито и да са личните ми възгледи, не мога да подкрепям шпионаж — и ако реша, че някой е замесен в подобна дейност, съм длъжен да докладвам фактите.
	Хермия кимна. Това си беше ясно предупреждение.
	— Оценявам искреността ви, капитане — тя стана и избърса лицето си. Спомни си, че кърпичката е негова, и каза: — Ще я изпера и ще ви я изпратя.
	— Дори не си го помисляйте — той заобиколи бюрото и сложи ръце на раменете й. — Наистина ужасно съжалявам. Моля да приемете най-искрените ми съболезнования.
	— Благодаря ви — отвърна Хермия и излезе.
	Щом се озова извън сградата, сълзите рукнаха отново. Кърпичката на Ренте съвсем подгизна. Хермия не беше предполагала, че в нея има толкова много течност. Когато тръгна към гарата, всичко се размазваше пред очите й.
	Чувството за празнота се завърна, докато обмисляше какво да стори. Мисията, която бе убила Паул и Арне, не беше приключена. Все още трябваше да се сдобие със снимки на радарната инсталация на Санде преди следващото пълнолуние. Но сега имаше и допълнителен мотив: отмъщение. Изпълнението на тази задача щеше да е най-болезнената отплата, която би могла да даде на мъжете, довели Арне до смъртта му. А и вече се беше сдобила с нова сила. Вече не се интересуваше за собствената си сигурност. Беше готова да поеме всякакъв риск. Щеше да върви по улиците на Копенхаген с високо вдигната глава и тежко и горко на всеки, който опиташе да я спре.
	Но какво точно трябваше да стори?
	Братът на Арне можеше да се окаже ключът. Харалд вероятно щеше да знае дали Арне се е върнал на Санде, преди да го заловят, и сигурно дори щеше да е наясно дали снимките са били у него при ареста. Освен това тя знаеше къде да намери Харалд.
	Качи се на влака за Копенхаген. Той се движеше толкова бавно, че стигнаха в града твърде късно, за да продължи пътуването си. Отиде в евтиния хотел, залости вратата срещу романтично настроени пияници и плака, докато не заспа. На сутринта хвана първия влак за предградието Янсборг.
	Във вестника, който купи на гарата, имаше заглавие „На половината път до Москва“. Нацистите бяха постигнали изумителен успех. Само за седмица бяха превзели Минск и напредваха към Смоленск, на триста и двадесет километра в територията на Съветите.
	Пълнолунието беше след осем дни.
	Тя каза на секретаря на училището, че е годеницата на Арне Олуфсен, и веднага я въведоха в кабинета на Хейс. Мъжът, който бе отговорен за образованието на Арне и Харалд, й заприлича на жираф с очила, който се взираше иззад дългия си нос в света отдолу.
	— Значи вие сте бъдещата съпруга на Арне — каза той сърдечно. — Много се радвам да се запознаем.
	Явно не знаеше нищо за трагедията.
	Хермия започна без предисловия:
	— Не сте ли чули новините?
	— Новини ли? Не съм сигурен, че…
	— Арне е мъртъв.
	— Боже Господи! — Хейс се стовари тежко на стола.
	— Мислех, че знаете.
	— Не. Кога е станало?
	— Вчера рано сутринта, в полицейското управление на Копенхаген. Отнел е живота си, за да избегне разпит от Гестапо.
	— Какъв ужас!
	— Това означава ли, че брат му още не знае?
	— Нямам представа. Харалд вече не е тук.
	Това я изненада.
	— Защо?
	— Страхувам се, че беше изключен.
	— Мислех, че е отличен ученик!
	— Да, но направи простъпка.
	Хермия нямаше време да обсъжда ученически прегрешения.
	— Къде е сега?
	— Предполагам в дома на родителите си — Хейс се смръщи. — Защо питате?
	— Искам да говоря с него.
	Хейс сякаш се замисли.
	— За нещо конкретно ли?
	Хермия се поколеба. Предпазливостта я караше да не споделя нищо за мисията си с него, но последните му въпроси предполагаха, че вече знае нещо.
	— Вероятно у Арне е имало мои вещи, когато са го арестували.
	Хейс се престори, че задава съвсем невинен въпрос, но стисна така силно ръба на бюрото, че кокалчетата му побеляха.
	— Може ли да попитам какви?
	Тя пак се поколеба, но реши да рискува.
	— Няколко фотографии.
	— О…
	— Това говори ли ви нещо?
	— Да.
	Хермия се зачуди дали Хейс ще й се довери. Той нямаше как да знае дали тя всъщност не е от полицията и само се представя за годеница на Арне.
	— Арне умря заради тези снимки — каза тя. — Опитваше се да ги предаде на мен.
	Хейс кимна, явно беше взел решение.
	— След като беше изключен, една нощ Харалд се върна в училището и проникна във фотографската тъмна стаичка в химическата лаборатория.
	Хермия въздъхна от облекчение. Харалд беше проявил филма.
	— Видяхте ли снимките?
	— Да. Казах на всички, че са били фотографии на млади дами в дръзки пози, но само за заблуда. Бяха снимки на военно съоръжение.
	Хермия се въодушеви. Значи снимките бяха направени. Дотук мисията беше успешна. Но къде беше филмът сега? Дали Харалд бе успял да го предаде на Арне? В такъв случай трябваше да е в полицията и саможертвата на Арне беше безсмислена.
	— Харалд кога направи това?
	— Миналия четвъртък.
	— Арестували са Арне в сряда.
	— Значи снимките са още у Харалд.
	— Да — Хермия се обнадежди. Смъртта на Арне не беше безсмислена. Жизненоважният филм още съществуваше някъде. Изправи се.
	— Благодаря ви за помощта.
	— На Санде ли отивате?
	— Да. Да намеря Харалд.
	— Късмет — рече Хейс.


>>	Двадесет и трета глава

	Немската армия разполагаше с милион коне. Повечето дивизии включваха и рота ветеринари, които се грижеха за болните и ранени животни, търсеха фураж и прибираха избягалите. Такава рота сега беше разквартирувана в Кирстенслот.
	Това беше възможно най-лошият късмет за Харалд. Офицерите живееха в замъка, а около стотина мъже се настаниха в разрушения манастир. Старите галерии до църквата, в която се криеше Харалд, се превърнаха във ветеринарница за конете.
	Армията беше убедена от господин Духвиц да не използва самата църква. Карен бе умолявала баща си да преговаря за това, като каза, че не иска войниците да унищожат детските й съкровища, складирани там. Господин Духвиц беше изтъкнал пред командващия офицер, капитан Клайс, че заради вехториите в църквата така или иначе не е останало много място. След като хвърли един поглед през прозореца — Харалд го нямаше, предупреден от Карен — Клайс се съгласи да я остави заключена. За компенсация поиска три стаи в замъка за офицерите и всичко беше уредено.
	Немците бяха дружелюбни и любезни — и любопитни. Ремонтът на Стършела и без това беше много труден, а сега Харалд трябваше да работи и под носа на войниците.
	Той свали гайките, които държаха капсулования водещ мост.
	Планираше да разкачи повредения участък и да се промъкне покрай войниците, за да го отнесе в работилницата на фермера Нилсен. Ако Нилсен му позволеше, щеше да го поправи там. Междувременно невредимият трети лост с амортисьора щеше да поддържа тежестта на целия самолет.
	Спирачката за колесника вероятно също беше повредена, но Харалд не смяташе да се занимава със спирачки. Те се използваха само за маневриране по пистата, а Карен беше казала, че ще се оправи и без тях.
	Докато работеше, Харалд все поглеждаше през прозорците, защото очакваше всеки момент да види физиономията на капитан Клайс или на някой от тях. Клайс имаше голям нос и щръкнала напред брадичка и това му придаваше войнствено изражение. Обаче никой не се появи и след няколко минути Харалд вече държеше V-образната подпора в ръцете си.
	Качи се на един сандък да погледне през прозореца. Източният край на църквата беше отчасти скрит от едно кестеново дърво, което по това време имаше много кичеста корона. Като че ли никой не се мяркаше наблизо. Харалд хвърли подпората през прозореца и скочи на земята до нея.
	Отвъд дървото видя голямата морава на замъка. На нея войниците бяха опънали четири големи палатки и бяха паркирали машините си — джипове, конски вагони и цистерни с гориво. Неколцина мъже сновяха между палатките, но вече беше следобед и повечето войници бяха по задачи: водеха коне до гарата и обратно, преговаряха с фермери за слама или лекуваха болните коне в Копенхаген и други градове.
	Харалд взе подпората и тръгна бързо към гората.
	Щом зави зад църквата, видя капитан Клайс.
	Капитанът беше едър човек с агресивно излъчване. Стоеше с кръстосани на гърдите ръце и разкрачени крака, докато разговаряше с един сержант. И двамата се обърнаха и погледнаха право към Харалд.
	На Харалд буквално му се догади от страх. Нима щяха да го заловят толкова рано? Спря, искаше да се обърне, но осъзна, че бягството ще е особено уличаващо. Поколеба се, после продължи напред, като съзнаваше, че изглежда гузен и че държи част от колесника на самолет. Бяха го спипали на местопрестъплението и единственото, което можеше да направи сега, бе някак да ги заблуди. Опита се да държи подпората съвсем небрежно, сякаш носи тенис ракета или книга.
	— Кой си ти? — попита го Клайс на немски.
	Харалд преглътна и опита да запази спокойствие.
	— Харалд Олуфсен.
	— И какво носиш?
	— Това ли? — Харалд чуваше ударите на сърцето си. Отчаяно се опита да измисли нещо правдоподобно. — Това е, ами… — Усети, че се изчервява, после беше спасен от внезапно вдъхновение. — Част от косачната част на машината за жътва. — Хрумна му, че необразовано датско момче не би говорило добър немски и се зачуди дали Клайс е достатъчно схватлив да забележи тази аномалия.
	— Какво й има на машината? — попита Клайс.
	— Ами мина над един камък и се счупи рамата.
	Клайс взе подпората от ръцете му. Харалд искрено се надяваше капитанът да няма представа какво гледа. Той се занимаваше с коне и сигурно не беше запознат с частите на колесника на самолет. Харалд затаи дъх и зачака присъдата на Клайс. Той най-сетне му върна подпората.
	— Добре, върви.
	Харалд тръгна към гората.
	Когато се отдалечи достатъчно, спря и се облегна на едно дърво. Беше преживял ужасен миг. Помисли си, че ще повърне, но успя да потисне гаденето.
	Окопити се някак. Щеше да има още такива моменти. Трябваше да свиква.
	Той продължи. Времето беше топло, но облачно, лятна комбинация, която беше добре позната в Дания, където нито едно място не бе достатъчно далече от морето. Когато наближи фермата, се зачуди колко ли бесен ще е старият Нилсен, задето го беше напуснал без предупреждение още след първия си работен ден.
	Откри го в двора, взираше се свирепо в един трактор, от чийто двигател струеше пара.
	Нилсен го изгледа враждебно.
	— Какво искаш, беглецо?
	Това беше лошо начало.
	— Извинявай, че си тръгнах без обяснение — каза Харалд. — Извикаха ме внезапно у дома и нямах време да поговоря с теб, преди да замина.
	Нилсен не го попита какъв е бил спешният случай.
	— Не мога да плащам на ненадеждни работници.
	Това обнадежди Харалд. Ако злият стар фермер се интересуваше само от парите, можеше да си ги задържи.
	— Не искам да ми плащаш.
	Нилсен само изсумтя, но като че ли злобата му понамаля.
	— Какво искаш тогава?
	Харалд се поколеба. Това беше трудната част. Не искаше да казва на Нилсен твърде много.
	— Услуга.
	— Каква?
	Харалд му показа подпората.
	— Искам да използвам работилницата ти, за да поправя част от мотоциклета си.
	Нилсен се вгледа в него.
	— Господи, голям си куражлия, момче.
	Така си е, помисли си Харалд.
	— Много е важно — започна да се моли той. — Може с това да ми платите за един ден работа.
	— Вероятно. — Нилсен се колебаеше, явно не искаше да му помага никак, но скъперничеството му надделя. — Добре тогава.
	Харалд скри въодушевлението си.
	— Ако оправиш първо проклетия трактор — добави Нилсен.
	Харалд изруга под нос. Не искаше да губи време с трактора на Нилсен, трябваше да оправи самолета бързо. Но май ставаше дума само за прегрял радиатор.
	— Добре.
	Нилсен тръгна да намери нещо друго, за което да мърмори.
	Тракторът скоро спря да пуска пара и Харалд огледа двигателя. Веднага видя, че един маркуч беше прогнил там, където се съединяваше с една тръба, и водата от охладителната система изтичаше. Нямаше шанс да намери резервен маркуч, разбира се, но за щастие този беше достатъчно дълъг, затова можеше да изреже изгнилия край и да го свърже наново. Взе една кофа гореща вода от кухнята на фермата и напълни радиатора — ако пуснеше студена вода през прегрял двигател, щеше да го съсипе. Накрая запали трактора, за да е сигурен, че маркучът е стабилно закрепен. Беше.
	Най-сетне отиде в работилницата.
	Трябваше му някаква тънка ламарина, за да подсили счупената част на оста. Вече знаеше къде да я намери. На стената имаше четири метални лавици. Свали всичко от най-горната и подреди предметите на долните три. После свали и лавицата. С ножиците за метал на Нилсен той отряза крайчетата на лавицата и ги раздели на четири ивици.
	Щеше да ги използва като шплинтове.
	Стегна една ивица в менгемето и я удря с чука, докато не я изви така, че да пасне на овала на тръбата. Направи същото с останалите три ивици. После ги завари върху повредените участъци.
	Отдръпна се назад, огледа творението си и каза на глас:
	— Грозничко, но ще свърши работа.
	Когато тръгна през гората към замъка, чуваше шумовете от лагера на войниците: мъже си подвикваха, мотори ревяха, коне цвилеха. Беше ранна вечер и войниците явно бяха приключили задълженията си. Той се зачуди дали ще успее да се вмъкне безпрепятствено в църквата.
	Приближи от задната страна на манастира. В северния край на църквата един млад редник се беше облегнал на стената и пушеше. Харалд му кимна и войникът каза на датски:
	— Добър ден, аз съм Лео.
	Харалд опита да се усмихне.
	— Аз съм Харалд, приятно ми е.
	— Искаш ли цигара?
	— Благодаря, друг път. Много съм гладен.
	Харалд заобиколи от другата страна на църквата. Преди време беше намерил един пън и го изтъркаля под прозорците. Сега се качи на него, пъхна подпората през лишения от стъкло прозорец и я хвърли върху сандъка от вътрешната страна. Тя отскочи от него и падна на пода, а Харалд се провря в църквата.
	— Здравей! — чу се глас.
	Сърцето му замря, после видя Карен. Тя беше до опашката на самолета и работеше нещо по повреденото крило. Харалд вдигна подпората от пода и отиде да й я покаже.
	Тогава някой каза на немски:
	— Нали уж тук нямаше никого!
	Харалд се извъртя рязко. Младият редник, Лео, надничаше през прозореца. Харалд се втренчи в него ужасен, като проклинаше късмета си.
	— Това е склад — каза той.
	Лео се провря през прозореца и скочи на пода. Харалд погледна крадешком към опашката на самолета. Карен беше изчезнала. Лео се огледа, повече с любопитство, отколкото с подозрение.
	Стършелът беше покрит от перката до кабината и крилете му бяха сгънати назад, но фюзелажът се виждаше, а опашката се забелязваше дори от другия край на църквата. Колко ли наблюдателен беше Лео?
	За щастие войникът се заинтересува повече от ролс-ройса.
	— Хубава кола — каза той. — Твоя ли е?
	— За нещастие не — отвърна Харалд. — Мотоциклетът е мой. — Той вдигна подпората от Стършела. — Това е за коша. Опитвам се да го оправя.
	— О! — Лео не показа никакъв скептицизъм. — Бих искал да ти помогна, но не разбирам нищо от машини. Разбирам от коне.
	— Е, естествено. — Бяха почти на една възраст и Харалд изпита съчувствие към самотния младеж, който беше така далече от дома. Все пак му се искаше Лео да си тръгне, преди да е видял твърде много.
	Чу се смразяващ вой на тръба.
	— Време е за вечеря — каза Лео.
	Слава богу, рече си Харалд.
	— Беше ми приятно да си поговорим, Харалд. Надявам се да се видим отново.
	— И аз.
	Лео се качи на сандъка и се измъкна през прозореца.
	— Господи! — възкликна Харалд.
	Карен се появи иззад опашката на Стършела, изглеждаше изплашена.
	— Това беше много гаден момент.
	— Той не подозираше нищо, само искаше да поговори с някого.
	— Господ да ни пази от дружелюбни немци — рече тя с усмивка.
	— Амин. — Обичаше да я вижда усмихната. Сякаш слънце изгряваше. Гледа лицето й толкова дълго, колкото посмя.
	После се обърна към крилото, по което беше работила, и видя, че поправя дупките. Приближи се и застана до нея. Тя беше облечена със стари кадифени панталони — които изглеждаха така, сякаш беше копала в градината с тях — и мъжка риза с навити ръкави.
	— Лепя парчета лен върху повредените участъци — обясни Карен. — Когато лепилото изсъхне, ще ги боядисам отгоре, за да ги херметизирам.
	— Откъде взе материал, лепило и боя?
	— От театъра. Попърхах малко с мигли пред един сценичен.
	— Браво на теб. — Явно за нея беше много лесно да накара мъжете да изпълняват желанията й. Той я ревнуваше от този сценичен. — Какво правиш в театъра по цял ден?
	— Ами разучавам главната роля в „Силфидите“.
	— Ще танцуваш ли на сцената?
	— Не. Има две трупи, така че и двете солистки трябва да се разболеят, за да изляза аз.
	— Колко жалко. Бих искал да те видя.
	— Ако се случи невъзможното, ще ти намеря билет. — Тя отново се съсредоточи върху крилото. — Трябва да се уверим, че няма вътрешни повреди.
	— Това означава да огледаме дървените части под тъканта. — Да.
	— Е, сега вече имаме материали за поправка на дупките, затова може да изрежем нещо като инспекционен панел в платното и да погледнем вътре.
	Тя не изглеждаше сигурна.
	— Ами…
	Според Харалд ленът трудно щеше да се реже с нож, но той намери един остър секач на рафта с инструментите.
	— Къде да срежем?
	— Близо до подпорите.
	Харалд притисна секача към платното и щом го проби, то се разпра относително лесно. Направи L-образен процеп и го вдигна като капак.
	Карен насочи лъча на фенерчето към дупката, после се приближи и надникна вътре. Не бързаше, огледа внимателно, преди да отдръпне глава и да пъхне ръката си. Хвана нещо и го разтърси силно.
	— Мисля, че извадихме късмет — каза тя. — Всичко е здраво.
	Тя се отдръпна и Харалд зае мястото й. Бръкна вътре, хвана една подпора и започна да я дърпа. Цялото крило се разклати, но подпората не се разхлаби.
	Карен беше доволна.
	— Напредваме. Ако утре приключа с платното, ти може да монтираш подпората и всичко по рамката ще е готово. Остава да намерим кабели. А имаме още цели осем дни.
	— Не съвсем — рече Харалд — Вероятно ще трябва да стигнем в Англия поне двайсет и четири часа преди въздушното нападение, за да имат възможност да се възползват от информацията ни. Това скъсява срока до седем дни. А за да пристигнем на седмия ден, трябва да потеглим предната вечер и да летим през нощта. Всъщност разполагаме най-много с шест дни.
	— Тогава ще се наложи да приключа с платното тази нощ. — Тя си погледна часовника. — Най-добре да се появя на вечеря и ще се върна възможно най-скоро.
	Тя остави лепилото, изми си ръцете на мивката със сапуна, който беше донесла за Харалд от замъка. Той я гледаше. Винаги му беше мъчно, когато тя си тръгваше. Искаше да е с нея по цял ден, всеки ден. Предполагаше, че точно това чувство кара хората да се женят. Дали искаше да се ожени за Карен? Ама че глупав въпрос. Разбира се, че искаше. Нямаше никакви съмнения. Понякога се опитваше да си представи какви ще са след десет години, преситени един от друг и отегчени, но му се струваше невъзможно. Карен никога нямаше да е отегчителна.
	Тя си подсуши ръцете в кърпа.
	— За какво си се замислил така?
	Той усети, че се изчервява.
	— Чудех се какво ли крие бъдещето.
	Карен се вгледа право в очите му и той почувства, че чете мислите му; после тя извърна поглед и рече:
	— Полетът над Северно море е дълъг. Хиляда километра без никаква суша. Затова трябва да се погрижим старото хвърчило да ги измине.
	Приближи се до прозореца и се качи на сандъка.
	— Не ме гледай, подобни пози не подхождат на дама.
	— Няма, кълна се — каза той през смях.
	Карен се издърпа, а той безсрамно наруши обещанието си и през цялото време се взира в задника й. Тя се провря навън и изчезна от поглед.
	Харалд пак се върна при Стършела. Намери гайките и болтовете там, където ги беше оставил — на работния тезгях. Клекна до колелото, нагласи подпората на място и започна да завинтва болтовете, които я прикрепяха към фюзелажа и към осите на колелата.
	Точно приключваше, когато Карен се върна, много по-скоро от очакваното.
	Той се усмихна, доволен, че я вижда, и тогава забеляза, че е притеснена.
	— Какво става?
	— Майка ти се обади по телефона.
	Харалд се вбеси.
	— По дяволите! Не трябваше да й казвам къде съм. С кого е говорила?
	— С баща ми. Той й казал, че определено не си тук, и тя като че ли му е повярвала.
	— Слава богу. — Беше доволен, че не сподели с майка си, че живее в старата църква. — И защо се е обадила?
	— Има лоши новини.
	— Какви?
	— За Арне.
	Харалд с гузно сепване осъзна, че през последните няколко дни почти не беше помислял за брат си, който лежеше в затвора.
	— Какво е станало?
	— Арне… е мъртъв.
	Отначало не повярва.
	— Мъртъв ли? — повтори той, сякаш не разбираше значението на думата. — Как така ще е мъртъв?
	— От полицията казали, че се е самоубил.
	— Самоубил? — Имаше чувството, че светът рухва около него, стените на църквата се срутват, дърветата в парка се стоварват на земята, а силен вятър отнася замъка Кирстенслот. — Защо го е направил?
	— За да избегне разпит от Гестапо, така е казал командирът му на майка ти.
	— Да избегне… — Харалд веднага осъзна какво значи това. — Той се е страхувал, че няма да издържи на мъченията.
	Карен кимна.
	— Явно.
	— Ако беше проговорил, щеше да ме предаде.
	Тя мълчеше, нито се съгласяваше, нито му противоречеше.
	— Самоубил се е, за да ме защити. — Харалд внезапно усети нужда тя да потвърди заключението му. Хвана я за раменете и изкрещя: — Прав съм, нали? Това е! Направил го е заради мен! Кажи нещо, за бога!
	— Мисля, че си прав — прошепна Карен.
	Само след миг гневът му преля в мъка, която го удави, и той изгуби контрол. В очите му избиха сълзи и цялото му тяло се разтресе от ридания.
	— Господи — нареждаше той, покрил мокрото си лице с длани. — Господи, какъв ужас.
	Усети, че Карен го прегръща. Внимателно придърпа главата му към рамото си. Сълзите му попиваха в косата й и се стичаха по шията й. Тя галеше врата му и целуваше мокрото му лице.
	— Горкият Арне — каза Харалд със задавен от мъка глас. — Горкият Арне.
	— Съжалявам — шепнеше Карен. — Скъпият ми Харалд, толкова съжалявам.


>>	Двадесет и четвърта глава

	Насред Политигаарден, полицейското управление на Копенхаген, имаше просторен кръгъл вътрешен двор. Той бе обрамчен от аркада с класически двойни колони, които се издигаха на съвършено равни разстояния. За Петер Флеминг този дизайн символизираше реда и правилата, които позволяваха да се извади на бял свят човешката низост. Той често се чудеше дали това е било намерението на архитекта или просто е искал вътрешният двор да изглежда добре.
	С Тилде Ясперсен стояха в галерията, облегнати на двойка колони, и пушеха. Тилде беше с блузка без ръкави, която разкриваше гладката кожа на ръцете й. От лактите надолу по тях имаше тънки руси косъмчета.
	— Гестапо са приключили с Йенс Токсвиг — каза й Петер.
	— И?
	— Нищо. — Това го вбесяваше и той разкърши рамене, за да освободи напрежението. — Казал им е всичко, което знае, разбира се. Бил е в Нощна стража, предавал е информация на Паул Кирке и се е съгласил да подслони Арне Олуфсен. Казал също, че целият проект е организиран от годеницата на Арне, Хермия Маунт, която работи в МИ–6 в Англия.
	— Интересно — но това не ни води доникъде.
	— Точно така. За нещастие Йенс не знае кой се е промъкнал в базата на Санде и няма представа за филма, проявен от Харалд.
	Тилде дръпна отново. Петер гледаше устата й. Тя като че ли целуваше цигарата. Вдиша, после издиша дима през ноздрите си.
	— Арне се самоуби, за да защити някого — каза Тилде. — Предполагам, че филмът е в този човек.
	— Или е още в брат му, или той го е предал на друг. Така или иначе трябва да говорим с него.
	— А къде е той?
	— В къщата на пастора на Санде, предполагам. Харалд няма друг дом. — Погледна си часовника. — Ще хвана влака след час.
	— Защо не се обадиш по телефона?
	— Не искам да му давам шанс да избяга.
	Тилде изглеждаше притеснена.
	— И какво ще кажеш на родителите му? Не мислиш ли, че ще обвинят теб за случилото се с Арне?
	— Те не знаят, че съм бил с него, когато се застреля. Не знаят дори, че аз го арестувах.
	— Предполагам — отвърна тя със съмнение.
	— Както и да е, не ми пука какво си мислят — рече Петер нетърпеливо. — Генерал Браун побесня, когато му казах, че може би шпионите имат снимки на базата в Санде. Един Господ знае какво държат немците там, но явно е много секретно. А той обвинява мен. Ако филмът напусне Дания, не знам какво ще ми се случи.
	— Но именно ти разкри шпионския пръстен!
	— Почти ми се иска да не го бях правил. — Той хвърли цигарата и я стъпка с обувката си. — Искам да дойдеш на Санде с мен.
	Сините й очи го погледнаха одобрително.
	— Разбира се, щом имаш нужда от помощта ми.
	— И искам да се запознаеш с родителите ми.
	— Къде ще отседнеш?
	— Знам един малък хотел в Морлунде, тих и чист, мисля, че ще ти хареса. — Баща му имаше хотел, разбира се, но той беше твърде близо до дома му. Ако Тилде останеше там, цялото население на Санде щеше да знае какво върши тя минута по минута.
	Петер и Тилде не бяха разговаряли за случилото се в апартамента му, макар че оттогава изминаха шест дни. Той не знаеше какво да каже. Беше изпитал порив да прави секс с нея пред Инге, а Тилде явно нямаше нищо против, споделяше страстта му и като че ли разбираше нуждата му. След това тя изглеждаше притеснена и той я откара до дома й, като я целуна за лека нощ.
	Това не се повтори. Вече беше доказал каквото имаше за доказване. На следващата нощ отиде в дома на Тилде, но синът й беше буден, искаше да пие вода и се оплакваше от кошмари, и Петер си тръгна рано. Сега мислеше за пътуването до Санде като за шанс да остане насаме с нея.
	Но тя като че ли се колебаеше. Зададе му още един практически въпрос:
	— Ами Инге?
	— Ще наема болногледачи да се грижат за нея денонощно, както когато отидох до Борнхолм.
	— Разбирам.
	Тя се вгледа към двора, мислеше, а той се взираше в профила й: малкия нос, извитата уста, решителната брадичка. Спомни си поглъщащата тръпка да я притежава. Със сигурност не можеше да е забравила това.
	— Не искаш ли да прекараме една нощ заедно?
	Тя се обърна към него с усмивка.
	— Разбира се, че искам. Най-добре да ида да си събера багажа.

	* * *

	На следващата сутрин Петер се събуди в хотел „Ойстерпорт“ в Морлунде. „Ойстерпорт“ беше уважаван хотел, но собственикът му, Ерланд Бертен, не беше женен за жената, която се наричаше госпожа Бертен. Ерланд имаше съпруга в Копенхаген, която не искаше да му даде развод. Никой в Морлунде не знаеше това, освен Петер Флеминг, а той го разбра по случайност, докато разследваше убийството на Якоб Бертен, който не беше роднина на хотелиера. Петер се погрижи Ерланд да научи, че е разбрал за истинската госпожа Бертен, но иначе запази тази информация за себе си, защото знаеше, че тайната му дава власт над Ерланд. Сега можеше да разчита на неговата дискретност. Каквото и да се случеше между него и Тилде в хотел „Ойстерпорт“, Ерланд нямаше да каже на никого.
	Така или иначе те все пак не спаха заедно. Влакът закъсня и пристигна посред нощ, много след последния ферибот за Санде. Изморени и изнервени след вбесяващото пътуване, те се регистрираха в отделни единични стаи и поспаха няколко часа. Сега трябваше да се качат на първия ферибот сутринта.
	Петер се облече бързо, после отиде да почука на вратата на Тилде. Тя тъкмо си слагаше сламена шапка и я нагласяше пред огледалото над камината. Той я целуна по бузата, не искаше да й разваля грима.
	Тръгнаха към пристанището. Един местен полицай и германски войник поискаха личните им карти, когато се качиха на ферибота. Тази проверка беше нещо ново. Петер предположи, че е допълнителна мярка, наложена от немците заради интереса на шпионите към Санде. Но можеше да се окаже полезна и за него. Той показа полицейската си значка и ги накара да записват имената на всички посетители на острова през следващите няколко дни. Щеше да е интересно да разбере кой ще дойде на погребението на Арне.

	* * *

	От другата страна на канала ги чакаше файтон от хотела. Петер каза на кочияша да ги откара право в дома на пастора.
	Слънцето се подаваше над хоризонта и сияеше в малките прозорчета на ниските къщи. През нощта беше валяло и по твърдата трева на пясъчните дюни блещукаха капки. Лек бриз къдреше повърхността на морето. Островът като че ли се беше пременил в най-новите си дрехи за посещението на Тилде.
	— Какво красиво място — рече тя. Той беше доволен, че й харесва. Сочеше й забележителностите, докато пътуваха: хотелът, къщата на баща му — най-голямата на острова — и военната база, станала цел на шпионския пръстен.
	Щом наближиха къщата на пастора, Петер забеляза, че вратата на малката църква е отворена и от нея се носеше звук на пиано.
	— Сигурно е Харалд — каза той. Сам чу вълнението в гласа си. Нима щеше да е толкова лесно? Изкашля се и заговори с по-дълбок и по-спокоен глас: — Да проверим, какво ще кажеш?
	Слязоха от каретата.
	— Кога да се върна за вас, господин Флеминг? — попита кочияшът.
	— Чакай тук, ако обичаш.
	— Трябва да взема и други клиенти…
	— Просто чакай!
	Кочияшът измърмори нещо под нос.
	— Ако не си тук, когато изляза, си уволнен — каза Петер. Човекът се намуси още повече, но не възрази.
	Петер и Тилде влязоха в църквата. Пред пианото в дъното седеше висок човек. Беше с гръб към вратата, но Петер разпозна едрите плещи и голата глава. Това беше Бруно Олуфсен, бащата на Харалд.
	Петер се смръщи от разочарование. Нямаше търпение за този арест. Трябваше обаче да внимава и да не действа прибързано.
	Пасторът свиреше бавен химн в минорна гама. Петер се озърна към Тилде и видя, че тя изглежда тъжна.
	— Не ставай глупава — прошепна той. — Старецът е твърд като желязо.
	Химнът свърши и Олуфсен започна друг. Петер нямаше намерение да чака.
	— Пасторе! — извика той силно.
	Пасторът не спря да свири веднага, а довърши фразата, като позволи на музиката да изкънти още миг в църквата. Накрая се обърна.
	— Младият Петер — каза той с безизразен глас.
	Петер беше шокиран от вида на пастора, изглеждаше остарял. Лицето му бе набраздено от тревога, а сините му очи бяха изгубили ледения си блясък. Петер се съвзе от изненадата и каза:
	— Търся Харалд.
	— Не съм си помислил, че идваш да изкажеш съболезнованията си — отвърна хладно пасторът.
	— Той тук ли е?
	— Това официално разследване ли е?
	— Защо питаш? Да не би Харалд да се е забъркал в нещо?
	— Разбира се, че не.
	— Радвам се да го чуя. Той в къщата ли е?
	— Не. Не е на острова. Не знам къде е.
	Петер погледна Тилде. Това беше разочарование — но от друга страна, бе знак, че Харалд е виновен. Иначе защо ще изчезва?
	— И къде е според теб?
	— Отиде си.
	„Арогантен както винаги. Но този път на пастора нямаше да му се размине“, помисли си Петер с наслада.
	— Големият ти син се самоуби, защото го заловиха като шпионин — каза той рязко.
	Пасторът потрепна, сякаш го бяха зашлевили.
	Петер чу как Тилде ахна до него и осъзна, че е шокирана от жестокостта му, но продължи:
	— Малкият ти син вероятно е виновен в подобно престъпление. Не си в позиция да се надуваш и да се правиш на важен пред полицията.
	Гордото лице на пастора изразяваше болка и уязвимост.
	— Казах ти, че не знам къде е Харалд — каза той бавно. — Имаш ли други въпроси?
	— Какво криеш?
	Пасторът въздъхна.
	— Ти си член на моето паство и ако дойдеш при мен за духовна подкрепа, няма да те отпратя. Но няма да говоря с теб по никакъв друг повод. Ти си арогантен и жесток и толкова безполезен, колкото може да бъде едно Божие създание. Махай ми се от очите.
	— Не можеш да гониш хора от църквата — тя не е твоя собственост.
	— Ако искаш да се молиш, добре си дошъл. Иначе се махай.
	Петер се поколеба. Не искаше да се остави да го изхвърлят, но знаеше, че е победен. След малко хвана Тилде за ръка и я изведе навън.
	— Казах ти, че е проклет.
	Тя изглеждаше разстроена.
	— Мисля, че човекът страда.
	— Сигурно. Но дали каза истината?
	— Явно Харалд се укрива. Което означава, че вероятно филмът е у него.
	— Значи трябва да го намерим — Петер обмисляше разговора. — Чудя се дали баща му наистина не знае къде е.
	— Пасторът лъгал ли е някога?
	— Не, но може да е направил изключение, за да защити сина си.
	Тилде махна с ръка.
	— И без това няма да измъкнем нищо повече от него.
	— Съгласен съм, но важното е, че сме на прав път. Нека опитаме с майката. Тя поне е от плът и кръв.
	Тръгнаха към къщата. Петер насочи Тилде към задната врата. Почукаха и влязоха, без да чакат отговор, както беше обичайно на острова.
	Лизбет Олуфсен седеше до кухненската маса и не правеше нищо. Петер никога не я беше виждал да бездейства: тя все готвеше или чистеше. Дори в църквата вършеше нещо, оправяше столовете, вадеше псалтири или ги събираше, пълнеше котела с торф, за да се стопли голямата зала през зимата. Сега седеше и се взираше в ръцете си. Те бяха напукани и разранени на места като на рибар.
	— Госпожо Олуфсен?
	Тя извърна лице към него. Очите й бяха зачервени, а бузите — изпити. След миг го позна и каза безизразно:
	— Здравей, Петер.
	Той реши да подходи по-внимателно с нея.
	— Съжалявам за Арне.
	Тя кимна леко.
	— Това е Тилде, моя приятелка. Работим заедно.
	— Радвам се да се запознаем.
	Той седна до масата и кимна на Тилде да направи същото. Вероятно един прост, практически въпрос щеше да извади госпожа Олуфсен от унеса й.
	— Кога е погребението?
	Тя се замисли за миг и отвърна:
	— Утре.
	Така беше по-добре.
	— Говорих с пастора — каза Петер. — Видяхме се в църквата.
	— Сърцето му е разбито, но той не го показва пред никого.
	— Разбирам. Сигурно и Харалд е ужасно разстроен.
	Тя го погледна и бързо сведе очи към ръцете си. Погледът беше съвсем мимолетен, но Петер прочете страх и измама в него.
	— Не сме говорили с Харалд — каза тя.
	— Защо?
	— Не знаем къде е.
	Петер не можеше да разбере кога точно го лъже, но беше сигурен в намерението й да го заблуди. Това го ядоса — пасторът и съпругата му, които претендираха за морално превъзходство над останалите, криеха истината от полицията. Той повиши глас:
	— Във ваш интерес е да ни сътрудничите!
	Тилде сложи длан на ръката му, за да го спре, изглеждаше ядосана. Той й кимна да продължи.
	— Госпожо Олуфсен — рече Тилде. — Съжалявам, че трябва да ви го кажа, но Харалд вероятно е замесен в същата нелегална дейност като Арне.
	Госпожа Олуфсен изглеждаше изплашена.
	— Ако продължава така, когато го хванем, ще има много големи неприятности.
	Старата жена завъртя глава, изглеждаше разстроена, но не каза нищо.
	— Ако ни помогнете да го намерим, ще направите най-доброто за него.
	— Не знам къде е — повтори тя, но не така твърдо.
	Петер усети слабостта й. Изправи се, наведе се над кухненската маса и приближи лице към нейното.
	— Видях как Арне умира — каза той безмилостно.
	Очите на госпожа Олуфсен се разшириха от ужас.
	— Видях как синът ти опря пистолета в гърлото си и натисна спусъка — продължи той.
	— Петер, недей… — обади се Тилде.
	Той не й обърна внимание.
	— Видях как кръв и мозък плисват по стената зад него.
	Госпожа Олуфсен изкрещя от ужас и мъка.
	Петер доволно установи, че е на път да я пречупи, и се възползва от това.
	— Големият ти син беше шпионин и престъпник и свърши като такъв. „Тоз, който вади меч, от меч умира“, нали така пише в Библията. Искаш ли същото да се случи и с другия ти син?
	— Не — прошепна тя. — Не.
	— Кажи ми къде е!
	Кухненската врата се отвори рязко и пасторът нахлу в стаята.
	— Ти, мерзавецо!
	Петер се изправи, стреснат, но предизвикателен.
	— Длъжен съм да разпитам…
	— Махай се от къщата ми.
	— Да вървим, Петер — обади се Тилде.
	— Но аз искам да знам…
	— Веднага! — изрева пасторът. — Махай се! — И тръгна да заобиколи масата.
	Петер отстъпи. Знаеше, че не бива да позволява да му крещят. Той вършеше законна полицейска работа и имаше право да задава въпроси. Но внушителното присъствие на пастора го плашеше, въпреки че под сакото си имаше оръжие, и той усети как започва да отстъпва към вратата.
	Тилде я отвори и излезе навън.
	— Не съм свършил с вас двамата — рече Петер вяло и излезе заднешком.
	Пасторът затръшна вратата в лицето му.
	Петер се извърна и изсъска:
	— Проклети лицемери. И двамата са такива.
	Файтонът ги чакаше.
	— Карай към къщата на баща ми — нареди Петер, щом се качиха.
	По пътя се опита да прогони унизителната сцена от ума си и да се концентрира върху следващите си стъпки.
	— Харалд все трябва да живее някъде.
	— Очевидно — отвърна рязко Тилде и той предположи, че е разстроена от случилото се.
	— Не е в училището и не е в дома си, няма никакви връзки, освен няколко братовчеди в Хамбург.
	— Можем да разпространим негова снимка.
	— Трудно ще намерим такава. Пасторът не обича снимки — били знак за суета. Не видя никакви снимки в кухнята, нали?
	— Ами снимката от училището?
	— Не е според традицията на Янсборг. Единствената снимка на Арне, която успях да открия, беше от армейското му досие. Съмнявам се, че има някъде снимка на Харалд.
	— Е, какво ще правим сега?
	— Според мен е при някой приятел, не мислиш ли?
	— Сигурно.
	Тя не го поглеждаше. Той въздъхна. Тилде беше в лошо настроение заради него. Е, така да бъде.
	— Това ще е твоя работа — каза той началнически. — Ще се обадиш в Политигаарден. Изпрати Конрад в Янсборг Скуле. Да направи списък с адресите на момчетата от класа на Харалд. После да се обадят на всички, да задават въпроси, да разровят малко.
	— Те сигурно са из цяла Дания. Ще ни отнеме месец да ги обиколим. С колко време разполагаме?
	— С много малко. Не знам кога Харалд ще намери начин да изпрати филма в Лондон, но той е хитър малък негодник. Ако се наложи, използвайте местната полиция.
	— Добре.
	— Ако не е у приятел, сигурно се крие при друг член на шпионската мрежа. Ще останем за погребението, за да видим кой ще се появи. Ще проверим всеки опечален. Един от тях трябва да знае къде е Харалд.
	Файтонът забави, щом наближи входа на дома на Аксел Флеминг.
	— Имаш ли нещо против да се върна в хотела? — попита Тилде.
	Родителите му ги очакваха за обяд, но той виждаше, че тя не е в настроение.
	— Няма проблем — потупа кочияша по рамото. — Карай към пристана на ферибота.
	Известно време пътуваха в мълчание. Когато наближиха пристанището, Петер попита:
	— Какво ще правиш в хотела?
	— Всъщност мисля, че трябва да се върна в Копенхаген.
	Това го ядоса. Конете спряха до пристана и Петер попита:
	— Какво ти става, по дяволите?
	— Не ми хареса това, което се случи току-що.
	— Трябваше да го направим!
	— Не съм сигурна.
	— Наш дълг е да накараме тези хора да кажат каквото знаят.
	— Дългът не е всичко.
	Тя беше казала същото и докато спореха за евреите.
	— Това е просто игра на думи. Дългът е най-важен за нас. Не можем да правим изключения. Затова светът не е наред.
	Фериботът беше на пристанището. Тилде слезе от файтона.
	— Това е просто живот, Петер, нищо повече.
	— Затова има престъпления! Не предпочиташ ли да живееш в свят, в който всички изпълняват дълга си? Просто си го представи! Порядъчни хора с изпънати униформи си вършат работата, без отлагане, без мързелуване, без половинчати мерки. Ако всички престъпления бъдат наказани и не се приемат никакви извинения, полицията ще има по-малко работа!
	— Наистина ли това искаш?
	— Да! И ако някога стана шеф на полицията, а нацистите още управляват страната, ще бъде точно така! Какво нередно има?
	Тя кимна, но не отговори на въпроса му.
	— Довиждане, Петер.
	Той извика след нея:
	— Е? Какво нередно има? — но тя се качи на ферибота, без да се обърне.


>	Четвърта част

>>	Двадесет и пета глава

	Харалд знаеше, че полицията го търси.
	Майка му се беше обадила отново в Кирстенслот, уж за да каже на Карен кога ще е погребението на Арне. По време на разговора споменала, че полицията я е разпитвала къде е Харалд.
	— Но аз не знам къде е той, затова не им казах — обяснила тя. Това беше предупреждение и Харалд се възхити на майка си за куража да се обади и за находчивостта й, задето се беше сетила, че Карен може да предаде съобщението.
	Въпреки това той трябваше да иде в авиошколата.
	Карен отмъкна стари дрехи от баща си, за да може Харалд да свали отличителното училищно сако. Той облече прекрасното леко спортно сако от Америка и си сложи ленена шапка и слънчеви очила. Приличаше повече на милионер плейбой, отколкото на шпионин, когато се качи на влака в Кирстенслот. Все пак беше нервен. Във вагона се чувстваше като в капан. Ако го заговореше някой полицай, нямаше къде да избяга.
	В Копенхаген измина краткото разстояние от гара Вестерпорт до централна гара, без да срещне нито един униформен полицай. След няколко минути вече беше във влака за Водал.
	По пътя мислеше за брат си. Всички смятаха, че Арне не е подходящ за Съпротивата: твърде шеговит, твърде безгрижен, вероятно недостатъчно смел. А накрая се оказа най-големият герой от всички. При тази мисъл очите му се напълниха със сълзи зад слънчевите очила.
	Командир на ескадрила Ренте, командващият офицер на авиошколата, му напомни за директора Хейс. И двамата бяха високи и слаби, с дълги носове. Поради тази прилика на Харалд му беше трудно да го лъже.
	— Дойдох да… прибера вещите на брат си — каза той. — Личните вещи. Ако нямате нищо против.
	Ренте като че не забеляза смущението му.
	— Разбира се — каза той. — Един от колегите на Арне, Хендрик Яне, събра всичко. Има само един куфар и брезентова мешка.
	— Благодаря ви — Харалд не искаше вещите на Арне, но му трябваше някакъв повод да дойде тук. Всъщност търсеше петнадесет метра стоманен кабел, с който да замести липсващите кабели в Стършела. А не се сети за друго място, където да намери такъв.
	Сега, когато вече беше тук, задачата му се струваше много по-страховита. Почувства лека паника. Без кабела Стършелът нямаше да полети. После отново се замисли за саможертвата на брат си и си каза, че трябва да запази спокойствие. Ако разсъждаваше трезво, щеше да намери начин.
	— Мислех да изпратя нещата на родителите ви — добави Ренте.
	— Аз ще го направя — Харалд се питаше дали може да му се довери.
	— Чудех се само дали не трябва да ги изпратя на годеницата му.
	— Хермия ли? — Харалд се изненада. — В Англия?
	— Тя в Англия ли е? Преди три дни беше тук.
	Харалд беше смаян.
	— Какво е правила тук?
	— Предполагам, че е получила датско гражданство и живее в страната. Иначе присъствието й в Дания би било нелегално и аз съм длъжен да докладвам за посещението й на полицията. Но явно нямаше да дойде тук, ако случаят беше такъв. Тя сигурно знае, би трябвало, че като военен аз съм длъжен да докладвам за всичко незаконно в полицията — той се вгледа в Харалд и добави: — Разбираш ли какво имам предвид?
	— Мисля, че да — Харалд осъзна, че Ренте се опитва да му подскаже нещо. Той подозираше, че и двамата с Хермия са замесени в шпионаж, и го предупреждаваше да не казва нищо пред него. Явно симпатизираше на каузата им, но не искаше да нарушава правилата. Харалд се изправи. — Бяхте пределно ясен, благодаря ви.
	— Ще изпратя някой да те заведе до стаята на Арне.
	— Няма нужда — ще се оправя. — Беше я видял преди две седмици, когато идва тук за полета с Тигровата пеперуда.
	Ренте му стисна ръката.
	— Приеми най-искрените ми съболезнования.
	— Благодаря.
	Харалд излезе от сградата на управлението и тръгна по единствената улица, която свързваше ниските сгради на базата. Вървеше бавно и поглеждаше в хангарите. Не беше много оживено. Какво имаше за вършене в база, в която самолетите не летяха?
	Ядоса се. Кабелът сигурно беше някъде тук. Трябваше само да го открие и да го вземе. Но не беше толкова просто.
	В един хангар видя напълно разглобена Тигрова пеперуда. Крилете бяха свалени; фюзелажът беше подпрян на подпори, а двигателят беше изваден на един стенд. Обнадежди се. Влезе през огромните врати. Един механик с работен гащеризон седеше на тенекия от машинно масло и пиеше чай от голяма чаша.
	— Невероятно — рече Харалд. — Не бях виждал разглобен самолет.
	— Налага се — отвърна мъжът. — Частите се амортизират, не трябва да дефектират във въздуха. В един самолет всичко трябва да е перфектно. Иначе ще паднеш отвисоко.
	Харалд реши, че това е доста отрезвяващо заключение. Той планираше да прекоси Северно море със самолет, който от години не беше докосван от механик.
	— Значи вадите всичко?
	— Всичко, което може да се извади, да.
	Харалд оптимистично си помисли, че този мъж може да му даде онова, от което се нуждаеше.
	— Сигурно имате много резервни части.
	— Точно така.
	— А в един самолет има към тридесет метра контролни кабели, нали?
	— За Тигрова пеперуда трябват петдесет метра кабел.
	Точно това ми трябва, помисли си Харалд с нарастващо въодушевление. Но отново не посмя да попита, защото се страхуваше да не се издаде пред този непознат. Огледа се. Почти си беше представял, че самолетните части ще са пръснати наоколо без надзор.
	— Е, къде съхранявате всичко?
	— В складовете, разбира се. Това е армия. Всичко си е на мястото.
	Харалд изсумтя вбесен. Само да беше зърнал някъде кабел, щеше да го вземе уж случайно… но нямаше смисъл да се надява на лесни решения.
	— Къде е складът?
	— В съседната сграда — механикът се намръщи. — Защо разпитваш толкова?
	— Просто любопитство — Харалд усети, че е прекалил. Трябваше да си тръгне, преди да е събудил сериозно подозрение. Махна леко с ръка и се обърна. — Беше ми приятно да си поговорим.
	Стигна до следващата сграда и влезе вътре. Един сержант седеше зад гише, пушеше и четеше вестник. Харалд видя снимка на предаващи се руски войници и заглавие: „Сталин поема контрола над съветското министерство на отбраната“.
	Харалд огледа лавиците, които се простираха от двете страни на гишето. Чувстваше се като дете в сладкарница. Тук имаше всичко, което му трябваше — от промивачки до цели двигатели. Можеше да сглоби цял самолет от тези части.
	Имаше отделна секция с кабели, километри кабели от всякакъв вид, спретнато навити на дървени цилиндри като макари с конци.
	Харалд беше доволен. Вече знаеше къде са кабелите. Сега трябваше да измисли как да ги докопа.
	След миг сержантът вдигна очи от вестника.
	— Да?
	Дали щеше да приеме подкуп? Харалд пак се поколеба. Джобовете му бяха пълни с пари, дадени му от Карен точно за тази цел. Но не знаеше как да формулира предложението си. Дори подкупен склададжия можеше да се обиди от едно глупаво предложение. Прииска му се да беше измислил някакъв подход. Но нямаше начин, трябваше да го направи.
	— Може ли да ви попитам нещо? — рече той. — При толкова резервни части — има ли някакъв начин един цивилен… да ги купи или…
	— Не — отвърна рязко сержантът.
	— Дори ако парите, нали разбирате, не са проблем…
	— Абсолютно не.
	Харалд не знаеше какво да каже.
	— Не исках да…
	— Забрави.
	Е, поне сержантът не се обади в полицията. Харалд се обърна.
	На излизане забеляза, че дървената врата е солидна и има три ключалки. Нямаше да проникне лесно в този склад. Вероятно не беше първият цивилен, който се е сетил, че във военните складове могат да се намерят резервни части.
	Той тръгна унило към жилищата на офицерите и намери стаята на Арне. Там наистина имаше куфар и мешка, оставени до долната страна на леглото. Иначе стаята бе съвсем гола.
	Колко жалко, че животът на брат му се побираше в две торби и че в стаята му не бе останала и следа от съществуването му. Тази мисъл го разплака отново, но си каза, че е важно какво оставя човек в съзнанието на другите. Арне винаги щеше да живее в паметта му — щеше да го учи да свири с уста, да кара майка му да се смее като момиче, да сресва косата си пред огледалото. Спомни си последната им среща, когато Арне седеше на пода в старата църква на Кирстенслот, изморен и изплашен, но решен да изпълни мисията. И отново осъзна, че единственият начин да почете паметта му е да довърши започнатото от него.
	Един ефрейтор надникна в стаята и каза:
	— Роднина ли си на Арне Олуфсен?
	— Брат съм му. Казвам се Харалд.
	— Бенедикт Весел, наричай ме Бен — мъжът беше към тридесетте, с дружелюбна усмивка и пожълтели от тютюн зъби. — Надявах се да срещна някого от семейството. — Той бръкна в джоба си и извади пари. — Дължа на Арне четиридесет крони.
	— Защо?
	Ефрейторът го изгледа лукаво.
	— Е, не казвай на никого, но организирах малко залагане на конни състезания и Арне уцели победителя.
	Харалд взе парите, не знаеше какво друго да стори.
	— Благодаря.
	— Значи всичко е наред, нали?
	Харалд не разбра съвсем въпроса.
	— Разбира се.
	— Е, добре — Бен изглеждаше някак потаен.
	На Харалд му хрумна, че вероятно сумата е много повече от четиридесет крони, но не мислеше да спори.
	— Ще ги дам на мама.
	— Моите най-искрени съболезнования, синко. Брат ти беше славен човек.
	Ефрейторът явно не спазваше стриктно устава. Приличаше на човек, който твърде често шепне: „Не казвай на никого“. Възрастта му предполагаше, че е професионален военен, но чинът му беше нисък. Вероятно влагаше енергията си предимно в незаконни дейности. Сигурно продаваше порнографски книжки и крадени цигари. Може би щеше да разреши и неговия проблем.
	— Бен, може ли да те питам нещо?
	— Абсолютно всичко — Бен извади торбичка с тютюн от джоба си и започна да свива цигара.
	— Ако човек поиска да се сдобие с петнадесет метра контролен кабел за Тигрова пеперуда, за лични цели, има ли някакъв начин да го направи?
	Бен го изгледа с присвити очи.
	— Не.
	— Да кажем, че въпросният човек разполага с няколкостотин крони.
	Бен запали цигара.
	— Има връзка с онова, за което арестуваха Арне, нали?
	— Да.
	Бен поклати глава.
	— Не, момко, няма как. Съжалявам.
	— Както и да е — рече ведро Харалд, но беше горчиво разочарован. — Къде да намеря Хендрик Янц?
	— Две врати по-надолу. Но не е в стаята си, виж в столовата.
	Харалд откри Хендрик до малко бюро, четеше книга по метеорология. Пилотите трябваше да разбират от това, да знаят кога е безопасно да се лети и кога се задава буря.
	— Аз съм Харалд Олуфсен.
	Хендрик му стисна ръката.
	— Колко жалко за Арне.
	— Благодаря, че сте му събрали нещата.
	— Радвам се, че бях полезен с нещо.
	Дали Хендрик одобряваше стореното от Арне? Харалд искаше да види някаква индикация за това, преди да рискува.
	— Арне искаше да помогне на страната си.
	Хендрих веднага доби предпазлив вид.
	— Не знам нищо за това — рече той. — За мен той беше надежден колега и добър приятел.
	Харалд се обезсърчи. Хендрик явно нямаше да му помогне да открадне кабела. Какво щеше да прави сега?
	— Благодаря отново — каза той. — Довиждане.
	Върна се в стаята на Арне и взе чантите. Нямаше никаква представа какво друго да направи. Не можеше да си тръгне без кабела, но как да го вземе? Беше опитал всичко.
	Вероятно можеше да се снабди с кабел и от друго място, но не знаеше кое. А времето изтичаше. Пълнолунието беше след шест дни. Това означаваше, че имаха само четири дни за работа по самолета.
	Излезе от сградата и се отправи към портала, понесъл чантите. Щеше да се върне в Кирстенслот — но защо? Без кабел Стършелът нямаше да полети. Зачуди се как ще каже на Карен, че се е провалил.
	Когато подмина сградата на склада, чу някой да го вика:
	— Харалд!
	Един камион беше паркиран до стената на склада, Бен се спотайваше зад него и му кимаше. Харалд забърза натам.
	— Ето — каза Бен и му подаде дебела намотка стоманен кабел. — Петнадесет метра и малко отгоре.
	Харалд беше смаян.
	— Благодаря!
	— Взимай го, за бога, тежък е.
	Харалд взе кабела и се обърна.
	— Не, не! — рече Бен. — Не можеш да минеш през портала с кабела в ръце, за бога! Сложи го в едната чанта.
	Харалд отвори куфара на Арне. Беше пълен.
	— Дай ми униформата, бързо — рече Бен.
	Харалд извади униформата на Арне и сложи на нейно място кабела.
	Бен я взе и каза:
	— Ще се отърва от нея, не се тревожи. Сега се омитай!
	Харалд затвори куфара и посегна към джоба си.
	— Обещах ти двеста крони…
	— Задръж си парите — каза Бен. — Желая ти късмет, синко.
	— Благодаря!
	— Сега се омитай! И да не съм те видял повече.
	— Става — отвърна Харалд и бързо се отдалечи.

	* * *

	На следващата сутрин Харалд стоеше пред замъка в сивото сияние на зората. Беше три и половина. Той държеше туба за бензин от осемнадесет литра, празна и чиста. Резервоарът на Стършела събираше сто и шестдесет литра, почти девет туби. Нямаше законен начин да се снабди с гориво, затова реши да открадне от немците.
	Вече имаше всичко останало. Трябваше да поработи само още няколко часа по Стършела и той щеше да е готов да полети.
	Но резервоарът беше празен.
	Вратата на кухнята се отвори тихо и Карен пристъпи навън. Придружаваше я Тор, старият червен сетер, който беше накарал Харалд да се усмихне, защото много приличаше на господин Духвиц. Карен спря на прага и се огледа предпазливо като котка, когато в къщата има непознати. Беше с дебел зелен пуловер, който скриваше фигурата й, и старите кафяви кадифени панталони, с които според Харалд беше копала в градината. Изглеждаше прекрасно. Тя ме нарече „скъпи“, каза си той, наслаждавайки се на спомена. Тя ме нарече „скъпи“.
	Карен му се усмихна сияйно и го зашемети.
	— Добро утро!
	Гласът й прозвуча опасно високо. Той сложи пръст на устните си. Трябваше да са много тихи. Нямаше какво да обсъждат: бяха планирали всичко през нощта, докато седяха на пода на старата църква и хапваха шоколадов кейк от кухненския килер на Кирстенслот.
	Харалд поведе към гората и под прикритието на дърветата стигнаха до средата на парка. Щом наближиха палатките на войниците, надникнаха предпазливо от храстите. Както и очакваха, видяха само един пазач, който стоеше пред полевата кухня и се прозяваше. В този час всички останали спяха. Харалд с облекчение установи, че надеждите му се оправдават.
	Ветеринарната рота се снабдяваше с гориво от малка цистерна, паркирана на стотина метра от палатките — без съмнение от съображения за сигурност. Това й местоположение щеше да го улесни, макар да му се искаше да е още по-отдалечена. Цистерната имаше ръчна помпа без никакъв заключващ механизъм.
	Камионът беше паркиран до алеята, която водеше към входа на замъка, за да могат останалите коли да се приближават безпрепятствено. Маркучът беше откъм страната на шофьора, за удобство, и поради това камионът щеше да скрие от лагера на войниците онзи, който използваше цистерната.
	Всичко изглеждаше наред, но Харалд се поколеба. Беше истинска лудост да крадеш бензин под носа на войниците. Но и не биваше да му мисли твърде много. Страхът парализираше. Противоотровата беше действието. Без повече умуване той излезе от гората, като остави Карен и кучето зад себе си, и тръгна бързо по мократа трева към цистерната.
	Свали накрайника от куката и го пъхна в тубата, после посегна към лоста на помпата. Когато го дръпна надолу, от цистерната се разнесе гъргорене и бензинът плисна в тубата. Стори му се твърде шумно, но вероятно не достатъчно, за да го чуе пазачът на стотина метра оттам.
	Озърна се с тревога към Карен. Бяха се разбрали тя да гледа от гората, за да го предупреди, ако някой приближи.
	Тубата се напълни бързо. Той зави тапата и я вдигна. Беше тежка. Окачи добре накрайника на куката и забърза към дърветата. Щом се скри от поглед, спря и се ухили победоносно на Карен. Бяха откраднали осемнадесет литра бензин и им се размина. Планът работеше!
	Той остави Карен в гората и тръгна към манастира. Беше отворил голямата врата на църквата, за да може да влиза и излиза. Щеше да е много трудно и бавно да вкарва тежката туба през високия прозорец. Щом се озова вътре, с облекчение остави товара си на земята. Отвори панела на Стършела и разви капачката на резервоара. Работеше непохватно, защото пръстите му бяха изтръпнали от носенето на тубата, но успя да свали капачката. Изля бензина в резервоара, завинти и двете капачки, за да не мирише, и излезе.
	Докато пълнеше тубата за втори път, пазачът реши да обиколи за проверка.
	Харалд не го виждаше, но разбра, че става нещо, когато Карен изсвири. Вдигна глава и я видя да изскача от гората, следвана от Тор. Той пусна лоста на помпата и се смъкна на колене, за да погледне под цистерната към моравата. Видя ботушите на войника да приближават.
	Бяха предвидили подобен проблем и бяха готови за него. Все така на колене, Харалд видя, че Карен върви по тревата. Тя пресрещна пазача на петдесет метра от цистерната. Кучето лениво подуши чатала му. Карен извади цигари. Дали пазачът щеше да изпуши цигара с едно красиво момиче, или щеше да изпълни задачата си и да я помоли да отведе кучето си, докато той патрулира? Харалд стаи дъх. Пазачът прие цигарата и запалиха.
	Войникът беше дребен, със слабо телосложение. Харалд не чу какво си говорят, но знаеше какво казва Карен: че не можела да спи, чувствала се самотна, искала да поговори с някого.
	„Не мислиш ли, че може да се усъмни?“, беше попитала тя, когато обсъждаха този план вечерта. Харалд я увери, че жертвата ще е твърде доволна от присъствието й, за да задава въпроси за мотивите й. Не беше чак толкова сигурен в това, но за негово облекчение пазачът се държа точно според предвижданията му.
	Карен посочи към един дънер малко по-встрани и поведе войника към него. Тя седна и се разположи така, че войникът да се настани с гръб към цистерната, ако иска да седне до нея. Е, Харалд знаеше, че сега тя ще каже, че местните момчета са твърде скучни, че й харесва да говори с мъже, които са попътували повечко и са видели свят, които изглеждат по-зрели. Тя потупа с длан дънера до себе си и окуражи войника да седне. И той, разбира се, седна.
	Харалд продължи да помпа бензин.
	Щом напълни тубата, забърза към гората. Тридесет и шест литра!
	Когато се върна, Карен и пазачът не бяха помръднали. Докато пълнеше тубата, Харалд пресмяташе колко време ще му трябва. Пълненето отнемаше около минута, пътят до църквата — две минути, изливането на бензина в самолета — още минута, а да се върне обратно — пак две. Шест минути за един тур, а общо петдесет и четири минути за девет туби. Ако се приеме, че към края ще е уморен, ставаше час.
	Дали пазачът щеше да се залиса така дълго в разговори? Той нямаше какво друго да прави. Войниците ставаха в пет и половина, имаше повече от час дотогава, а се заемаха със задачите си към шест. Стига британците да не нахлуеха в Дания до час, пазачът нямаше защо да прекъсва разговора си с едно хубаво момиче. Но той беше войник, научен на военна дисциплина, и може би щеше да се почувства длъжен да продължи обиколката си.
	Е, на Харалд не му оставаше друго, освен да се надява на най-доброто и да побърза.
	Отнесе третата туба в църквата. Вече имаше петдесет и пет литра; за повече от триста и двадесет километра — една трета от пътя до Англия.
	Продължи да снове. Според наръчника, който бе открил в кокпита, „Стършел“ DH87B можеше да прелети хиляда и десет километра с пълен резервоар. Стига да имаше попътен вятър. Разстоянието до английския бряг, доколкото си спомняше от атласите, беше около хиляда километра. Съвсем близо до лимита. Един насрещен вятър щеше да намали значително пробега им и щяха да паднат в морето. Реши да вземе пълна туба с бензин в кабината. Това щеше да добави сто и десет километра към обсега на Стършела, ако, разбира се, измислеше начин да зареди резервоара във въздуха.
	Помпаше с дясната ръка и пресмяташе с лявата, и двете ръце вече го боляха, когато изливаше четвъртата туба в самолета. Върна се за петата и видя, че пазачът става, сякаш се готви да тръгне, но Карен още му говореше. Смееше се на нещо, казано от него, и го плесна игриво по рамото. Това беше кокетен жест, който не бе характерен за нея, но все пак Харалд изревнува. Никога не го беше потупвала така игриво по рамото.
	Но пък му каза „скъпи“.
	Отнесе петата и шестата туба и установи, че вече е на две трети от пътя до английския бряг.
	Изплашеше ли се, мислеше за брат си. Беше му трудно да приеме, че Арне е мъртъв. Все се питаше дали брат му ще одобри това или онова, какво би казал за плана му, когато му го довери, дали ще се зарадва, дали ще е скептичен, или впечатлен. Така Арне оставаше част от живота му.
	Харалд не вярваше в твърдия ирационален фундаментализъм на баща си. Приказките за рай и ад му се струваха чисто суеверие. Но сега разбираше, че мъртвите продължават да живеят в съзнанието на онези, които ги обичат, и това беше вид живот след смъртта. Щом решимостта му отслабнеше, си спомняше, че Арне бе жертвал всичко за тази мисия, и усещаше как лоялността му дава сили — макар че брат му, на когото дължеше тази лоялност, вече го нямаше.
	Забелязаха го, когато се връщаше със седмата туба към църквата.
	Щом наближи вратата, един войник по бельо излезе от манастирския двор. Харалд се смръзна, тубата с бензин в ръката му беше по-уличаваща от димящо оръжие. Войникът, полузаспал, тръгна към храстите и започна да пикае, като се прозяваше. Харалд видя, че това е Лео, младият редник, който се бе държал много приятелски преди три дни.
	Лео го забеляза и се притесни, изглеждаше гузен.
	— Извинявай — измърмори той.
	Харалд предположи, че пикаенето в храстите не е по устав. Бяха изкопали тоалетна зад манастира, но дотам имаше много път и Лео го беше домързяло. Харалд се опита да се усмихне успокоително.
	— Няма проблеми — каза той на немски, но чу треперенето на гласа си.
	Лео като че ли не го забеляза. Смръщи се, докато оправяше дрехите си.
	— Какво има в тубата?
	— Вода, за мотоциклета ми.
	— О… — Лео се прозя. После вирна пръст към храстите. — Ние не бива да…
	— Забрави.
	Лео кимна и се отдалечи. Харалд влезе в църквата. Спря за миг и затвори очи, за да преодолее напрежението. После изля горивото в Стършела.
	Когато приближи цистерната за осми път, видя, че планът му започва да се разпада. Карен се отдалечаваше от дънера и вървеше към гората. Помаха приятелски на пазача, значи се бяха разделили в добри отношения, но Харалд предположи, че войникът е решил да се захване със задълженията си. Той се отдалечаваше от цистерната, вървеше към полевата кухня, затова Харалд реши да продължи и напълни тубата.
	Когато влезе пак в гората, Карен го пресрещна и прошепна:
	— Трябва да запали кухненската печка.
	Харалд кимна и забърза. Изля осмата туба в резервоара и се върна за деветата. Пазачът не се виждаше никъде и Карен вирна палец в знак, че може да продължи. Той напълни тубата и се върна в църквата. По негови сметки трябваше да е напълнил резервоара до ръба и дори остана малко. Но му трябваше още една туба, която да сложи в кабината. Затова се върна за последно.
	Карен го спря в края на гората и му посочи към пазача, който стоеше до цистерната с бензин. Харалд с изумление видя, че в бързината е забравил да върне накрайника на куката и сега маркучът висеше свободно. Войникът огледа парка, изглеждаше объркан, после закачи маркуча на място. Но остана до цистерната още малко. Извади цигари, сложи една в устата си и отвори кутия с кибрит; отдалечи се от цистерната, преди да драсне клечката.
	— Не взе ли достатъчно бензин вече? — прошепна Карен.
	— Трябва ми още една туба.
	Пазачът стоеше с гръб към камиона и пушеше и Харалд реши да рискува. Тръгна бързо по тревата. За своя изненада установи, че цистерната не го скрива напълно от войника. Въпреки това пъхна маркуча в тубата и започна да помпа, като съзнаваше, че ако немецът се обърне, ще го забележи. Напълни тубата, върна маркуча на куката, завинти капачката и си тръгна.
	Беше почти до гората, когато чу вик.
	Престори се на глух и продължи по-бързо, без да се обръща.
	Пазачът извика отново и Харалд чу тропот на ботуши.
	Навлезе сред дърветата. Карен се появи.
	— Скрий се някъде! — прошепна тя. — Аз ще се оправя.
	Харалд хукна към един храсталак. Легна и се провря под оплетените клони, като издърпа тубата при себе си. Тор се опита да го последва, явно решил, че е някаква игра. Харалд го перна силно по носа и кучето отстъпи обидено.
	Харалд чу пазача да пита:
	— Къде е онзи мъж?
	— Кой, Кристиян ли? — попита Карен.
	— Кой е той?
	— Един от градинарите. Ужасно си красив, когато се мръщиш, Луди.
	— Остави това, какво правеше той?
	— В тубата носи разтвор за болните дървета, убива онези гадни гъби, които растат по дънерите.
	Това беше много находчиво от нейна страна, макар че беше забравила немската дума за плесен.
	— Толкова рано? — попита Луди скептично.
	— Каза, че трябвало да се направи по хладно.
	— Видях го да се отдалечава от цистерната с бензин.
	— Бензин ли? И за какво му е на Кристиян бензин? Той няма кола. Предполагам, че е минал напряко през моравата.
	— Хм — Луди още не беше убеден. — Не съм видял никакви болни дървета.
	— Е, виж това — Харалд ги чу да се отдалечават на няколко крачки. — Виждаш ли какво е израснало от кората като огромна брадавица? Ще убие дървото, ако Кристиян не се погрижи за него.
	— Да, предполагам. Е, моля те, кажи на слугите да не навлизат в лагера.
	— Ще кажа, извинявай. Сигурна съм, че Кристиян просто не е съобразил.
	— Добре.
	— Довиждане, Луди. Може би ще се видим утре сутрин.
	— Ще съм тук.
	— До скоро.
	Харалд изчака няколко минути, после чу Карен да казва:
	— Чисто е.
	Той изпълзя от храстите.
	— Беше невероятна!
	— Ставам все по-добра лъжкиня, а това не е добре.
	Тръгнаха към манастира — а там ги очакваше още една изненада.
	Тъкмо щяха да излязат от гората, когато Харалд видя Пер Хансен, селския полицай и местен нацист, да стои пред църквата. По дяволите, какво правеше тук толкова рано сутринта?
	Хансен стоеше с разкрачени крака и скръстени на гърдите ръце и се взираше към военния лагер в парка. Харалд хвана Карен за ръката, за да я спре, но не можа да възпре Тор, който веднага усети нейната враждебност. Кучето изскочи от гората, спря на безопасно разстояние от полицая и започна да лае. Хансен изглеждаше изплашен и ядосан и посегна към оръжието на колана си.
	— Аз ще се оправя с него — прошепна Карен и без да чака отговор, тръгна напред и свирна на кучето. — Ела, Тор!
	Харалд остави тубата на земята, клекна и започна да ги наблюдава през листата.
	— Трябва да държиш това куче вързано! — каза Хансен на Карен.
	— Защо? То живее тук.
	— Агресивно е.
	— Лае по натрапници. Това му е работата.
	— Ако нападне полицай, може да го застрелят.
	— Не ставай глупав — каза Карен и Харалд видя, че тя отново се държи като арогантно богаташко момиче. — Каква работа имаш да душиш из моята градина призори?
	— По официална работа, млада госпожице, така че внимавай как се държиш.
	— Официална работа ли? — попита тя скептично. Харалд предположи, че иска да измъкне още информация от него. — Каква работа?
	— Търся човек на име Харалд Олуфсен.
	— Мамка му! — прошепна Харалд. Това не го очакваше.
	Карен беше смаяна, но успя да го прикрие.
	— Не съм чувала за него.
	— Приятел е на брат ти от училище, полицията го търси.
	— Е, няма как да познавам всички съученици на брат си.
	— Бил е в замъка.
	— О? И как изглежда?
	— Ами мъж, на осемнадесет, висок над метър и осемдесет, светла коса, сини очи, вероятно носи синьо ученическо сако с лента на ръкава — Хансен все едно рецитираше по памет полицейския рапорт.
	— О, звучи много сладък, като изключим сакото, но не си го спомням — Карен беше все така небрежно пренебрежителна, но Харалд виждаше напрежението и тревогата, изписани на лицето й.
	— Бил е тук поне два пъти — каза Хансен. — Лично съм го виждал.
	— Сигурно съм го пропуснала. И какво е направил, не е върнал книга в библиотеката?
	— Не мога да ти кажа. Това е просто рутинна проверка.
	Хансен явно не знаеше какво е престъплението му. Сигурно действаше по искане на друг полицай — най-вероятно Петер Флеминг.
	— Брат ми замина за Орхус и в момента нямаме гости — продължи Карен, — освен стотина войници, разбира се.
	— Когато видях Олуфсен за последно, той караше много опасен на вид мотор.
	— О, онова момче ли? — рече Карен. — Ама него го изключиха от училище. Татко не би му позволил да дойде тук отново.
	— Така ли? Аз все пак мисля да поговоря с баща ти.
	— Той още спи.
	— Ще почакам.
	— Както искаш. Хайде, Тор! — Карен се отдалечи, а Хансен продължи по алеята.
	Харалд чакаше. Карен наближи църквата, обърна се да види дали Хансен я гледа и се промъкна вътре. Хансен вървеше по алеята към замъка. Харалд се надяваше, че няма да спре да поговори с Луди и да разбере, че пазачът е видял висок рус младеж, който се е мотал подозрително около цистерната с бензин. За щастие Хансен подмина лагера и изчезна зад замъка, вероятно се запъти към кухненската врата.
	Харалд забърза към църквата и влезе вътре. Остави пълната туба на плочите.
	Карен затвори голямата врата, заключи и сложи резето. После се обърна към Харалд:
	— Сигурно си изтощен.
	Така беше. Ръцете го боляха, а краката му се подкосяваха от търчането през гората с голямата тежест. Щом се отпусна, усети леко гадене от бензиновите пари, но беше невероятно щастлив.
	— Ти беше прекрасна! — възкликна той. — Флиртува с Луди, сякаш е най-желаният ерген в цяла Дания.
	— С половин педя е по-нисък от мен!
	— И напълно заблуди Хансен.
	— Това не беше трудно.
	Харалд взе тубата и я сложи в кабината на Стършела, в багажното отделение зад седалките. Затвори вратата и се обърна към Карен, която стоеше точно зад него с широка усмивка.
	— Успяхме — рече тя.
	— Господи, успяхме.
	Тя го прегърна и го погледна с очакване. Като че ли искаше да я целуне. Той се зачуди дали да не я попита, но реши да рискува. Затвори очи и се наведе напред. Устните й бяха топли и меки. Можеше да остане така, неподвижен, опиянен от допира на устните й, цяла вечност, но тя имаше други идеи. Отдръпна се и го целуна отново. Целуна горната му устна, после долната, брадичката и пак устните. Устата й беше трескава, игрива, изследваща. Никога не се беше целувал така. Отвори очи и с изумление видя, че тя го гледа с блеснали от веселие очи.
	— За какво си мислиш? — попита Карен.
	— Наистина ли ме харесваш?
	— Разбира се, че те харесвам, глупчо.
	— И аз те харесвам.
	— Хубаво.
	Той се поколеба, после каза:
	— Всъщност те обичам.
	— Знам — отвърна тя и го целуна отново.


>>	Двадесет и шеста глава

	Докато вървеше из центъра на Морлунде в слънчевата утрин, Хермия Маунт беше в по-голяма опасност, отколкото в Копенхаген. Хората в този малък град я познаваха.
	Преди две години, след като с Арне се сгодиха, той я доведе на Санде, в дома на родителите си. Тя присъства на църковна служба, гледа футболен мач, посети любимия бар на Арне и после пазарува с майка му. Сърцето й се късаше при спомена за тези щастливи времена.
	Но в резултат много от местните бяха запомнили английската годеница на момчето на Олуфсен и сега имаше голяма опасност да я разпознаят. Ако това се случеше, хората щяха да говорят и не след дълго полицията щеше да разбере.
	Тази сутрин тя беше с шапка и слънчеви очила, но все пак имаше чувството, че изглежда подозрително. Така или иначе трябваше да поеме риска.
	Беше прекарала вечерта в центъра на града, с надеждата да се натъкне на Харалд. Знаеше, че той обича джаз, затова отиде в клуб „Хот“, но беше затворено. Не го откри и в баровете и кафенетата, където се събираха младежите.
	Тази сутрин тръгна към дома му.
	Мислеше да им телефонира, но беше опасно. Не можеше да им каже името си, разговорът сигурно щеше да се подслушва.
	Ако пък кажеше друго име или се обадеше анонимно, това щеше да изплаши Харалд и да го накара да избяга. Налагаше се да иде лично.
	Това вероятно беше още по-рисковано. Морлунде бе град, но на малкия остров Санде всички се познаваха. Тя се надяваше местните да я вземат за туристка и да не се вглеждат твърде внимателно. Нямаше друг вариант. Пълнолунието беше след пет дни.
	С малкия си куфар в ръка, тя отиде до пристанището и се качи на ферибота. В края на трапа стояха немски войник и датски полицай. Показа им документите на името на Агнес Рикс. Те вече бяха минали три проверки и все пак Хермия усети страх, когато ги подаде на двамата униформени.
	Полицаят се вгледа в личната карта.
	— Доста далече сте от дома, госпожице Рикс.
	Тя беше подготвила легенда.
	— Тук съм за погребението на мой роднина — добър претекст за едно дълго пътуване. Не беше сигурна кога ще е опелото на Арне, но нямаше нищо подозрително в това близък на семейството да пристигне ден или два предварително, особено сега, когато войната правеше пътуването опасно.
	— Сигурно на погребението на Олуфсен.
	— Да — в очите й избиха сълзи. — Аз съм му втора братовчедка, майка ми беше много близка с Лизбет Олуфсен.
	Полицаят долови мъката й въпреки слънчевите очила и каза внимателно:
	— Моите съболезнования — подаде й документите. — Имате много време.
	— Така ли? — предполагаше, че погребението е днес. — Не бях сигурна, не успях да се свържа по телефона, за да проверя.
	— Мисля, че службата е в три следобед.
	— Благодаря ви.
	Хермия тръгна напред и се облегна на перилата. Когато фериботът се откъсна с пухтене от пристана, тя се вгледа в плоския, безличен остров на хоризонта и си спомни първото си посещение тук. Беше смаяна от студените, аскетични стаи, в които беше израснал Арне, и от строгите му родители. За нея беше пълна загадка как такова мрачно семейство е отгледало човек като него.
	Тя също бе донякъде строга, или поне колегите й мислеха така. В това отношение вероятно играеше в живота на Арне роля, подобна на ролята на майка му. Придаваше му точност и го възпираше да пие, докато той не я научи да се отпуска и да се забавлява. Веднъж му каза:
	— Има си време и място за спонтанност — а той се смя на това цял ден.
	Върна се на Санде още веднъж, за коледните и новогодишните празници. Но те приличаха повече на Велики пости. За семейство Олуфсен Коледа беше религиозно събитие, а не вакханалия. И все пак празникът й хареса, прекараха го тихо, реди пъзели с Арне и опозна Харалд, хапна от простата храна на госпожа Олуфсен и се разходи по мразовития бряг с кожено палто, хванала ръката на любимия.
	Никога не си беше представяла, че ще се върне на Санде за неговото погребение.
	Копнееше да иде на службата, но знаеше, че е невъзможно. Тук твърде много хора я бяха виждали и я познаваха. Вероятно щеше да има и детектив от полицията, който да оглежда присъстващите. Все пак, щом тя се беше досетила, че мисията на Арне може да бъде продължена от друг, то и полицаите бяха стигнали до същото заключение.
	Всъщност сега осъзна, че погребението ще я забави с няколко часа. Налагаше се да изчака края на службата, за да иде в къщата. Преди това в кухнята щеше да има съседки, които помагат за храната, миряни щяха да подреждат цветя в църквата, погребалният агент щеше да се разправя с носачите. А всичко това щеше да е също толкова мъчително, колкото и самата служба. После, щом изпиеха чая и изядяха сандвичите, хората щяха да се разотидат, като оставят семейството само със скръбта му.
	А това означаваше, че тя трябва да убие някак времето, но много предпазливо. Ако успееше да вземе филма от Харалд тази вечер, можеше да хване първия влак за Копенхаген на сутринта, да отплава за Борнхолм вечерта и да стигне в Швеция на следващия ден. А в Лондон щеше да е дванадесет часа по-късно, два дни преди пълнолуние. Това си струваше няколко загубени часа.
	Тя слезе на пристана на Санде и тръгна към хотела. Не можеше да влезе в сградата, за да не срещне някого, който я помни, затова пое по плажа. Времето никак не ставаше за слънчеви бани — по небето се носеха облачета, а откъм водата повяваше хладен бриз — но старомодните раирани кабинки за преобличане бяха изкарани и няколко души пляскаха сред вълните или си бяха устроили пикник на пясъка. Хермия намери една заслонена падинка сред дюните и изчезна от поглед.
	Изчака, докато дойде приливът и един кон от хотела изтегли кабинките от плажа. През последните две седмици беше прекарала много време в чакане.
	Беше се срещнала с родителите на Арне и трети път, на тяхното пътуване до Копенхаген — веднъж на десет години. Арне ги беше завел в парка „Тиволи“ и беше техният невероятно любезен, забавен, очарователен домакин, разсмиваше майка си, дори накара непреклонния си баща да си спомни училищните дни в Янсборг. След няколко седмици дойдоха нацистите и Хермия напусна страната, позорно според нея, със специален влак, пълен с дипломати от враждебните към Германия държави.
	И ето че сега тя се върна, търсеше смъртоносна тайна, рискуваше живота си и живота на други хора.
	Излезе от укритието си в четири и половина. Домът на пастора бе на шестнадесет километра от хотела, два часа и половина бърз ход, затова щеше да пристигне към седем. Беше сигурна, че дотогава всички гости ще са си тръгнали и ще открие Харалд и родителите му да седят смълчани в кухнята.
	Но плажът не беше опустял. Неведнъж срещна хора. Държеше се на разстояние, за да си помислят, че е просто недружелюбна туристка, и никой не я позна.
	Най-сетне видя силуетите на ниската църква и на къщата до нея. Мисълта, че това е бил домът на Арне, я изпълни с мъка. Не се виждаше никой. Щом приближи, забеляза пресния гроб в малкото гробище.
	С натежало сърце тя прекоси църковния двор и застана до гроба на годеника си. Свали слънчевите очила. Имаше много цветя: смъртта на млад човек винаги затрогваше хората. Мъката я превзе и тя започна да се тресе от ридания. Сълзите потекоха по лицето й. Падна на колене и загреба шепа пръст от гроба, като мислеше за тялото под нея. „Аз се усъмних в теб, но ти беше най-смелият от всички ни“.
	Най-сетне бурята в нея утихна и тя успя да се надигне. Избърса лице с ръкав. Чакаше я работа.
	Когато се обърна, видя висок плешив мъж, бащата на Арне. Стоеше на няколко метра от нея и я наблюдаваше. Беше се приближил съвсем тихо и я чакаше да стане.
	— Е, Хермия — каза той. — Бог да те благослови.
	— Благодаря ви, пасторе — искаше да го прегърне, но той не беше такъв човек, затова само стисна ръката му.
	— Закъсня за погребението.
	— Нямаше как. Никой не биваше да ме види.
	— Най-добре влез в къщата.
	Хермия го последва по грубата трева. Госпожа Олуфсен беше в кухнята, но за пръв път не стоеше до мивката. Хермия предположи, че съседките са изчистили след помена и са измили съдовете. Госпожа Олуфсен седеше до кухненската маса с черна рокля и шапка. Когато видя Хермия, тя избухна в сълзи.
	Хермия я прегърна, но една мисъл надделя над съчувствието. Онзи, когото търсеше, го нямаше в стаята. Веднага щом сметна, че е уместно, тя каза:
	— Надявах се да видя Харалд.
	— Той не е тук — каза госпожа Олуфсен.
	Хермия бе обзета от ужасното чувство, че дългото й и опасно пътуване ще се окаже напразно.
	— Не дойде ли на погребението?
	Майка му поклати глава разплакана.
	Като опитваше да обуздае разочарованието си, Хермия попита:
	— Къде е?
	— По-добре седни — рече пасторът.
	Хермия си наложи да бъде търпелива. Пасторът бе свикнал да му се подчиняват и тя нямаше да иде никъде против волята му.
	— Ще пиеш ли чай? — попита госпожа Олуфсен. — Не е истински, разбира се.
	— Да, благодаря.
	— А сандвич? Остана много храна.
	— Не, благодаря ви — Хермия не беше яла нищо цял ден, но беше твърде напрегната. — Къде е Харалд? — попита тя нетърпеливо.
	— Не знаем — рече пасторът.
	— Как така?
	Той изглеждаше засрамен, рядко изражение на неговото лице.
	— С Харалд си разменихме тежки думи. Аз бях също тъй неотстъпчив като него. Оттогава Господ ми напомня колко скъпоценно е времето, което човек прекарва със синовете си — една сълза се спусна по прорязаното от бръчки лице. — Харалд си тръгна гневен и не каза къде отива. След пет дни се върна, само за няколко часа, и донякъде се помирихме. Тогава той каза на майка си, че ще остане в дома на съученик, но когато се обадихме там, казаха, че не е при тях.
	— Мислите ли, че още ви е сърдит?
	— Не — отвърна пасторът. — Е, вероятно, но не затова изчезна.
	— Какво искате да кажете?
	— Моят съсед, Аксел Флеминг, има син в копенхагенската полиция.
	— Спомням си. Петер Флеминг.
	— Той имаше наглостта да дойде на погребението — обади се госпожа Олуфсен с нетипична за нея горчивина.
	Пасторът продължи:
	— Петер твърди, че Арне е бил британски шпионин и Харалд е продължил работата му.
	— О…
	— Не изглеждаш изненадана.
	— Няма да ви лъжа — каза Хермия. — Петер е прав. Аз помолих Арне да фотографира военната база на този остров. Филмът е у Харалд.
	— Как можа? — изпищя госпожа Олуфсен. — Арне умря заради това! Загубих сина си, а ти загуби годеника си! Как можа?
	— Съжалявам — прошепна Хермия.
	— Сега е война, Лизбет — каза пасторът. — Много мъже умират, докато се сражават срещу нацистите. Не е виновна Хермия.
	— Трябва да взема филма от Харалд — каза Хермия. — Трябва да го намеря. Няма ли да ми помогнете?
	— Не искам да изгубя и другия си син! — рече госпожа Олуфсен. — Няма да го понеса!
	Пасторът хвана ръката й.
	— Арне работеше срещу нацистите. Ако Хермия и Харалд могат да довършат задачата му, смъртта му няма да е била напразна. Трябва да помогнем.
	Госпожа Олуфсен кимна.
	— Зная. Зная. Просто много ме е страх.
	— Харалд къде каза, че отива? — попита Хермия.
	— В Кирстенслот — отговори госпожа Олуфсен. — Това е замък близо до Копенхаген, там живеят семейство Духвиц. Синът им Йозеф е съученик на Харалд.
	— Но те казаха, че го няма там?
	Тя кимна.
	— Но не е далече. Говорих с близначката на Йозеф, Карен. Тя е влюбена в Харалд.
	— Откъде знаеш? — възкликна пасторът изненадано.
	— Познах по гласа й, когато говореше за него.
	— Не си ми споменавала.
	— Ти щеше да кажеш, че няма как да знам.
	Пасторът се усмихна печално.
	— Да, така щях да кажа.
	— Значи смятате, че Харалд е близо до Кирстенслот и Карен знае къде точно? — попита Хермия.
	— Да.
	— Тогава ще ида там.
	Пасторът извади джобния си часовник.
	— Изпуснала си последния влак. Най-добре преспи тук. Ще те заведа до ферибота на сутринта.
	Хермия сниши глас до шепот:
	— Защо сте толкова добри с мен? Арне загина заради мен.
	— Господ дава, Господ взима — рече пасторът. — Да се свети името Му!


>>	Двадесет и седма глава

	Стършелът беше готов за полет.
	Харалд бе инсталирал новите кабели от Водал. Последната му задача беше спуканата гума. Използва крика на ролс-ройса, за да повдигне самолета, после отнесе колелото в най-близкия гараж и плати на механика да поправи гумата. Беше изобретил метод за зареждане на гориво във въздуха — разби прозореца на кабината и прокара един маркуч през него към тръбата на резервоара. Накрая разгъна крилата и ги фиксира с прости метални нитове. Сега самолетът се простираше по цялата ширина на църквата.
	Харалд погледна навън. Денят беше спокоен, с лек вятър и разкъсани ниски облаци, които щяха да скрият Стършела от „Луфтвафе“. Щяха да излетят през нощта.
	Стомахът му се свиваше от безпокойство при тази мисъл. Дори полетът над авиошколата във Водал с Тигровата пеперуда му се стори ужасяващо приключение. Сега планираше да прелети стотици километра над открито море.
	Такива самолети не се отдалечаваха от сушата, за да се приземят в случай на проблем. Оттук до Англия беше възможно да летиш над бреговете на Дания, Германия, Холандия, Белгия и Франция. Но Харалд и Карен щяха да изминат много километри над морето, далече от окупираната от немците земя. Ако нещо се объркаше, нямаше къде да идат.
	Харалд още се притесняваше за това, когато Карен се промъкна през прозореца, понесла кошница, досущ като Червената шапчица. Сърцето му подскочи от удоволствие, щом я видя. Цял ден, докато работи по самолета, той мислеше за целувката им сутринта, след като откраднаха бензина. Все докосваше устните си, за да върне спомена.
	Сега тя огледа Стършела и каза:
	— Еха!
	Зарадва се, че я е впечатлил.
	— Хубавец е, нали?
	— Но така няма да го изкараш през вратата.
	— Знам, ще трябва да сгъна пак крилата, после да ги разгъна отново навън.
	— Тогава защо си ги разпънал сега?
	— За упражнение. Така втория път ще се справя по-бързо.
	— Колко бързо?
	— Не знам точно.
	— Ами войниците? Ако ни видят…
	— Те ще спят.
	Тя изглеждаше угрижена.
	— Значи сме готови, нали?
	— Готови сме.
	— Кога тръгваме?
	— Тази нощ, разбира се.
	— О, Господи.
	— Отлагането само повишава риска да ни открият, преди да сме потеглили.
	— Знам, но…
	— Какво?
	— Може би просто не съм предполагала, че ще е толкова скоро — тя извади някакъв пакет от кошницата и му го подаде разсеяно. — Донесох ти студено говеждо. — Хранеше го всяка нощ.
	— Благодаря — той се взираше внимателно в нея. — Не си се отказала, нали?
	Тя поклати глава решително.
	— Не, просто си спомних, че минаха три години, откакто не съм сядала на пилотското място.
	Той отиде до тезгяха и избра малка брадвичка и кълбо здрав канап. Прибра ги в отделението под таблото в кабината.
	— За какво са ти? — попита Карен.
	— Ако паднем в морето, самолетът сигурно ще потъне заради тежестта на двигателя. Но крилете могат да изплават. Затова ще ги отсечем и ще ги завържем като импровизиран сал.
	— В Северно море!? Мисля, че преди това ще умрем от студ.
	— Е, по-добре е от удавяне.
	Тя потрепери.
	— Щом казваш.
	— Трябва да вземем малко сухари и няколко бутилки вода.
	— Ще донеса от кухнята. Като стана дума за вода… ще сме във въздуха повече от шест часа.
	— Е?
	— Как ще пишкаме?
	— Ще отворим вратата и ще действаме.
	— Това важи само за теб.
	Той се ухили.
	— Извинявай.
	Тя се огледа и взе няколко стари вестника.
	— Сложи ги вътре.
	— Защо?
	— В случай че ми се допишка.
	Той се смръщи.
	— Не виждам как…
	— Моли се никога да не разбереш.
	Харалд остави вестниците на седалката.
	— Имаме ли някакви карти? — попита Карен.
	— Не. Предположих, че просто трябва да летим на запад, докато видим земя. Тя ще е Англия.
	Карен поклати глава.
	— Във въздуха е трудно да се ориентираш къде си. Често съм се губила, докато летях наоколо. Ами ако се отклоним заради вятъра? Тогава ще кацнем във Франция.
	— Господи, не помислих за това.
	— Има само един начин да определиш местоположението си — да сравняваш особеностите на терена с карта. Ще потърся някаква у дома.
	— Добре.
	— Сега трябва да вървя и да взема всичко необходимо — тя се промъкна отново през прозореца, понесла празната кошница.
	Харалд беше твърде напрегнат, за да изяде говеждото, което му беше донесла. Започна да сгъва крилата. Това ставаше бързо, още по проект, защото се предполагаше, че гордият собственик ще го прави всяка вечер и ще паркира самолета в гаража до семейната кола.
	За да не цапа кабината предното крило, когато то е в сгънато положение, вътрешната секция на долния му край се сгъваше навън. Затова първата работа на Харалд бе да отключи тези секции и да ги вдигне нагоре.
	Отдолу на всяко горно крило беше монтирана скоба, наречена подпора, която Харалд откачи и после я фиксира между краищата на горното и долното крило, за да не се ударят едно в друго.
	При полет крилете бяха поддържани от L-образни плъзгащи се щифтове на предните греди на четирите криле. На горните криле щифтът беше закрепен от подпората, която Харалд беше махнал, така че му остана само да завърти щифта на деветдесет градуса и да го дръпне на десет сантиметра напред.
	Щифтовете на долните криле бяха закрепени с кожени каиши. Харалд откачи каиша на лявото крило, после завъртя щифта и го издърпа.
	Щом се освободи, крилото започна да се движи.
	Харалд осъзна, че е трябвало да предвиди това. Така паркиран, с опашка, опряна на земята, самолетът беше наклонен с вирнат нагоре нос; а сега тежките двойни крила се люшваха назад под силата на гравитацията. Той се вкопчи в крилото, ужасе`н, че ще се стовари върху фюзелажа и ще го повреди. Опита се да задържи предния край на долното крило, но то беше твърде дебело, за да го хване.
	— По дяволите! — изкрещя Харалд. Пристъпи напред след крилото и сграбчи стоманените обтегачи между долното и горното крило. Успя да забави движението, ала телта се вряза в ръката му. Той извика и автоматично я пусна. Крилото се люшна назад и спря във фюзелажа с болезнен тътен.
	Като проклинаше небрежността си, Харалд отиде до опашката, хвана края на долното крило с две ръце и го завъртя навън, за да провери за повреда. За негово огромно облекчение такава нямаше. Краищата на горното и долното крило бяха невредими, а по фюзелажа не личеше нищо. Всичко беше здраво, освен дланта му.
	Като ближеше кръвта от раната, той тръгна към дясната страна. Този път подпря долното крило с един сандък от чай, пълен със стари списания. Извади щифтовете, после заобиколи крилото, избута сандъка и хвана крилото, като му позволи да се извие бавно назад към свито положение.
	Карен се върна.
	— Всичко ли взе? — попита Харалд нетърпеливо.
	Тя остави кошницата на пода.
	— Не можем да тръгнем тази нощ.
	— Какво? — почувства се измамен. Беше брал толкова страх за нищо. — Защо? — повтори гневно.
	— Утре танцувам.
	— _Танцуваш?_ — Харалд се вбеси. — Нима е по-важно от мисията ни?
	— Това е много специално. Казах ти, че разучавам главната роля. Половината трупа са получили стомашно разстройство. Има две трупи, но и двете солистки са болни, затова ме извикаха. Това е невероятен късмет!
	— Ужасен късмет, според мен.
	— Ще танцувам на голямата сцена на Кралския театър и знаеш ли какво? Кралят ще е там!
	Той прокара разсеяно пръсти през косата си.
	— Не мога да повярвам, че го казваш.
	— Запазих ти билет. Можеш да го вземеш от касата.
	— Няма да дойда.
	— Не се цупи сега! Ще тръгнем утре вечер, след представлението. Следващото е едва след седмица, а тогава сигурно някоя от титулярките ще е оздравяла.
	— Не ми пука за проклетия балет — ами войната? Хейс каза, че Кралските военновъздушни сили сигурно планират масирано въздушно нападение. Имат нужда от снимките преди това! Помисли колко живота са заложени!
	Тя въздъхна и заговори по-меко:
	— Знаех си, че така ще кажеш, и си помислих да отхвърля шанса, но просто не можах. Както и да е, ако летим утре, ще сме в Англия три дни преди пълнолунието.
	— Но още двадесет и четири часа ще сме в смъртна опасност!
	— Виж, никой не знае за този самолет — защо да разберат точно утре?
	— Възможно е.
	— О, не се дръж като дете, всичко е възможно.
	— Като дете ли? Знаеш, че полицията ме търси. Аз съм беглец и искам да се махна от тази страна възможно най-скоро.
	Сега тя започна да се ядосва.
	— А ти трябва да разбереш какво е тази постановка за мен.
	— Е, не разбирам.
	— Може да умра в този проклет самолет.
	— Аз също.
	— Докато потъвам в Северно море или докато замръзвам до смърт на твоя импровизиран сал, искам да си мисля, че съм постигнала мечтата на живота си и съм танцувала прекрасно на сцената на Датския кралски театър пред самия крал. Нима не можеш да го разбереш?
	— Не. Не мога!
	— Тогава върви по дяволите! — рече тя и излезе през прозореца.
	Харалд се взираше след нея. Беше потресен. Измина цяла минута, преди да помръдне. После погледна какво беше донесла в кошницата. Вътре имаше две бутилки минерална вода, пакет сухари и фенерче, резервна батерия и две резервни крушки. Нямаше карти, но пък беше сложила стар училищен атлас. Той извади книжката и я отвори.
	На последната страница беше написано с момичешки почерк: „Карен Духвиц, трети клас“
	— О, боже!


>>	Двадесет и осма глава

	Петер Флеминг стоеше на кея в Морлунде и гледаше как последният ферибот за деня идва от Санде. Чакаше една мистериозна жена.
	Остана разочарован, макар и не изненадан, че Харалд не се появи на погребението на брат си. Петер беше огледал внимателно всички опечалени. Повечето бяха от острова и той ги познаваше от дете. Но го интересуваха другите. След службата, докато пиеха чай в къщата на пастора, той заговори всички непознати. Бяха дошли двама съученици на Арне, приятели от армията, приятели от Копенхаген и директорът на Янсборг Скуле. Петер отмяташе имената им от списъка, който му даде полицаят на ферибота. И забеляза, че остава едно име: госпожица Агнес Рикс.
	Когато се върна на пристанището, попита полицая дали Агнес Рикс не се е върнала обратно.
	— Още не — отвърна мъжът. — Щях да я запомня. Доста е надарена. — Ухили се и вирна шепи пред гърдите си, за да илюстрира мисълта си.
	Петер отиде до хотела на баща си и научи, че Агнес Рикс не се е регистрирала там.
	Това го заинтригува. Коя беше госпожица Рикс и какви ги вършеше? Инстинктът му подсказваше, че има някаква връзка с Арне Олуфсен. Вероятно просто му се искаше да е така. Не му бе останала друга следа.
	Беше твърде подозрително да се мотае по кея на Санде, затова прекоси до континента, където щеше да се слее с множеството на голямото търговско пристанище. Обаче госпожица Рикс не се появи. Сега, докато фериботът чакаше утрото на пристана, Петер си почиваше в хотел „Ойстерпорт“.
	В малка будка във фоайето имаше телефон и той се обади в дома на Тилде Ясперсен, в Копенхаген.
	— Харалд появи ли се на погребението? — попита тя веднага.
	— Не.
	— По дяволите!
	— Проверих всички опечалени. Нищо. Но пък изскочи друга следа, някоя си госпожица Агнес Рикс. При теб какво става?
	— Цял ден говорих по телефона с полицейски управления из цялата страна. Накарах ги да проверят всички съученици на Харалд. Трябва да докладват утре.
	— Ти напусна насред задача — смени внезапно темата Петер.
	— Това не беше нормална задача, нали? — явно се беше подготвила.
	— Защо да не е?
	— Заведе ме там, за да спиш с мен.
	Петер стисна зъби. Беше нарушил собствения си професионализъм, за да прави секс с нея, и сега не можеше да я упреква.
	— Това ли ти е извинението? — попита той гневно.
	— Не е извинение.
	— Каза, че не ти харесва как съм разпитал Олуфсен. Това не е причина един полицай да си тръгне.
	— Не съм избягала от задачата. Просто не исках да спя с мъж, който е способен на това.
	— Само изпълнявах дълга си!
	Гласът й се промени:
	— Не съвсем.
	— Какво искаш да кажеш?
	— Ако беше така суров с тях само за да си свършиш работата, няма проблем. Бих уважила това. Но на теб ти харесваше. Ти измъчваше пастора и тормозеше жена му, и се наслаждаваше на мъката им. Не мога да легна с такъв мъж.
	Петер затвори.
	Будува почти цяла нощ, мислеше за Тилде. Докато лежеше и й се ядосваше, си представяше как я зашлевява. Искаше да иде в апартамента й, да я изкара по нощница от леглото и да я накаже. Във фантазиите му тя молеше за милост, но той не обръщаше внимание на сълзите й. В борбата нощницата й се разкъсваше, той се възбуждаше и я изнасилваше. Тилде пищеше и се бореше с него, но той я притискаше към пода. След това тя молеше за прошка със сълзи в очите, но той си тръгваше, без да продума.
	Накрая заспа.
	На сутринта отиде на пристана да посрещне първия ферибот от Санде. Взираше се с надежда в претъпкания параход, който навлизаше в пристанището. Агнес Рикс беше последният му шанс. Не знаеше какво ще направи, ако се окажеше невинна.
	Слязоха няколко пътници. Петер смяташе да попита полицая дали госпожица Рикс е сред тях, но нямаше нужда. Веднага я забеляза сред мъжете с работни дрехи, които бързаха за първата смяна в консервната фабрика — висока жена със слънчеви очила и шал на главата. Когато приближи, той я позна. Видя черните кичури, подаващи се изпод шала, но я издаде големият извит нос. Тя вървеше уверено, с мъжка походка и той си спомни, че това му беше направило впечатление, когато я видя преди две години.
	Това беше Хермия Маунт.
	Изглеждаше по-слаба и по-стара от жената, която Арне Олуфсен беше представил като своя годеница през тридесет и девета година.
	— Предателска кучка, спипах те — каза Петер с огромно задоволство.
	За да не го разпознае, той си сложи очила с тежки рамки и дръпна шапката си така, че да скрие отличителната си червена коса. После я последва към гарата, където тя си купи билет за Копенхаген.
	След дълго чакане се качиха на стария, бавен и задвижван с въглища влак, който прекосяваше Дания от запад на изток, като спираше на гарите във всеки вмирисан на водорасли курорт и във всяко малко градче. Петер седна във вагона на първа класа, но не го свърташе от нетърпение. Хермия беше в съседния вагон, в трета класа. Не можеше да му се измъкне, докато бяха във влака, но от друга страна, той нямаше да постигне никакъв прогрес, докато тя не слезеше.
	Следобедът преваляше, когато влакът навлезе в Нюборг, на централния остров Фюн. Оттук трябваше да се прехвърлят на ферибот към Шеланд, най-големия остров, където щяха да се качат на друг влак за Копенхаген.
	Петер беше чувал слухове за амбициозен план да заменят ферибота с огромен мост, дълъг деветнадесет километра. Традиционалистите харесваха многобройните датски фериботи, казваха, че тяхното бавно движение отговаря на датското отношение към живота, но Петер искаше да ги разкарат всичките. Имаше твърде много работа; предпочиташе мостовете.
	Докато чакаше ферибота, намери телефон и се обади на Тилде в Политигаарден.
	Тя беше хладно професионална.
	— Не съм открила Харалд, но имам следа.
	— Добре!
	— Два пъти през последния месец посетил Кирстенслот, дома на семейство Духвиц.
	— Евреите?
	— Да. Местният полицай си го спомня. Каза, че Харалд карал мотор с парен двигател. Но се кълне, че не е там сега.
	— Провери пак. Иди там лично.
	— Това мисля да направя.
	Искаше да поговори с нея за това, което му бе казала предния ден. Наистина ли не можеше да спи отново с него? Но не измисли начин да повдигне темата, затова продължи да говори за случая.
	— Открих госпожица Рикс. Тя е Хермия Маунт, годеницата на Олуфсен.
	— Англичанката?
	— Да.
	— Добри новини!
	— Така е — беше доволен, че Тилде не е изгубила ентусиазма си по случая. — Сега е тръгнала към Копенхаген и аз я следя.
	— Има ли вероятност да те разпознае?
	— Да.
	— Ако се опита да се изплъзне от теб, не е ли по-добре да посрещна влака?
	— По-добре иди в Кирстенслот.
	— Може да свърша и двете неща. Ти къде си?
	— Нюборг.
	— Поне на два часа път.
	— Повече. Този влак е много бавен.
	— Мога да ида до Кирстенслот, да подуша към един час там, и ще се видим на гарата.
	— Добре — отвърна той. — Направи го.


>>	Двадесет и девета глава

	Когато се поуспокои, Харалд осъзна, че решението на Карен да отложат полета с ден не е чак толкова безумно. Постави се на нейно място, като си представи, че е получил шанс да направи важен експеримент с физика Нилс Бор. Сигурно щеше да отложи бягството в Англия заради подобна възможност. Вероятно с Бор можеха да променят разбирането на цялото човечество за механизмите на вселената. Ако щеше да умира, би искал да знае, че е постигнал нещо такова.
	Все пак прекара един напрегнат ден. Провери всичко по Стършела два пъти. Огледа контролния панел, за да се запознае с всички уреди и да може да помага на Карен. Панелът нямаше осветление, защото самолетът не беше предвиден за нощни полети, и трябваше да го осветяват с фенерче, за да разчитат показанията на инструментите. Упражни свиването и разгъването на крилете, като постигна по-добро време. Опита и метода за зареждане с гориво във въздуха, като изля в резервоара малко бензин през маркуча, който излизаше през разбития прозорец на кабината. Наблюдаваше времето, беше хубаво, с разкъсана облачност и лек вятър. Луната беше в трета четвърт и се издигна късно следобед. Той си облече чисти дрехи.
	Лежеше на своя корниз и галеше Пайнтоп, когато някой почука на голямата врата.
	Харалд седна, остави Пайнтоп на пода и се заслуша.
	Чу гласа на Пер Хансен.
	— Казах ви, че е заключено.
	— Още една причина да проверим — отвърна женски глас.
	Харалд забеляза, че тя говори властно. Представи си жена към тридесетте, привлекателна, но делова на вид. Сигурно беше от полицията. Вероятно тя бе изпратила Хансен да го търси в замъка вчера. Явно не беше останала доволна от проучването му и бе дошла лично.
	Харалд изруга. Тя сигурно щеше да е по-старателна от Хансен. Не след дълго щеше да намери начин да влезе в църквата. А той нямаше къде да се скрие, освен в багажника на ролса, но те със сигурност щяха да го отворят.
	Изплаши се, че може би вече е твърде късно да излезе през прозореца, който беше точно зад ъгъла до предната врата. Но църквата имаше още много прозорци и той бързо се измъкна през един от тях.
	Огледа се предпазливо, когато скочи на земята. Този край на църквата беше скрит само отчасти от дървета и някой войник можеше да го забележи; но извади късмет — наоколо нямаше никого.
	Поколеба се. Искаше да се махне, но трябваше да разбере какво ще стане. Залепи се за стената и се заслуша. Чу гласа на Хансен:
	— Госпожо Ясперсен? Ако се качим на този пън, можем да влезем през прозореца.
	— Без съмнение затова е сложен тук — отвърна рязко жената. Явно беше много по-умна от Хансен. Харалд се уплаши, че тя ще разкрие всичко.
	Чу как някой задрапа с крака по стената и сумтенето на Хансен, който вероятно се провираше през прозореца. А после се чу и тътен, щом се стовари на плочите в църквата. След секунди последва по-лек тътен.
	Харалд се запромъква покрай църквата, стъпи на пъна и надникна през прозореца.
	Госпожа Ясперсен беше привлекателна жена към тридесетте, не дебела, но закръглена, с хубави, практични дрехи — блуза и пола, с ниски обувки и светлосиня барета над русите къдрици. Щом не беше с униформа, значи бе детектив. Тя носеше дамска чанта, в която вероятно имаше оръжие.
	Хансен се беше зачервил от усилието да се вмъкне през прозореца и изглеждаше измъчен. Харалд предположи, че селският полицай не се погажда особено добре с умната детективка.
	Тя огледа първо мотора.
	— Това е мотоциклетът, за който ми казахте. Виждам парния двигател. Много изобретателно.
	— Сигурно го е оставил тук — оправда се Хансен. Явно й беше казал, че Харалд си е заминал.
	Тя обаче не беше убедена.
	— Сигурно — тръгна към колата. — Много е хубава.
	— На евреите е.
	Тя прокара пръст по извивката на калника и погледна праха.
	— Не е изкарвана от известно време.
	— Разбира се, че не — гумите са свалени. — Хансен реши, че я е хванал в издънка, и изглеждаше доволен.
	— Това нищо не значи — те бързо могат да се монтират. Трудно е обаче да положиш изкуствено слой прах.
	Тя прекоси стаята и вдигна съблечената от Харалд риза. Той изстена вътрешно. Защо не я беше прибрал някъде? Жената я помириса.
	В този миг се появи Пайнтоп, потърка глава в крака й и тя се наведе да го погали.
	— Какво искаш? Да не би някой да те храни?
	Харалд с изумление установи, че нищо не може да се скрие от тази жена. Беше твърде умна. Тя тръгна към корниза, на който той спеше. Взе сгънатото одеяло и го остави отново там.
	— Тук живее някой.
	— Сигурно е скитник.
	— Или пък е проклетият Харалд Олуфсен.
	Хансен изглеждаше шокиран.
	Тя се обърна към Стършела.
	— А какво си имаме тук? — Харалд гледаше с отчаяние как тя дърпа покривалото. — Прилича ми на самолет.
	Това беше краят. Всичко свърши.
	— Духвиц имаха самолет, спомням си. Не е летял от години — каза Хансен.
	— Не е в лошо състояние.
	— Няма криле!
	— Те се сгъват назад, така го прекарват през вратата — тя посегна в кабината и помръдна лоста за управление, като гледаше към опашката, и видя, че стабилизаторът се движи. — Лостовете явно работят. — После провери датчика за горивото. — Резервоарът е пълен. — Огледа малката кабина и добави: — А зад седалката има туба с петнадесет литра. В багажното виждам две бутилки вода и пакет сухари. Освен това брадва, кълбо здрав канап, фенерче и атлас — и никакъв прах по тях.
	Тя измъкна глава от кабината и погледна Хансен.
	— Харалд смята да лети.
	— Проклет да съм — изпъшка Хансен.
	Внезапно в главата на Харалд се зароди безумната мисъл да ги убие. Не знаеше дали е способен да убие човешко същество при каквито и да е обстоятелства, но пък веднага установи, че не би могъл да надвие двама въоръжени полицаи с голи ръце, затова отхвърли тази възможност.
	Госпожа Ясперсен се разбърза.
	— Трябва да ида в Копенхаген. Инспектор Флеминг, който води случая, ще пристигне с влак. Като се има предвид състоянието на железниците напоследък, може да пристигне по всяко време в следващите дванадесет часа. А тогава ще се върнем. Ще арестуваме Харалд, ако е тук, и ще му заложим капан, ако го няма.
	— А аз какво да направя?
	— Стойте тук. Намерете си място в гората и наблюдавайте църквата. Ако Харалд се появи, не говорете с него, а веднага се обадете в Политигаарден.
	— Няма ли да изпратите някого да ми помогне?
	— Не, не бива да правим нищо, което ще го изплаши. Ако види вас, няма да се паникьоса — вие сте просто селският полицай. Но две непознати ченгета ще го стреснат. Не искам да избяга и да се скрие някъде. Тъкмо сме го открили, не трябва да го изпускаме отново. Ясно ли е?
	— Да.
	— От друга страна, ако се опита да излети със самолета, спрете го.
	— Да го арестувам?
	— Ако трябва, застреляйте го — но, за бога, не му позволявайте да излети.
	За Харалд деловият й тон звучеше абсолютно ужасяващо. Ако беше по-драматична, нямаше да се изплаши толкова. Но тя беше привлекателна жена, която говореше съвсем спокойно за практически въпроси — и току-що беше казала на Хансен да го застреля при нужда. До този момент Харалд не беше обмислял възможността полицаите просто да го убият. Спокойната безмилостност на госпожа Ясперсен го потресе.
	— Може да отвориш тази врата и да ме спасиш от пълзенето през прозореца — рече тя. — Заключи я след мен, за да не заподозре Харалд нещо.
	Хансен завъртя ключа, свали резето и излязоха.
	Харалд скочи на земята и изтича зад ъгъла на църквата. Отдалечи се от сградата, скри се зад едно дърво и загледа оттам как госпожа Ясперсен върви към колата си — черен буик. Тя се огледа в прозореца и нагласи небесносинята си барета с много женствен жест. После отново превключи на полицейски режим, стисна за кратко ръката на Хансен, влезе в колата и бързо потегли.
	Хансен се върна и изчезна от полезрението на Харалд някъде зад църквата.
	Харалд се облегна на дървото за миг, мислеше. Карен му беше обещала да дойде в църквата веднага след представлението. Вероятно щеше да завари полицията там. И как щеше да обясни какво прави? Вината й щеше да е очевидна.
	Харалд трябваше някак да се свърже с нея. Зачуди се как да я пресрещне и предупреди и реши, че ще е най-лесно да иде в театъра. Така щеше да е сигурен, че няма да я изпусне.
	За миг й се ядоса. Ако бяха излетели предната нощ, вече щяха да са в Англия. Беше я предупредил, че ги излага на голяма опасност, и ето че се оказа прав. Но нямаше смисъл от обвинения. Станалото-станало и той трябваше да се справи с последствията.
	Неочаквано Хансен се появи иззад ъгъла на църквата. Видя Харалд и замръзна на място.
	И двамата бяха изумени. Харалд беше решил, че Хансен е отишъл просто да заключи. А Хансен, от своя страна, сигурно не бе предполагал, че плячката му е толкова близо. Взираха се един в друг като вкаменени.
	После Хансен посегна към оръжието си.
	В ума на Харалд просветнаха думите на госпожа Ясперсен: „Застреляй го, ако се наложи“. Хансен, селският полицай, вероятно никога не беше застрелвал човек. Но може би щеше да се възползва от този шанс.
	Харалд реагира инстинктивно. Без да мисли за последствията, той се втурна към Хансен и се стовари върху него точно когато той измъкваше пистолета от кобура. Хансен политна назад и се удари с тътен в стената на църквата, без да пуска оръжието.
	Вдигна го, за да се прицели, и Харалд разбра, че има само частица от секундата, за да се спаси. Замахна и стовари юмрук в брадичката на Хансен. Отчаянието му даде огромна сила. Главата на Хансен се отметна назад и се удари в тухлите с пукане като от затвор на пушка. Очите му се извъртяха и тялото му се свлече на земята.
	Харалд се ужаси, че го е убил. Клекна до неподвижното тяло и веднага видя, че Хансен диша. „Слава богу“, рече си. Мисълта, че може да е убил човек, беше кошмарна — дори и такъв зъл глупак като Хансен.
	Схватката трая само секунди, но дали някой не ги видя? Харалд погледна към парка, където беше военният лагер. Там сновяха неколцина мъже, но никой не гледаше към него.
	Той пъхна пистолета на Хансен в джоба си и вдигна отпуснатото тяло. Преметна го на рамо и забърза към главната врата на църквата, която още беше отворена. Имаше късмет, никой не го видя.
	Остави Хансен на пода, бързо затвори и заключи вратата. Взе канапа от кабината на самолета и завърза краката на Хансен. Обърна го по корем и върза ръцете му зад гърба. После взе захвърлената риза, натъпка половината в устата на полицая, за да не може да вика, и овърза главата му с канап, за да не изпадне ризата.
	Накрая набута Хансен в багажника на ролса и затвори капака.
	Погледна си часовника. Още имаше време да стигне до града и да предупреди Карен.
	Запали котела на мотоциклета. Сигурно щяха да го видят как излиза от църквата, но вече нямаше време за предпазливост.
	И все пак щеше да си навлече неприятности, ако пистолетът на полицая издува джоба му. Не знаеше какво да прави с него, затова отвори дясната врата на Стършела и го хвърли на пода, където никой нямаше да го види, стига да не се качи в самолета и да стъпи върху него.
	Когато се събра достатъчно пара, за да задвижи двигателя, той изкара мотоциклета навън, заключи отвътре и излезе от прозореца. Имаше късмет, не видя никого.
	Навлезе в града, като не спираше да се озърта за полиция, и паркира до Кралския театър. Пред входа бе постлан червен килим — напомняне, че кралят гледа представлението. Едно обявление го информира, че „Силфидите“ е последната от трите балетни постановки в програмата. На стълбите се беше събрала тълпа добре облечени хора с чаши в ръце. Харалд предположи, че е пристигнал по време на антракта.
	Отиде до вратата към сцената, където се натъкна на препятствие. Тя беше охранявана от униформен служител.
	— Трябва да говоря с Карен Духвиц — рече Харалд.
	— И дума да не става — отвърна пазачът. — Тя тъкмо ще излиза на сцената.
	— Много е важно.
	— Трябва да изчакаш до края.
	Харалд разбра, че няма да го убеди.
	— Колко продължава балетът?
	— Около половин час, зависи колко бързо ще свири оркестърът.
	Харалд си спомни, че Карен беше оставила на касата билет за него. Реши, че няма да е зле да я види как танцува.
	Влезе в мраморното фоайе, взе билета си и отиде в залата. Никога не беше стъпвал в театър и с удивление се взираше в пищната позлатена украса, в балконите и в редиците червени плюшени седалки. Намери мястото си на четвъртия ред и се настани. Точно пред него седяха двама немски офицери. Той си погледна часовника. Защо не започваха? Петер Флеминг се приближаваше към него с всяка минута.
	Взе една програма от съседната седалка и я прелисти, търсеше името на Карен. Тя не беше в списъка на трупата, но в една притурка, която изпадна от брошурата, пишеше, че примабалерината е неразположена и нейната роля ще се изпълнява от Карен Духвиц. Тук се обясняваше и че единствената мъжка роля също ще се играе от дубльор — Ян Андерс, вероятно защото титулярят беше станал жертва на стомашното разстройство, поразило трупата. Харалд си помисли, че сигурно е доста стресиращо за трупата главните роли да се изпълняват от ученици, когато кралят е в залата.
	След малко с потрес видя господин и госпожа Духвиц на два реда пред него. Трябваше да се досети, че не биха пропуснали звездния миг на дъщеря си. Първо се притесни, че може да са го видели, после осъзна, че вече няма значение. Сега полицията беше разкрила скривалището му и не беше нужно да крие тайната си от останалите.
	Гузно си спомни, че е облечен с американското спортно сако на господин Духвиц. То беше на петнадесет години, според етикета на шивача на вътрешния джоб, но Карен не бе питала баща си дали може да го вземе. Щеше ли татко Духвиц да го познае? Харалд си каза, че е глупаво дори да мисли за това. Кражбата на сакото беше последната му грижа.
	Докосна кутийката с филма в джоба си и се запита дали имат все още някакъв шанс да избягат със Стършела. Много зависеше от влака на Петер Флеминг. Ако пристигнеше рано, той и госпожа Ясперсен щяха да се върнат в Кирстенслот преди тях. Вероятно с Карен щяха да отърват ареста, но надали щяха да се доберат до самолета, когато полицията беше там. От друга страна, Хансен беше отстранен от играта и в момента никой не пазеше църквата. Ако влакът на Флеминг пристигнеше рано сутринта, имаха шанс да излетят.
	Госпожа Ясперсен не знаеше, че Харалд я е видял. Тя смяташе, че разполага с много време. И това беше единственото му преимущество.
	Кога щеше да започне проклетият балет?
	След като всички се настаниха по местата си, кралят влезе в ложата си. Зрителите се изправиха. Харалд за пръв път виждаше крал Кристиян Десети на живо, но познаваше лицето му от снимките, както и извития надолу мустак, който му придаваше постоянно печално изражение, съвсем подходящо за монарх на една окупирана страна. Той беше с вечерно облекло и имаше много изпъната стойка. На снимките кралят винаги беше с някаква шапка, но сега Харалд видя, че е започнал да оплешивява.
	Когато кралят се настани, зрителите последваха примера му и светлините изгаснаха. „Най-сетне“, рече си Харалд.
	Завесата се вдигна и разкри двадесетина жени, застинали неподвижно в кръг, а в дъното стоеше някакъв мъж. Всички балетисти бяха облечени в бяло, озарявани от леко синкава светлина, подобна на лунната, и краищата на сцената тънеха в сенки. Това беше драматично начало и Харалд беше очарован въпреки грижите си.
	Оркестърът засвири бавна, затихваща фраза и балетистите се раздвижиха. Кръгът се разшири и остави четирима актьори неподвижни в предната част на сцената, мъжът и три жени. Една от тях лежеше на земята, сякаш спеше. Започна бавен валс.
	Къде беше Карен? Всички момичета бяха облечени еднакво, с тесни трика, с голи рамене и широки поли, които се развяваха, докато танцуваха. Много секси дрехи, но на странното осветление всички изглеждаха еднакви и Харалд не знаеше коя е Карен.
	После спящата се раздвижи и той позна червената й коса. Карен се плъзна към центъра на сцената. Харалд се напрегна от тревога, страхуваше се, че тя може да сбърка нещо и да провали звездния си миг; но Карен изглеждаше напълно уверена. Започна да танцува на палци. Това му се стори болезнено и той се смръщи, но тя като че ли се рееше. Трупата се подреждаше във фигури около нея — редици, после кръгове. Публиката беше притихнала, запленена от Карен, и сърцето на Харалд се изпълни с гордост. Беше доволен, че тя реши да танцува, въпреки последствията.
	Музиката промени тоналността и мъжът се раздвижи и заподскача по сцената, но на Харалд му се стори неуверен. Спомни си, че и той е дубльор, Андерс. Карен беше танцувала уверено, сякаш без никакво усилие, а в движенията на момчето се долавяше напрежение, което придаваше на танца му някакво усещане за опасност.
	Танцът завърши със същата бавна фраза, с която бе започнал, и Харалд осъзна, че не разказва никаква история, танците щяха да са също толкова абстрактни като музиката. Погледна си часовника. Бяха изминали едва пет минути.
	Трупата се пръсна и започна да оформя нови конфигурации около солистите. Музиката явно беше в размер три четвърти и бе много мелодична. На Харалд, който обичаше дисонансите на джаза, му се стори твърде сладникава.
	Но балетът го очарова, въпреки че мислите му все се връщаха към Стършела, към вързания в багажника на ролса Хансен и госпожа Ясперсен. Ами ако Петер Флеминг беше хванал единствения влак в Дания, който се движеше по разписание? Тогава сигурно вече беше в Кирстенслот с госпожа Ясперсен. Дали бяха открили Хансен? Дали вече ги чакаха? Как би могъл да провери? Можеше да се приближи към манастира откъм гората, с надеждата да забележи някаква засада.
	Карен започна солово изпълнение и той се притесни за нея повече, отколкото за полицията. Но нямаше нужда: тя беше спокойна и уверена, въртеше се на палци и подскачаше така леко, сякаш измисляше танца в движение. Той беше изумен как след някоя сложна стъпка или скок застива в съвършено грациозна поза, като че ли нямаше никаква инерция и беше неподвластна на законите на физиката.
	Притесни се още повече, когато Карен започна да танцува с Ян Андерс. Май наричаха това па де дьо, макар че не беше много сигурен. Андерс я вдигаше много високо във въздуха. Полата й се развяваше и разкриваше невероятните й крака. Андерс понякога я вдигаше само с една ръка, докато заемаше поза или пък се движеше по сцената. Харалд се страхуваше за нея, но тя винаги се приземяваше леко и грациозно. Все пак той дочака края на танца с облекчение и трупата отново се включи. Той пак си погледна часовника. Това трябваше да е последният танц, дай боже.
	Андерс изпълни няколко зрелищни скока и пак започна да подхвърля Карен. И тогава, точно когато музиката достигаше кулминацията си, се случи трагедията.
	Андерс вдигна Карен, задържа я във въздуха с ръка на гърба й, а тя се изпъна успоредно на земята. Краката й се извиха напред в шпиц, а ръцете й се сключиха в арка над главата. Задържаха така за миг. После Андерс я изпусна.
	Единият му крак изгуби опора и той се стовари по гръб. Карен падна на сцената до него, като се подпря на дясната си ръка и десния крак.
	Зрителите ахнаха от ужас. Другите балерини се втурнаха към солистите. Музикантите изкараха още няколко акорда и притихнаха. Мъж с черни панталони и черен пуловер изскочи на сцената.
	Андерс се изправи, стискаше лакътя си и плачеше. Карен се опита да се надигне, но падна назад. Мъжът в черно направи някакъв жест и завесата се спусна. Зрителите зашумяха развълнувани.
	Харалд усети, че се изправя.
	Видя, че господин и госпожа Духвиц също са станали от местата си и си проправят път по редицата, като се извиняваха на хората. Явно искаха да идат зад сцената. Харалд реши да направи същото.
	Измъкна се от реда ужасно бавно. Едва се сдържа да не тръгне по коленете на хората, но стигна до пътеката едновременно със семейство Духвиц.
	— Идвам с вас — обяви той.
	— Кой си ти? — попита баща й.
	Майка й отговори:
	— Това е приятелят на Йозеф, Харалд, познавате се. Карен го харесва, нека дойде.
	Господин Духвиц изсумтя недоволно. Харалд нямаше представа откъде госпожа Духвиц знае, че Карен го била „харесвала“, но беше доволен, че е приет за част от семейството.
	Щом стигнаха до изхода, публиката се умълча. Семейство Духвиц и Харалд се обърнаха — завесата се вдигаше. На сцената стоеше само мъжът в черно.
	— Ваше величество, дами и господа — каза той. — Слава богу, лекарят на трупата се оказа сред публиката тази вечер. — Харалд предположи, че всички свързани с трупата са решили да гледат представлението, на което присъстваше кралят. — Той вече е зад сцената и преглежда нашите балетисти. Каза, че и двамата не са пострадали тежко.
	Чуха се откъслечни аплодисменти.
	Харалд изпита облекчение. Вече знаеше, че тя е добре, и за пръв път му хрумна, че тази случка може да осуети бягството му. Дори да се доберяха до Стършела, дали Карен щеше да е в състояние да го пилотира?
	Мъжът в черно заговори отново:
	— Както знаете от програмата, тази вечер главните роли бяха изпълнени от дубльори, както и повечето от останалите. Въпреки това се надявам да се съгласите с мен, че те танцуваха прекрасно и направиха великолепно представление почти до самия край. Благодаря ви.
	Завесата се спусна и публиката започна да аплодира. Завесата се вдигна отново, за да разкрие изпълнителите — с изключение на Карен и Андерс — които се поклониха.
	Семейство Духвиц излязоха и Харалд ги последва.
	Забързаха към вратата на сцената. Един разпоредител ги отведе до гримьорната на Карен.
	Тя седеше с провесена на клуп ръка. Беше смайващо красива с кремавата рокля, с голите рамене и надигащите се над бюстието гърди. Харалд усети как дъхът му секва, но не знаеше дали от тревога, или от желание.
	Докторът беше коленичил пред нея и превързваше десния й глезен.
	Госпожа Духвиц се спусна към Карен.
	— Милото ми детенце! — прегърна я и я притисна към себе си. На Харалд му се искаше да направи точно същото.
	— О, добре съм — отвърна Карен, макар че изглеждаше бледа.
	Господин Духвиц попита лекаря:
	— Как е тя?
	— Добре е. Изкълчила е китката и глезена си. Няколко дни ще я боли и трябва да се пази следващите две седмици, но ще се оправи.
	Харалд беше облекчен, че нараняванията не са сериозни, но веднага си помисли: „Дали ще може да лети?“.
	Лекарят закрепи превръзката с безопасна игла и се изправи. Потупа Карен по голото рамо и каза:
	— Най-добре да ида да видя Ян Андерс. Той не падна така тежко като теб, но се притеснявам за лакътя му.
	— Благодаря, докторе.
	Ръката му се задържа на рамото й, за огромно неудоволствие на Харалд.
	— Ще танцуваш прекрасно, както винаги, не се тревожи — добави лекарят и излезе.
	— Горкият Ян, не спира да плаче — рече Карен.
	Харалд лично смяташе, че Андерс трябва да бъде разстрелян.
	— Той е виновен, той те изпусна! — извика той с възмущение.
	— Знам, нали затова е толкова разстроен.
	Господин Духвиц изгледа Харалд с раздразнение.
	— Какво правите тук?
	И отново жена му се намеси:
	— Харалд живее в Кирстенслот.
	Карен беше шокирана.
	— Мамо, откъде знаеш?
	— Да не мислиш, че никой не забелязва как всяка нощ от кухнята изчезват остатъците от вечерята? Ние майките не сме глупави.
	— Но къде спи? — попита господин Духвиц.
	— Предполагам, че в старата църква — каза жена му. — Ето защо Карен беше толкова настоятелна да остане заключена.
	Харалд се ужаси, че тайната му е била разкрита така лесно. Господин Духвиц изглеждаше разгневен, но точно преди да избухне, в гримьорната влезе кралят.
	Всички замлъкнаха.
	Карен се опита да стане, но кралят я спря.
	— Скъпо момиче, моля, останете на мястото си. Как се чувствате?
	— Боли, ваше величество.
	— Сигурен съм. Но ще заздравее, предполагам?
	— Така казва лекарят.
	— Танцувахте божествено.
	— Благодаря ви, сър.
	Кралят изгледа Харалд с любопитство.
	— Добър вечер, младежо.
	— Аз съм Харалд Олуфсен, ваше величество, съученик на брата на Карен.
	— В кое училище?
	— Янсборг Скуле.
	— Още ли наричат директора Хейс?
	— Да, а съпругата му — Миа.
	— Е, погрижи се добре за Карен — кралят се обърна към родителите й. — Здравейте, Духвиц, радвам се да ви видя отново. Дъщеря ви е невероятно талантлива.
	— Благодаря, Ваше Величество. Помните ли жена ми Хана?
	— Разбира се — кралят стисна ръката й. — Това е много притеснително за една майка, госпожо Духвиц, но съм сигурен, че Карен ще се оправи.
	— Да, ваше величество. Младите се възстановяват бързо.
	— Така е! Е, нека да видим как е горкото момче, което я изпусна — кралят тръгна към вратата.
	Тогава Харалд за пръв път забеляза придружителя на краля, млад мъж, който сигурно беше негов помощник, охранител или и двете.
	— Насам, сър — рече младежът и задържа вратата.
	Кралят излезе.
	— О! — възкликна госпожа Духвиц развълнувана. — Колко прекрасно!
	— Предполагам, че е най-добре да заведем Карен у дома — рече господин Духвиц.
	Харалд се запита кога ли ще има възможност да поговори с нея насаме.
	— Мамо, ще ми помогнеш ли да сваля тази рокля? — попита Карен.
	Господин Духвиц тръгна към вратата и Харалд го последва, не знаеше какво друго да направи.
	— Но преди това може ли да поговоря насаме с Харалд?
	Баща й явно се подразни, но майка й каза:
	— Добре, но побързай — те излязоха и господин Духвиц затвори вратата.
	— Наистина ли си добре? — попита я Харалд.
	— Ще съм, когато ме целунеш.
	Той клекна до стола и я целуна по устните. После, неспособен да устои на изкушението, целуна голите й рамене и шията. Устните му пълзяха надолу и стигнаха до надигащите се гърди.
	— О, господи, престани, твърде е хубаво — каза тя.
	Харалд се отдръпна неохотно. Видя, че лицето й е възвърнало цвета си и тя се задъхва. Беше изумен, че целувките му са причината за това.
	— Трябва да поговорим — каза Карен.
	— Знам. Ще можеш ли да пилотираш Стършела?
	— Не.
	Това беше най-големият му страх.
	— Сигурна ли си?
	— Много ме боли. Не мога дори да отворя проклетата врата. Едва ходя, затова няма да мога да натискам педала.
	Харалд покри лицето си с длани.
	— Значи е свършено.
	— Лекарят каза, че ще ме боли само няколко дни. Ще тръгнем, щом се почувствам по-добре.
	— Има още нещо. Хансен се върна да души тази вечер.
	— Не бих се притеснявала от него.
	— Този път беше с една жена детектив, госпожа Ясперсен, която е много умна. Чух разговора им. Тя влезе в църквата и се досети за всичко. Предположи, че живея там и че планирам да избягам със самолета.
	— О, не! Какво направи после?
	— Отиде да доведе шефа си, който по една случайност се оказа Петер Флеминг. Остави Хансен да пази и му каза да ме застреля, ако опитам да излетя.
	— Да те застреля? Какво ще правиш сега?
	— Аз обезвредих Хансен и го вързах — рече Харалд, не без известна гордост.
	— Господи! Къде е той сега?
	— В багажника на колата на баща ти.
	Това й се стори много смешно.
	— Голям си факир!
	— Мислех си, че ни остава някакъв шанс. Петер пътува с влак и тя не знаеше кога ще пристигне. Ако с теб се върнехме в Кирстенслот преди тях, още можехме да излетим. Но сега ти не можеш…
	— Още можем да го направим.
	— Как?
	— Ти ще пилотираш.
	— Не мога — взех само един урок!
	— Аз ще те насочвам. Паул каза, че си роден талант. Аз ще движа лоста за управление с лявата си ръка.
	— Сериозно ли говориш?
	— Да!
	— Добре — Харалд кимна печално. — Тогава така ще направим. Само се моля влакът на Петер да закъснее.


>>	Тридесета глава

	Хермия забеляза Петер Флеминг на ферибота.
	Видя го да се обляга на перилата и да се взира в морето, и си го спомни — мъжа с червеникав мустак и хубав костюм от туид на пристана в Морлунде. Без съмнение имаше пътници от Морлунде, които продължаваха към Копенхаген като нея, но този мъж й се стори смътно познат. Заради шапката и очилата не можа да се сети, но накрая изрови от паметта си името му — Петер Флеминг.
	Беше го виждала с Арне, в щастливите дни. Двамата били приятели от детинство, но после се скарали заради скандала между семействата им.
	Сега Петер беше ченге.
	Още щом си спомни това, тя осъзна, че вероятно я следи. Усети тръпката на страха като леден вятър.
	Нямаше време. Пълнолунието беше след три дни, а тя още не беше намерила Харалд Олуфсен. Ако вземеше филма от него тази нощ, пак не беше сигурно, че ще стигне у дома навреме. Но нямаше намерение да се отказва — заради Арне, заради Дигби и заради всички мъже, които рискуваха живота си, за да спрат нацистите.
	Но защо Петер не я беше арестувал досега? Тя беше британски шпионин. Какво целеше той? Вероятно същото като нея — искаше да открие Харалд.
	Когато фериботът стигна до пристанището, Петер се качи с нея във влака за Копенхаген. Щом потеглиха, тя тръгна по коридора и го видя в купе първа класа.
	Върна се притеснена на мястото си. Положението се влошаваше. Не можеше да заведе Петер при Харалд. Трябваше да се отърве от него.
	Имаше достатъчно време да измисли как да стане това. Влакът закъсня много и стигна в Копенхаген в десет вечерта. Когато влезе в гарата, тя вече беше готова с плана. Щеше да иде в парка „Тиволи“ и да му се изплъзне сред тълпата.
	Когато слезе от влака, огледа перона и видя, че Петер слиза от вагона на първа класа.
	Хермия тръгна с нормален ход по стълбите, мина през преградата за билети и излезе от гарата. Смрачаваше се. Паркът „Тиволи“ беше на няколко крачки от гарата. Хермия тръгна към главния му вход и си купи билет.
	— Затваряме в полунощ — предупреди я продавачът.
	Бе идвала тук с Арне през лятото на тридесет и девета. Беше по време на фестивал и петдесет хиляди души изпълниха парка, за да гледат фойерверките. Сега градината бе тъжна версия на самата себе си — като черно-бяла фотография на купа с плодове. Алеите още се виеха очарователно между лехите с цветя, но приказните светлини в короните на дърветата бяха изключени и пътеките се осветяваха от специални слаби крушки, съгласно наредбите за затъмняване. Бомбеното укритие до Театъра на Пантомимата допълнително допринасяше за мрачната атмосфера. Дори оркестрите звучаха приглушено. Но Хермия бе смаяна най-вече от факта, че тълпата изобщо не е гъста и тя лесно можеше да бъде проследена.
	Спря и се престори, че гледа един жонгльор. Озърна се назад. Видя Петер близо зад нея, купуваше си халба бира от една сергия. Как щеше да се отърве от него?
	Тръгна сред тълпата около откритата сцена, на която играеха някаква оперета. Проправи си път между хората и излезе от другата страна, но когато се обърна, Петер пак беше зад нея. Ако продължеше така, той щеше да се усети, че се опитва да се отърве от него. А тогава щеше да я арестува.
	Вече беше изплашена. Обиколи езерото и стигна до открит дансинг, където голям оркестър свиреше фокстрот. Поне стотина двойки танцуваха енергично и много народ ги гледаше. Хермия най-сетне усети старата атмосфера на „Тиволи“. Щом забеляза един хубавец да стои сам настрани, тя бе озарена от вдъхновение. Отиде до него и се усмихна широко.
	— Бихте ли танцували с мен?
	— Разбира се! — той я взе в прегръдките си и се понесоха. Хермия не беше добра танцьорка, но се справяше с умел партньор. Арне беше превъзходен, стилен и изкусен. Този мъж беше уверен и решителен.
	— Как се казвате? — попита той.
	За малко да му каже, но се усети.
	— Агнес.
	— Аз съм Йохан.
	— Много се радвам да се запознаем, Йохан, танцувате прекрасно — озърна се назад към пътеката и видя Петер да се взира в танцьорите.
	Внезапно музиката рязко спря и всички започнаха да аплодират оркестъра. Няколко двойки слязоха от дансинга, други се качиха.
	— Още един танц? — попита Хермия.
	— С удоволствие.
	Тя реши да му се довери.
	— Вижте, един ужасен мъж ме следи и се опитвам да се отърва от него. Нека се приближим към другия край на дансинга.
	— Колко вълнуващо! — той се обърна да огледа зрителите. — Кой е? Онзи дебелак с червеното лице.
	— Не. Мъжът със светлосивия костюм.
	— Виждам го. Хубавец е.
	Оркестърът превключи на полка.
	— О, боже — изпъшка Хермия. Полката беше трудна, но се налагаше да опита.
	Йохан беше специалист и улесни нещата. Освен това не се затрудняваше и да води разговор.
	— Мъжът, който ви притеснява, непознат ли е?
	— Срещала съм го преди. Отведете ме до другия край, до оркестъра — точно така.
	— Да не ви е гадже?
	— Не. След минутка ще ви оставя, Йохан. Ако хукне след мен, бихте ли го спънали или нещо подобно?
	— Както желаете.
	— Благодаря ви.
	— Мисля, че ви е съпруг.
	— Нищо подобно — вече бяха близо до оркестъра.
	Йохан я завъртя към края на дансинга.
	— Или пък вие сте шпионка, а той е полицай, който се надява да ви залови, докато крадете военните тайни на нацистите.
	— Нещо такова — рече тя весело и се изплъзна от ръцете му.
	Слезе бързо от дансинга, заобиколи естрадата на оркестъра и навлезе сред дърветата. Тича по тревата, докато не се озова на друга пътека, после тръгна към един страничен изход. Озърна се назад, Петер го нямаше.
	Излезе от парка и забърза към гарата от другата страна на улицата, точно срещу централната гара. Купи си билет за Кирстенслот. Беше развълнувана — отърва се от Петер.
	Освен нея на перона стоеше само една хубава жена с небесносиня барета.


>>	Тридесет и първа глава

	Харалд приближи предпазливо църквата.
	Беше валяло и тревата бе мокра. Лек бриз носеше облаците по небето, а почти пълната луна сияеше ярко през пролуките между тях. Сянката на камбанарията се появяваше и изчезваше заедно с нея.
	Наблизо не бяха паркирани непознати коли, но това не му подейства особено успокояващо. Полицаите щяха да скрият колите си, ако бяха замислили капан.
	Никъде из порутения манастир не светеше. Бе полунощ и войниците спяха. Всички, освен двама: пазачът до полевата кухня в парка и един помощник-ветеринар, който дежуреше в конската лечебница.
	Харалд се ослуша. Чу как един кон изпръхтя в двора на манастира. Качи се крайно предпазливо на пъна и надникна над перваза.
	Различи смътно колата и самолета на слабата лунна светлина. Но някой може би се криеше вътре и чакаше.
	Чу тихо сумтене и тътен. Те се повториха след минутка и той предположи, че ги издава Хансен, който се опитва да се освободи. Сърцето на Харалд подскочи от надежда. Ако Хансен още беше вързан, значи госпожа Ясперсен не се беше върнала с Петер. Имаха шанс да излетят със Стършела.
	Промъкна се през прозореца и тръгна към самолета. Извади фенерчето от кабината и завъртя лъча из църквата. Нямаше никого.
	Отвори багажника на колата. Хансен още беше вързан, със запушена уста. Харалд провери възлите, бяха здрави. И затвори багажника.
	Тогава чу тих шепот:
	— Харалд! Ти ли си?
	Освети прозореца и видя Карен да наднича през него.
	Родителите й я бяха откарали у дома с линейка. Преди да се разделят в театъра, тя беше обещала да се измъкне от замъка при първа възможност и да отиде при него в църквата, ако теренът е чист.
	Той изключи фенерчето и отвори голямата врата. Карен изкуцука вътре, беше наметната с кожено палто и носеше одеяло. Той я прегърна нежно, но внимателно заради наранената й ръка. За миг се наслади на топлината на тялото й и на аромата на косата й.
	После се заеха с належащите проблеми.
	— Как си?
	— Ужасно боли, но ще оцелея.
	Погледна палтото й.
	— Студено ли ти е?
	— Още не, но ще ми стане студено на хиляда петстотин и петдесет метра над Северно море. Одеялото е за теб.
	Той го взе и я хвана за здравата ръка.
	— Готова ли си за това?
	— Да.
	Целуна я нежно.
	— Обичам те.
	— И аз те обичам.
	— Наистина ли? Не си го казвала досега.
	— Знам, сега ти го казвам, в случай че не оживея — рече тя с обичайния си делови тон. — Ти си най-страхотният мъж, когото съм срещала, на десета степен. Ти си умен, но никога не унижаваш хората. Ти си нежен и мил, но имаш кураж за цяла армия. — Докосна косата му. — Дори си хубавец, по свой си начин. Какво повече мога да искам?
	— Някои момичета харесват издокараните мъже.
	— Прав си. Ще поработим по това.
	— И аз искам да ти кажа защо те обичам, но полицията може да се появи всеки миг.
	— Няма проблем, знам защо ме обичаш — защото съм прекрасна.
	Харалд отвори вратата на кабината и хвърли вътре одеялото.
	— Най-добре се качвай още сега. Колкото по-малко работа ни остане за отвън, толкова по-бързо ще се измъкнем.
	— Добре.
	Видя, че ще й е трудно да се качи в кабината. Довлече един сандък и тя стъпи на него, но не можа да вкара наранения си крак. В кабината и без това се влизаше с мъка, тя беше по-тясна и от предните седалки на малка кола, а когато си с два наранени крайника, изглеждаше направо невъзможно. Харалд разбра, че ще трябва да я вдигне.
	Пъхна лявата си ръка под раменете й, а дясната — под коленете, после стъпи на сандъка и я настани на дясната седалка. Така тя щеше да може да движи лоста за управление с лявата си ръка, а той щеше да го движи с дясната — от пилотското място.
	— Какво е това на пода? — попита Карен и посегна надолу.
	— Пистолетът на Хансен. Не знаех къде да го дяна — затвори вратата. — Добре ли си?
	Тя отвори прозореца.
	— Идеално. Ще излетим от алеята. Вятърът е подходящ, но духа към замъка, затова ще трябва да буташ самолета чак до вратата на замъка и после да го обърнеш, за да хване вятъра.
	— Добре.
	Той отвори широко вратите на църквата. Сега трябваше да изкара самолета. За щастие го беше паркирал интелигентно, с носа към вратата. Към колесника беше вързано здраво въже и той го хвана и опъна.
	Стършелът се оказа по-тежък от очакваното. Защото освен двигателя в него имаше сто седемдесет и седем литра бензин, плюс Карен. Не беше малко.
	За да преодолее инерцията му, Харалд първо го разклати на колелата, установи някакъв ритъм и след това дръпна. Щом самолетът се раздвижи, стана по-лесно, но пак беше много тежък. Харалд с огромно усилие го издърпа от църквата в парка и после пое към алеята.
	Луната надникна иззад един облак и озари парка почти като в ден. Всеки можеше да види самолета, стига да погледнеше натам, и Харалд трябваше да действа бързо.
	Свали подпората, която придържаше лявото крило към фюзелажа, и го разгъна. След това сгъна надолу подвижната част от вътрешния край на горното крило. Това щеше да го държи на място, докато той заобиколи отпред. Там завъртя щифта на долното крило и го нагласи в жлеба му. Той като че ли запря в някакво препятствие. Но Харалд вече се беше сблъсквал с този проблем при тренировките. Размърда леко крилото и това му позволи да плъзне щифта в жлеба. Закрепи го с кожения каиш. Повтори процедурата и с горното крило, като залости щифта с подпората.
	Отне му три-четири минути. Погледна към лагера на войниците. Пазачът го беше видял и вървеше към него.
	Харалд се зае с дясното крило. Когато приключи, пазачът стоеше до него и гледаше. Това беше дружелюбният Лео.
	— Какво правиш? — попита той с любопитство.
	Харалд си беше подготвил история.
	— Ще го снимаме. Господин Духвиц иска да продаде самолета, защото няма гориво за него.
	— Ще го снимате ли? Нощем?
	— Да, на лунна светлина, на фона на замъка.
	— А капитанът знае ли?
	— Да, господин Духвиц говори с него и капитан Клайс каза, че нямало проблеми.
	— Е, хубаво — рече Лео, но пак се смръщи. — Странно, че капитанът не ми каза нищо.
	— Вероятно е сметнал, че не е важно — Харалд осъзна, че е сбъркал. Ако немските войници бяха небрежни, нямаше да завладеят Европа.
	Лео поклати глава.
	— Пазачът трябва да бъде уведомен за всички необичайни събития, които ще се случат по време на дежурството му — каза той, сякаш четеше от устава.
	— Сигурен съм, че господин Духвиц нямаше да ни каже да действаме, без да е говорил с капитан Клайс — Харалд се облегна на стабилизатора и бутна.
	Като го видя да се мъчи, Лео му помогна. Заедно завъртяха опашката на четвърт оборот и самолетът сега беше ориентиран спрямо алеята.
	— По-добре да поговоря с капитана — каза Лео.
	— Ако си сигурен, че няма да се ядоса, че го будиш.
	Лео се поколеба и разтревожи.
	— Вероятно още не е заспал.
	Харалд знаеше, че офицерите спят в замъка. Чудеше се как да забави Лео и да ускори собствените си действия.
	— Е, ако ще ходиш чак до замъка, можеш да ми помогнеш да избутам тази кошница.
	— Добре.
	— Аз ще хвана лявото крило, ти хвани дясното.
	Лео преметна пушката през рамо и натисна подпората между долното и горното крило. Сега, когато бяха двама, Стършелът се движеше много по-лесно.

	* * *

	Хермия хвана последния влак от гара Вестерпорт. Той пристигна в Кирстенслот след полунощ.
	Не беше сигурна какво ще прави, щом се озове при замъка. Не искаше да привлича внимание, като чука на вратата и събуди всички. Можеше да изчака до сутринта, преди да пита за Харалд. А това означаваше да прекара нощта на открито. Е, нищо нямаше да й стане. От друга страна, ако в замъка светеше, можеше да успее да подпита някого, например някой слуга. Беше нервна, че губи скъпоценно време.
	Още един човек слезе от влака с нея. Жената с небесносинята барета.
	Хермия потръпна от страх. Дали не беше сбъркала? Може би тази жена я бе поела след Петер Флеминг?
	Налагаше се да провери.
	Излезе от тъмната гара, спря и отвори куфара си, като се преструваше, че търси нещо в него. Ако жената я следеше и тя щеше да си намери претекст да спре.
	Жената излезе от гарата и мина покрай нея, без да забави ход.
	Хермия продължи да рови из куфара и я гледаше с крайчеца на окото си.
	Жената вървеше бързо към един черен буик, паркиран наблизо. Някой седеше зад волана и пушеше. Хермия не видя лицето му, зърна само огънчето на цигарата. Жената се качи в колата и потеглиха.
	Хермия си отдъхна. Явно тази жена беше прекарала една нощ в града и сега съпругът й я чакаше на гарата, за да я откара у дома. „Фалшива тревога“, рече си Хермия с облекчение.
	И тръгна.

	* * *

	Харалд и Лео бутаха Стършела по алеята, покрай цистерната с бензин, от която Харалд беше откраднал горивото, чак до двора пред замъка, където го обърнаха по вятъра. Лео изтича вътре да събуди капитан Клайс.
	Харалд разполагаше едва с минута-две.
	Взе фенерчето от джоба си, включи го и го лапна. Завъртя куките от лявата страна на фюзелажа на носа и отвори единия обтекател.
	— Гориво? — извика той.
	— Включено — извика Карен.
	Харалд дръпна пръстена на поплавъка и задейства лоста на една от двете горивни помпи, за да вкара гориво в карбуратора. Затвори обтекателя и завъртя куката. Извади фенерчето от устата си и извика:
	— Дросел и магнети?
	— Дросел и магнети.
	Застана пред самолета и завъртя перката. Направи го като Карен, завъртя я втори път, после трети. Накрая тласна силно и отстъпи бързо назад.
	Нищо не стана.
	Изруга. Нямаше време да се занимава с неочаквани аварии.
	Повтори процедурата. Нещо не беше наред. Преди, когато въртеше перката, се случваше още нещо. Отчаяно се опита да си спомни какво беше.
	Двигателят пак не запали.
	И тогава му просветна. Не се чу изщракването, когато завърташе перката. Спомни си, че Карен му бе обяснила, че щрака импулсният стартер. Той произвеждаше искрата.
	Изтича до прозореца й.
	— Не се чува изщракване!
	— Магнетът — рече тя спокойно. — Често се случва. Отвори десния обтекател. Ще видиш импулсния стартер между магнета и двигателя. Удари го рязко с камък или нещо друго. Обикновено върши работа.
	Той отвори десния обтекател и освети двигателя с фенерчето. Импулсният стартер представляваше плосък метален цилиндър. Харалд се озърна към земята. Нямаше никакви камъни.
	— Дай ми нещо от комплекта с инструменти — рече той на Карен.
	Тя взе комплекта и му подаде един гаечен ключ. Той удари с него импулсния стартер.
	— Веднага прекратете — чу се глас зад него.
	Обърна се и видя капитан Клайс с униформени панталони и горнище на пижама да търчи през двора към тях, следван по петите от Лео. Клайс не беше въоръжен, но Лео имаше пушка.
	Харалд натъпка гаечния ключ в джоба си, затвори капака и тръгна към носа.
	— Отдалечи се от самолета! — извика Клайс. — Това е заповед!
	Внезапно иззвъня гласът на Карен.
	— Спрете на място, или ще ви застрелям!
	Харалд видя ръката й да стърчи през прозореца, насочила пистолета право към Клайс.
	Клайс закова на място и Лео последва примера му.
	Харалд нямаше представа дали тя знае да стреля — но и Клайс нямаше.
	— Хвърли пушката на земята, Лео — нареди Карен.
	Лео хвърли оръжието си.
	Харалд посегна към перката и я завъртя.
	Тя се задвижи със силно и много задоволително щракане.

	* * *

	Петер Флеминг пътуваше към замъка с Тилде Ясперсен до себе си.
	— Ще паркираме някъде встрани и ще гледаме какво ще направи — рече той.
	— Добре.
	— Виж, за случилото се на Санде…
	— Моля те, не говори за това.
	Той потисна гнева си.
	— Какво, никога ли?
	— Никога.
	Идеше му да я удуши.
	Фаровете на колата осветиха малко селце с църква и кръчма. Излязоха от него и приближиха големия портал.
	— Съжалявам, Петер — каза Тилде. — Направих грешка, но с това е приключено. Нека бъдем просто приятели и колеги.
	Той почувства, че вече нищо няма значение за него.
	— Майната му на всичко! — извика и зави към двора на замъка.
	От дясната страна на алеята се издигаше порутен манастир.
	— Странно — рече Тилде. — Вратите на църквата са широко отворени.
	Петер се надяваше да се случи нещо, за да не мисли за отказа на Тилде. Спря буика и изключи двигателя.
	— Нека проверим — извади фенерче от жабката.
	Слязоха от колата и влязоха в църквата. Петер чу приглушено сумтене и тътен. Като че ли идваше от ролс-ройса, който стоеше на трупчета насред помещението. Отвори багажника и освети с фенерчето овързан полицай със запушена уста.
	— Това ли е твоят човек? — попита той.
	— Самолетът го няма! — извика Тилде. — Няма го!
	В този миг чуха рев на самолетен двигател.

	* * *

	Стършелът се събуди с рев и като че ли се наведе напред, нетърпелив да потегли.
	Харалд бързо се приближи до Клайс и Лео. Взе пушката и я вдигна заплашително, като демонстрираше увереност, каквато всъщност не чувстваше. Отстъпи бавно заднешком и заобиколи въртящата се перка към лявата врата. Посегна към дръжката, отвори я и хвърли пушката на лавицата за багаж зад седалките. Докато се качваше, някакво внезапно движение го накара да погледне през прозореца на Карен. Видя, че капитан Клайс се втурва към самолета и се хвърля на земята. Чу се изстрел, оглушителен въпреки рева на двигателя. Карен беше стреляла с пистолета на Хансен, но Харалд видя, че рамката на прозореца й пречи да извие китката си достатъчно надолу и не беше уцелила капитана.
	Клайс се претърколи под самолета, изникна от другата страна и скочи върху крилото.
	Харалд се опита да затвори вратата, но Клайс я запречваше. Капитанът го сграбчи за реверите и започна да го дърпа от седалката. Харалд се замята, за да се освободи от хватката му. Карен държеше пистолета с лявата си ръка и не можеше да се извърне в претъпканата кабина, за да застреля Клайс. И Лео дотича, но вратата и крилото му пречеха и не успя да се присъедини към схватката.
	Харалд извади гаечния ключ от джоба си и замахна с всичка сила. Острият накрайник на ключа се заби под окото на Клайс и от раната рукна кръв, но той не пускаше.
	Карен се пресегна през Харалд и натисна лоста на дросела докрай напред. Двигателят зарева по-силно и самолетът потегли. Клайс изгуби равновесие и размаха едната си ръка, но с другата още стискаше Харалд.
	Стършелът се движеше бързо, като подскачаше по тревата. Харалд отново удари Клайс и този път той извика, пусна го и падна на земята.
	Харалд затръшна вратата.
	Посегна към контролната конзола в центъра на кабината, а Карен каза:
	— Остави лоста на мен — мога да го движа с лявата ръка.
	Самолетът продължаваше по алеята, но скоро започна да набира скорост и да извива надясно.
	— Натисни педалите на кормилото! — извика Карен. — Насочи го право напред!
	Харалд настъпи левия педал, за да върне самолета на алеята. Нищо не стана, затова той натисна с всичка сила. След миг самолетът се изви рязко наляво, прекоси алеята и продължи по тревата от другата й страна.
	— Реагира със забавяне — извика Карен. — Трябва малко да изчакаш.
	Той разбра какво му казва — беше същото като да управляваш лодка, само че по-зле. Натисна десния педал, за да върне самолета обратно, и когато той започна да завива, Харалд коригира с левия крак. Този път не се завъртяха рязко, самолетът се върна на алеята и продължи напред.
	— Поддържай го така — извика Карен.
	Самолетът ускоряваше.
	В другия край на алеята светнаха фарове.

	* * *

	Петер Флеминг превключи на първа скорост и натисна газта. Щом Тилде отвори вратата, за да се качи, колата потегли рязко напред. Тя пусна вратата с вик и падна назад. Петер се надяваше, че не си е строшила врата.
	Зави по алеята и остави вратата да се затвори сама. Щом двигателят запищя, той превключи на втора. Буикът набираше скорост.
	На светлината на фаровете видя малък двуплощник да ускорява по алеята точно срещу него. Беше сигурен, че Харалд Олуфсен е в този самолет. Щеше да го спре, дори ако трябваше да умрат и двамата.
	Превключи на трета.

	* * *

	Харалд усети как Стършела се накланя, когато Карен натисна лоста напред и вдигна опашката.
	— Виждаш ли колата? — извика той.
	— Да, дали се опитва да ни спре?
	— Да — Харалд се втренчи напред, концентриран върху усилието да поддържа правия курс на самолета с педалите. — Можем ли да се издигнем навреме?
	— Не съм сигурна…
	— Най-добре да решиш!
	— Приготви се да завиеш, когато ти кажа!
	— Приготвих се!
	Колата приближаваше страховито. Харалд вече виждаше, че няма да излетят навреме.
	— Завивай! — извика Карен.
	Той натисна левия педал. При тази висока скорост самолетът реагираше по-чевръсто и зави рязко от алеята — твърде рязко: Харалд се изплаши, че заварките на колесника няма да издържат. Бързо коригира.
	С крайчеца на окото си видя, че колата завива след тях, още се опитваше да ги пресрещне. Беше буик, точно като колата, с която Петер го беше закарал в Янсборг Скуле. Буикът зави рязко, за да се забие в самолета.
	Но самолетът имаше опашен стабилизатор, а колата завиваше чрез колелата си и това се оказа важно на мократа трева. Буикът започна да поднася. При едно такова отклонение луната за миг озари лицето на мъжа зад волана и Харалд позна Петер Флеминг.
	Самолетът се заклатушка и пак се стабилизира. Харалд видя, че са на път да се разбият в цистерната с бензин. Натисна левия педал и дясното крило на Стършела се размина на сантиметри с камиона.
	Петер Флеминг не извади такъв късмет.
	Харалд се озърна назад и видя как буикът, напълно излязъл от контрол, се плъзга с ужасна неизбежност към цистерната. Заби се в камиона с голяма скорост, чу се оглушителна експлозия и след секунда целият парк се озари от жълто сияние. Харалд се опита да провери дали опашката на Стършела се е запалила, но беше невъзможно да погледне право назад.
	Буикът гореше.
	— Завий! — извика Карен. — Излитаме!
	Той отново се концентрира върху педалите. Видя, че се устремяват към полевата столова, и натисна десния педал, за да я заобиколят.
	Когато поеха отново по права линия, самолетът ускори.

	* * *

	Хермия се затича, когато чу рева на самолетен двигател. Наближи двора на Кирстенслот и видя тъмна кола, много подобна на онази на гарата, да ускорява покрай алеята. После поднесе и се заби в един камион, паркиран наблизо. Последва ужасна експлозия и колата и камионът лумнаха в пламъци.
	Една жена изкрещя:
	— Петер!
	На светлината на огъня Хермия видя жената със синята барета. Всичко си дойде на мястото. Жената наистина я беше проследила. А в буика я чакаше Петер Флеминг. Нямаше нужда да я следят повече, защото знаеха къде отива. Бяха стигнали в замъка преди нея. А после?
	Видя малък двуплощник да ускорява по тревата, сякаш преди излитане. Жената със синята барета коленичи, извади пистолет от чантата си и се прицели в самолета.
	Какво ставаше тук? Ако тази жена беше колега на Петер Флеминг, значи пилотът беше на страната на добрите, заключи Хермия. Можеше дори да е Харалд, който бяга с филма в джоба си.
	Трябваше да попречи на жената да стреля.

	* * *

	Паркът беше озарен от пламъците, издигащи се от цистерната, и Харалд ясно видя как госпожа Ясперсен се прицели в самолета.
	Нямаше какво да стори. Приближаваха се право към нея и ако завиеше настрани, просто щеше да й предостави по-добра мишена. Стисна зъби. Куршумите можеха да пробият крилете или фюзелажа, без да причинят сериозна вреда. От друга страна, една дупка в резервоара щеше да ги убие.
	Тогава видя още една жена да тича по тревата и да размахва някакъв куфар.
	— Хермия! — извика той с изумление. Хермия удари госпожа Ясперсен по главата с куфара, тя се смъкна настрани и изпусна оръжието. Хермия я удари отново, после грабна пистолета.
	Когато самолетът мина над тях, Харалд осъзна, че са се откъснали от земята.
	Вдигна очи и установи, че са на път да се разбият в камбанарията.


>>	Тридесет и втора глава

	Карен изви рязко лоста за управление наляво и той се удари в коляното на Харалд. Стършелът се наклони, докато се издигаше, но Харалд видя, че ъгълът не е достатъчно остър и ще се ударят в камбанарията.
	— Левият педал! — изкрещя Карен.
	Тогава той си спомни, че участва в управлението. Натисна рязко левия педал и самолетът веднага се наклони още повече. И все пак дясното крило щеше да се удари в тухлите. Самолетът завиваше вбесяващо бавно. Харалд се приготви за удара. Крилото се размина на сантиметри с камбанарията.
	— Господи! — изпъшка Харалд.
	Един порив на вятъра накара самолета да подскочи като пони. Харалд имаше чувството, че ще се стоварят на земята всеки миг, но Карен продължаваше да завива и да издига самолета. Харалд стисна зъби. Стършелът зави на сто и осемдесет градуса. Най-сетне, когато се понесоха обратно към замъка, тя изправи курса. Набраха височина и самолетът се стабилизира, а Харалд си спомни какво беше казал Паул Кирке — близо до земята има повече турбуленция.
	Погледна надолу. От цистерната още се издигаха пламъци и осветяваха войниците, които изскачаха от манастира. Капитан Клайс размахваше ръце и крещеше заповеди. Госпожа Ясперсен още лежеше на тревата, явно беше в безсъзнание. Хермия Маунт не се виждаше никъде. Няколко слуги бяха излезли пред замъка и гледаха след самолета.
	Карен посочи един уред на таблото.
	— Наблюдавай го — рече тя. — Това е жироскопът. Управлявай кормилото така, че иглата да сочи право напред, на дванадесет часа.
	През прозрачния покрив на кабината струеше ярка лунна светлина, но на нея трудно се разчитаха инструментите. Харалд насочи лъча на фенерчето към жироскопа.
	Продължаваха да се издигат и замъкът се смаляваше под тях. Карен все се озърташе наляво и надясно, после се взираше напред, сякаш имаше нещо друго за гледане, освен озарения от луната датски пейзаж.
	— Закопчай си колана — нареди тя. Той видя, че вече е закопчала своя. — Така няма да си удариш главата в покрива на кабината, ако заподскачаме.
	Харалд закопча колана си. Вече започваше да вярва, че са се измъкнали. Позволи си дори да тържествува мъничко.
	— Помислих си, че ще умрем — рече той.
	— И аз — няколко пъти!
	— Родителите ти сигурно са откачили от притеснение.
	— Оставих им бележка.
	— Е, аз и това не направих — не се беше сетил.
	— Стига да оцелеем, те ще са доволни.
	Той докосна бузата й.
	— Как си?
	— Малко ме тресе.
	— Имаш температура. Трябва да пийнеш вода.
	— Не, благодаря. Чака ме шестчасов полет, а тук няма тоалетна. Не искам да пикая на вестник пред очите ти. Това може да се окаже краят на едно красиво приятелство.
	— Ще си затворя очите.
	— И ще управляваш самолета със затворени очи? Забрави. Ще стискам.
	Тя се шегуваше, но той се тревожеше за нея. Беше направо смазан от това, през което бяха преминали, а тя бе изтърпяла същото, и то с изкълчен глезен и изкълчена китка. Надяваше се да не припадне.
	— Погледни компаса — рече тя. — Какъв е курсът ни?
	Той беше разучил компаса, докато беше в църквата, и можеше да го разчита.
	— Двеста и тридесет.
	Карен зави вдясно.
	— Курсът към Англия е на двеста и петдесет. Кажи ми, когато влезем в курса.
	Харалд освети компаса с фенерчето и зачака той да покаже правилния курс.
	— Готово.
	— Време?
	— Един без двадесет.
	— Трябва да записваме всичко това, а не взехме моливи.
	— Мисля, че ще го запомня.
	— Искам да мина над онова пухкаво облаче — рече тя. — На каква височина сме?
	Харалд освети висотомера с фенерчето.
	— Хиляда четиристотин и петдесет метра.
	— Е, значи този облак е на хиляда петстотин и петдесет метра.
	След няколко секунди самолетът беше обгърнат сякаш от дим и Харалд осъзна, че са навлезли в облака.
	— Осветявай индикатора за скоростта — каза Карен. — Кажи ми, ако показанията се променят.
	— Защо?
	— Когато летиш на сляпо, трудно можеш да поддържаш самолета на правилната височина. Може да вдигна носа или да го насоча надолу, без да се усетя. Но ако стане така, ще разберем, защото скоростта ни ще се промени.
	Летенето на сляпо го изнерви. Сигурно така стават катастрофите, рече си той. Самолетът като нищо можеше да се разбие в планина от другата страна на тоя облак. За щастие в Дания нямаше планини. Но ако друг самолет навлезеше в същия облак, и двамата пилоти щяха да разберат за това твърде късно.
	След няколко минути лунната светлина започна да прониква в облака и той видя как парите се вихрят покрай прозорците. Отдъхна си, когато излязоха без проблеми и видя сянката на озарения от луната Стършел по облака под тях.
	Карен бутна лоста напред, за да изравни.
	— Виждаш ли оборотомера?
	Харалд светна фенерчето.
	— Две хиляди и двеста.
	— Дръпни дросела леко назад, докато падне до хиляда и деветстотин.
	Харалд го направи.
	— Използваме двигателя, за да променяме височината — обясни тя. — Дроселът напред и се издигаме; дроселът назад и се снижаваме.
	— А как ще контролираме скоростта?
	— Чрез положението на самолета. За да ускориш — носа надолу, за да забавиш — носа нагоре.
	— Схванах.
	— Но не бива да вдигаш носа твърде рязко, защото ще зависнеш. Ще изгубиш подемна сила и самолетът ще падне.
	Харалд сметна това за ужасяваща мисъл.
	— А тогава какво се прави?
	— Свеждаш носа надолу и увеличаваш оборотите. Лесно е — само дето инстинктът ти подсказва да вдигнеш носа, а така само ще влошиш положението.
	— Ще го запомня.
	— Поеми лоста за малко — рече Карен. — Опитай да летиш направо. Така, поеми управлението.
	Той сграбчи лоста за управление с дясната си ръка.
	— Сега трябва да кажеш: „Поемам управлението“. Така пилотът и помощникът му никога няма да изпаднат в ситуация, в която и двамата си мислят, че другият управлява самолета.
	— Поемам управлението — рече той, но нямаше това усещане. Стършелът като че ли водеше свой живот, завиваше и снижаваше с турбуленцията и Харалд трябваше да се концентрира до крайност, за да поддържа крилата изравнени и носа в същата позиция.
	— Осъзнаваш ли, че постоянно дърпаш лоста назад? — попита Карен.
	— Да.
	— Защото вече сме изразходвали малко гориво и сме променили центъра на тежестта. Виждаш ли лоста в горния преден ъгъл на твоята врата?
	Той хвърли поглед натам.
	— Да.
	— Това е тримерът. Когато излиташ и резервоарът е пълен, а опашката тежка — трябва да е издърпан докрай напред. Сега самолетът има нужда от пренастройка.
	— И как да стане?
	— Лесно. Отпусни леко ръката си над лоста. Усещаш ли, че мърда сам напред?
	— Да.
	— Дръпни тримера назад. Така няма да има нужда да натискаш лоста постоянно.
	Беше права.
	— Нагласи тримера така, че да не трябва да натискаш лоста.
	Харалд плъзна лоста постепенно назад. Преди да се усети, лостът за управление опря в дланта му.
	— Прекалих — рече той и бутна леко тримера напред. — Така е добре.
	— Можеш да нагласиш и кормилото, като движиш лостчето в зъбчатия жлеб в долната част на контролния панел. Когато самолетът е правилно балансиран, ще лети направо и ще е изравнен, без да движиш лостовете.
	Харалд вдигна ръка от лоста за управление за проба. Стършелът продължи да лети направо.
	После той пак хвана лоста.
	Облакът под тях беше разкъсан и в пролуките виждаха озарената от луната земя. Скоро напуснаха Шеланд и полетяха над морето.
	— Провери висотомера — каза Карен.
	Беше му трудно да погледне към таблото, защото усещаше нужда да се концентрира върху управлението на самолета. Когато откъсна поглед от предното стъкло, видя, че са стигнали две хиляди сто и седемдесет метра.
	— Как е станало?
	— Държиш носа твърде високо. Естествено е. Несъзнателно се страхуваш да не паднем, затова се опитваш да се издигнеш. Наведи носа.
	Той бутна лоста напред. Носът се сведе и тогава Харалд видя друг самолет. По крилата му имаше големи кръстове. Прималя му от страх.
	Карен го забеляза в същия миг.
	— По дяволите! „Луфтвафе“ — беше изплашена колкото него.
	— Виждам ги — отвърна Харалд. Бяха вляво и под тях, на около четиристотин метра и се издигаха към Стършела.
	Карен пое лоста и сведе рязко носа.
	— Поемам управлението.
	— Поемаш управлението.
	Стършелът се спусна.
	Харалд видя, че другият самолет е „Месершмит“ Bf110, нощен изтребител с два двигателя, отличителна опашка с два стабилизатора и дълъг, подобен на парник капак на кокпита. Спомни си, че Арне говореше за въоръжението на този самолет със смесица от страх и завист; той имаше оръдия и картечници на носа и Харалд видя, че задните картечници надничат от края на кокпита. Това беше самолет, който сваляше бомбардировачите на Съюзниците, след като радиосъоръжението на Санде ги засечеше.
	Стършелът беше напълно беззащитен.
	— Какво ще правим сега? — попита Харалд.
	— Ще се опитаме да се върнем в облака, преди да са влезли в обхват. По дяволите, не биваше да ти позволявам да се издигнеш толкова.
	Стършелът се снижаваше рязко. Харалд погледна скоростомера и установи, че са достигнали сто и тридесет възела. Имаше чувството, че се спуска със скоростно влакче. Беше се вкопчил в ръба на седалката си.
	— Безопасно ли е? — попита той.
	— По-безопасно, отколкото да ни прострелят.
	Другият самолет приближаваше устремно. Той беше много по-бърз от Стършела. Нещо просветна и се чу трясък на картечница. Харалд очакваше да стрелят по тях, но не успя да сдържи вика си на ужас.
	Карен изви надясно, за да излезе от мерника на стрелеца. Месершмитът се стрелна под тях. Стрелбата спря, а двигателят на Стършела продължаваше да бръмчи монотонно. Не ги бяха уцелили.
	Харалд си спомни, че Арне бе казал колко е трудно бърз самолет да стреля по бавен. Вероятно това ги беше спасило.
	Когато завиха, той погледна през прозореца и видя, че изтребителят се смалява в далечината.
	— Мисля, че е извън обсег — каза той.
	— Не задълго — отвърна Карен.
	Със сигурност месершмитът обръщаше. Секундите се влачеха, докато Стършелът се устремяваше надолу към защитата на облака, а бързият изтребител описваше широк завой. Харалд видя, че скоростта им достига сто и шестдесет възела. Облакът беше прекрасно близо — но не съвсем.
	Той забеляза проблясък и чу гърмежите, когато изтребителят откри огън. Този път беше по-близо и разполагаше с по-добър ъгъл за атака. Харалд с ужас видя как в платното на лявото крило се появява назъбена дупка. Карен дръпна лоста и Стършелът се наклони настрани.
	После внезапно се озоваха в облака.
	Стрелбата спря.
	— Слава богу — изпъшка Харалд. Беше студено, а той се потеше.
	Карен дръпна лоста и преустанови спускането. Харалд освети с фенерчето висотомера и загледа как иглата бавно се движи обратно на часовниковата стрелка и спира точно над хиляда петстотин и петдесет метра. Скоростта им постепенно се върна към нормалната крейсерска — осемдесет възела.
	Карен отново наклони самолета и промени посоката, за да не може изтребителят да ги открие само като следва предишния им курс.
	— Свали оборотите до хиляда и шестстотин — каза тя. — Ще минем точно под облака.
	— Защо не останем в него?
	— Трудно е да се лети дълго в облак. Ще изгубим ориентация. Няма да различаваме горе от долу. Уредите казват какво се случва, но ти не им вярваш. Така стават много катастрофи.
	Харалд намери лоста в тъмното и го дръпна назад.
	— Този изтребител по случайност ли се появи? — попита Карен. — Може да са ни засекли с онези техни радиовълни.
	Харалд се смръщи и се замисли. Беше доволен, че може да ангажира мислите си с тази загадка, за да се разсее от опасността.
	— Съмнявам се — рече той. — Металът смущава радиовълните, но дървото и платът — не. Един голям алуминиев бомбардировач ще отрази лъчите към антените, но при нас само двигателят може да го направи, а вероятно е твърде малък, за да се появи на детекторите им.
	— Надявам се да си прав — рече тя. — Иначе сме мъртви.
	Излязоха под облака. Харалд повиши оборотите до хиляда и деветстотин и Карен дръпна лоста назад.
	— Оглеждай се — рече тя. — Ако се появи отново, ще се издигнем бързо.
	Харалд го направи, но не видя много. На километър и половина пред тях луната грееше през процеп в облаците и той успя да различи неправилната геометрия на ниви и гори. Сигурно бяха над големия централен остров Фюн. По-наблизо някаква ярка светлина пълзеше по тъмния ландшафт и Харалд предположи, че е влак или полицейска кола.
	Карен изви надясно.
	— Погледни вляво — рече тя.
	Харалд не видя нищо. Тя изви на другата страна и той погледна през прозореца.
	— Трябва да огледаме от всеки ъгъл — обясни Карен. Харалд забеляза, че е прегракнала от постоянното крещене, за да надвика рева на двигателя.
	Месершмитът се появи.
	Изскочи от облака на половин километър пред тях, смътно озарен от отразената от земята лунна светлина.
	— Пълна мощност! — извика Карен, но Харалд вече го беше направил. Тя дръпна лоста, за да вдигне носа.
	— Може би няма да ни види — каза Харалд оптимистично, но надеждите му веднага умряха, защото изтребителят описа рязък завой.
	На Стършела му трябваха няколко секунди, за да реагира на командите. Най-сетне започнаха да се издигат към облака. Изтребителят описа широк кръг и се насочи нагоре след тях. Щом се изравниха, откри огън.
	След миг Стършелът беше вече в облака.
	Карен промени веднага посоката. Харалд тържествуваше.
	— Отново ги надхитри! — извика той. Но страхът придаваше треперлива нотка на победоносния му глас.
	Изкачваха се през облака. Когато лунното сияние започна да озарява кълбящата се мъгла около тях, Харалд осъзна, че са стигнали до най-горния слой.
	— Дръпни дросела — нареди Карен. — Трябва да останем възможно най-дълго в облака. — Самолетът се изравни. — Наблюдавай скоростомера, за да сме сигурни, че не се изкачваме или спускаме.
	— Добре — той провери и висотомера. Бяха на хиляда и осемстотин метра височина.
	Точно тогава месершмитът се появи само на метри от тях. Беше малко по-ниско и вдясно, насочваше се към техния курс. За част от секундата Харалд видя ужасеното лице на немския пилот, устата му беше зинала във вик. Бяха на сантиметри от смъртта. Крилото на изтребителя мина под Стършела и пропусна на косъм колесника.
	Харалд натисна силно левия педал и Карен дръпна рязко лоста за управление, но изтребителят вече беше изчезнал от поглед.
	— Господи, на косъм беше — изпъшка Карен.
	Харалд се вгледа в завихрения облак, очакваше месершмитът да се появи отново. Измина минута, после още една.
	— Мисля, че и той е изплашен колкото нас — каза Карен.
	— Какво ли прави сега?
	— Лети над и под облака с надеждата да изскочим отнякъде. С малко късмет курсовете ни ще се раздалечат и ще го изгубим.
	Харалд погледна компаса.
	— Летим на север.
	— Отклонили сме се заради всички тези маневри — каза тя. Зави наляво и Харалд й помогна с кормилото. Когато компасът показа двеста и петдесет, той каза:
	— Стига толкова — и тя изправи самолета.
	Излязоха от облака и огледаха небето във всички посоки, но не се виждаше друг самолет.
	— Толкова съм изморена — рече Карен.
	— Не съм изненадан. Нека аз поема управлението. Почини си малко.
	Той се концентрира върху усилието да поддържа самолета изравнен и в прав курс. Вече инстинктивно правеше безкрайните дребни настройки.
	— Гледай инструментите — предупреди го Карен. — Наблюдавай скоростомера, висотомера, компаса и налягането на горивото и индикатора. Когато летиш, трябва непрестанно да проверяваш всичко.
	— Добре — насили се да поглежда към таблото на всяка минута-две и откри, че въпреки онова, което му подсказваха инстинктите, самолетът не пада към земята, щом той откъсне очи от предното стъкло.
	— Сега трябва да сме над Ютланд — каза Карен. — Колко ли на север сме се отклонили?
	— Как да разберем?
	— Трябва да летим ниско, когато минаваме над брега. Ще успеем да различим особеностите на терена и да установим позицията си на картата.
	Луната беше ниско на хоризонта. Харалд си погледна часовника и с изумление видя, че летят от почти два часа. Бяха му се сторили минути.
	— Нека огледаме — каза Карен след малко. — Свали оборотите на хиляда и четиристотин и наведи носа. — Тя намери атласа и го прегледа на светлината на фенерчето. — Трябва да се снишим още. Не виждам добре земята.
	Харалд свали самолета на деветстотин и тридесет метра, после на шестстотин и двадесет метра. Земята се виждаше на лунната светлина, но нямаше нищо отличително — само ниви.
	— Виж, това там град ли е? — попита Карен.
	Харалд се вгледа надолу. Трудно беше да се каже. Нищо не светеше заради затъмненията, които бяха наложени именно за да не се виждат градовете от въздуха. Но напред земята определено изглеждаше по-различно на лунната светлина.
	Внезапно във въздуха започнаха да се появяват мънички горящи светлини.
	— Какво е това, за бога? — извика Карен.
	Нима някой изстрелваше фойерверки към Стършела? Те бяха забранени след окупацията.
	— Никога не съм виждала трасиращи куршуми, но…
	— Мамка му, това ли е? — без да чака инструкции, Харалд натисна дросела докрай напред и издигна носа.
	Тогава се появиха лъчи на прожектори.
	Чу се гръм и нещо наблизо експлодира.
	— Какво беше това? — извика Карен.
	— Мисля, че беше снаряд.
	— Някой ни обстрелва?
	Харалд осъзна къде са.
	— Това трябва да е Морлунде! Ние сме над пристанищната противовъздушна артилерия.
	— Завий!
	Той наклони самолета.
	— Не се издигай твърде рязко — каза тя. — Ще зависнем.
	Още един снаряд се взриви пред тях. Прожекторите пронизваха мрака. Харалд имаше чувството, че издига самолета само с воля.
	Завиха на сто и осемдесет градуса. Харалд изправи самолета и продължи да се изкачва. Взриви се още един снаряд, но доста след тях. Имаше надежда.
	Стрелбата спря. Харалд зави отново и се насочиха в стария си курс, като още се издигаха.
	След минути прелетяха над брега.
	— Напуснахме сушата — каза той.
	Тя не отговори, той се обърна и видя, че е затворила очи. Озърна се пак към брега, който изчезваше зад тях на лунната светлина.
	— Дали ще видим Дания отново?


>>	Тридесет и трета глава

	Луната залезе, но за малко небето беше ясно, без облаци, и Харалд видя звездите. Беше им благодарен, защото само те му казваха, че не се е устремил надолу. Двигателят ръмжеше монотонно, успокояващо.
	Летяха на хиляда петстотин и петдесет метра с осемдесет възела. Сега турбуленцията беше по-слаба, отколкото при първия му полет, и той се зачуди дали е защото са над морето, или защото е нощ — или и двете. Продължи да проверява курса на компаса, но не знаеше колко се е отклонил Стършелът от вятъра.
	Свали ръка от лоста за управление и докосна лицето на Карен. Бузата й гореше. Той уравновеси самолета, за да лети направо, после взе бутилка вода от отделението под таблото. Изля малко на ръката си и навлажни челото й. Тя дишаше нормално, макар че дъхът й пареше дланта му. Като че ли беше заспала от треската.
	Когато върна вниманието си към света навън, той видя, че зората пуква. Погледна си часовника: малко след три сутринта. Трябваше да са на половината път до Англия.
	На слабата светлина видя облак пред тях и влетя в него. Ръмеше и водата се задържаше по предното стъкло. Стършелът нямаше чистачки като на автомобил.
	Харалд си спомни думите на Карен за дезориентацията и реши да не предприема никакви внезапни маневри. И все пак взирането в кълбящото се нищо беше странно хипнотично. Прииска му се да поговори с нея, но знаеше, че тя има нужда от сън, за да издържи. Изгуби представа за времето. Взираше се във въображаеми форми в облака. Видя конска глава, капака на „Линкълн Континентал“, мустакатото лице на Нептун. Отпред, на единадесет часа и няколко метра надолу се рееше рибарска лодка с моряци на палубата, които се взираха в него с изумление.
	Осъзна, че това не е илюзия, и се сепна. Мъглата се беше разнесла и той виждаше истинска лодка. Погледна висотомера. И двете стрелки сочеха нагоре. Самолетът беше на нивото на морето. Беше изгубил височина, без да се усети.
	Инстинктивно дръпна лоста назад, за да вдигне носа, но веднага чу в главата си гласа на Карен: „Никога не го вдигай твърде рязко, или ще зависнеш. Ще изгубиш подемна сила и самолетът ще падне“. Осъзна какво е направил и си спомни как да коригира, но не беше сигурен, че има време. Самолетът вече губеше височина. Той свали носа и бутна дросела докрай напред. Прелетя успоредно над рибарския кораб и рискува да вдигне мъничко носа. Изчака колелата да се ударят във вълните. Вдигна носа още малко и погледна висотомера. Издигаше се. Издиша продължително.
	— Внимавай, глупак такъв — рече високо. — Не заспивай.
	Стършелът продължи да се издига. Облакът се разнесе и те се озоваха сред ясно небе. Слънцето тъкмо изгряваше. През прозрачния покрив на кабината се виждаше Полярната звезда вдясно. Това означаваше, че компасът е точен и още летят на запад.
	Изплашен, че може пак да се спусне до морето, Харалд се издига в продължение на половин час. Температурата спадна и през разбития прозорец нахлу студен въздух. Харалд се зави с одеялото. На три хиляди и сто метра тъкмо щеше да изравни самолета, когато двигателят изкашля.
	Отначало не разбра какъв е този шум. Двигателят работеше равномерно от толкова време, че беше свикнал с рева му.
	После се чу отново и Харалд осъзна, че двигателят гасне.
	Сякаш сърцето му спря. Беше на триста двадесет и два километра от сушата във всички посоки. Ако сега двигателят спреше, щяха да паднат в морето.
	Двигателят изкашля пак.
	— Карен! Събуди се!
	Тя продължи да спи. Той пусна лоста и я разтърси за рамото.
	— Карен!
	Тя отвори очи. Сега изглеждаше по-добре, по-спокойна и не така зачервена, но щом чу двигателя, на лицето й се изписа страх.
	— Какво става?
	— Не знам!
	— Къде сме?
	— На километри от всякаква суша.
	Двигателят продължи да кашля и гъргори.
	— Трябва да кацнем в морето — каза Карен. — На каква височина сме?
	— На три хиляди и сто метра.
	— Дроселът отворен ли е напълно?
	— Да, издигах се.
	— Това е проблемът. Върни го назад до средата.
	Той дръпна дросела назад.
	— Когато дроселът е отворен напълно, двигателят поема въздух отвън, който на тази височина е достатъчно студен, за да се образува лед в карбуратора.
	— Какво можем да направим?
	— Да се снишим — тя пое лоста и го бутна напред. — Когато слизаме надолу, температурата на въздуха ще се повиши и ледът накрая ще се стопи.
	— Ами ако не…
	— Оглеждай се за кораб. Може да паднем близо до него и да ни спасят.
	Харалд огледа морето от хоризонт до хоризонт, не видя никакъв кораб.
	Сега, когато двигателят не работеше добре, имаха малко тяга и бързо губеха височина. Харалд взе брадвата от отделението под таблото, готов да приведе в ход плана си по отсичане на крило и превръщането му в сал. Пъхна бутилките вода в джобовете на сакото си. Не знаеше обаче дали ще оцелеят в морето достатъчно дълго, за да ожаднеят.
	Гледаше висотомера. Бяха се снишили до сто петдесет и пет метра, после до седемдесет и седем метра. Морето изглеждаше черно и студено. Никъде не се виждаше кораб.
	Някакво странно спокойствие обзе Харлад.
	— Мисля, че ще умрем — рече той. — Съжалявам, че те забърках в това.
	— Не сме умрели още — отвърна Карен. — Увеличи малко оборотите, за да не се стоварим долу твърде силно.
	Харалд бутна дросела напред. Двигателят повиши глас. Гаснеше, палеше и пак гаснеше.
	— Май няма да… — рече Харалд.
	И тогава двигателят като че ли зацепи.
	Ревът му беше постоянен няколко секунди и Харалд си пое дъх; после изгасна отново. Най-сетне зарева монотонно. Самолетът започна да се издига.
	Харалд осъзна, че и двамата с Карен крещят от радост.
	Оборотите плавно се вдигнаха до хиляда и деветстотин.
	— Ледът се е стопил! — каза Карен.
	Харалд я целуна. А това беше трудна работа. Въпреки че бяха рамо до рамо в претъпканата кабина, беше почти невъзможно да се извърнеш на седалката, особено с предпазния колан. Но той успя.
	— Това беше хубаво — рече тя.
	— Ако оцелеем, ще те целувам всеки ден до края на живота си — отвърна той щастлив.
	— Наистина ли? Това може да е доста време.
	— Надявам се.
	Изглеждаше доволна.
	— Трябва да проверим горивото.
	Харалд се изви на седалката, за да погледне датчика между облегалките. Той се разчиташе трудно, защото имаше две скали, едната се използваше във въздуха, а другата на земята, когато самолетът беше наклонен.
	Но и двете сочеха, че резервоарът е почти празен.
	— По дяволите, резервоарът е почти празен — рече Харалд.
	— Никъде не се вижда суша — Карен си погледна часовника. — Във въздуха сме от пет часа и половина, така че вероятно ни остава още половин час път до сушата.
	— Няма проблем, мога да заредя — той отключи колана си и се извърна тромаво, за да коленичи на седалката. Тубата с бензин беше на лавицата за багаж зад тях. До нея бяха фунията и единият край на дългия градински маркуч. Преди да излетят, Харалд беше счупил прозореца и беше прекарал маркуча през дупката, а после набута другия му край в отвора за горивото отстрани на фюзелажа.
	Ала сега видя, че другият край се вее от въздушната струя, и изруга.
	— Какво има? — попита Карен.
	— Маркучът се е изхлузил. Не съм го вързал достатъчно здраво.
	— Какво ще правим сега? Трябва да заредим!
	Харалд погледна към тубата с бензин, фунията, маркуча и прозореца.
	— Ще трябва да пъхна маркуча в отвора, но не може да стане оттук.
	— Няма да излизаш навън!
	— Какво ще стане със самолета, ако отворя вратата?
	— Господи, това ще е като гигантска въздушна спирачка. Ще ни забави и ще се извъртим наляво.
	— Можеш ли да се справиш с това?
	— Мога да поддържам скоростта, като снижа носа. Предполагам, че ще успея да натисна десния педал с левия си крак.
	— Тогава да опитаме.
	Карен снижи леко самолета, после натисна с левия си крак десния педал на кормилото.
	— Давай.
	Харалд отвори вратата и самолетът веднага се изви рязко наляво. Карен натисна по-силно десния педал, но продължиха да завиват. Тя отпусна леко лоста надясно и наклони самолета, но той продължи да се върти наляво.
	— Няма смисъл, не мога да го удържа! — извика тя.
	Харалд затвори вратата.
	— Ако разбия тези прозорци, ще премахнем половината от повърхността, която осигурява съпротивление на вятъра — каза той. Извади гаечния ключ от джоба си. Прозорците бяха от нещо като целулоид, който беше по-здрав от стъклото, но той знаеше, че не е нечуплив, защото беше разбил задния прозорец преди два дни. Извади дясната си ръка колкото можа навън, удари силно прозореца и целулоидът се строши. После откърти с ключа останалите по рамката парчета.
	— Готова ли си за втори опит?
	— Минутка — трябва да набера скорост. — Тя се наведе настрани и отвори дросела, после бутна тримера с два сантиметра и половина напред. — Давай.
	Харалд отвори вратата.
	Самолетът отново се изви наляво, но не така рязко и Карен като че ли успя да коригира с кормилото.
	Коленичил на седалката, Харалд подаде глава от вратата. Видя края на маркуча да се развява около капака на резервоара. Като придържаше вратата отворена с дясното си рамо, той протегна ръка и сграбчи маркуча. Сега трябваше да го пъхне в резервоара. Виждаше отворения панел, но не и дупката. Нагласи маркуча над панела, но той не спираше да се мята в ръцете му с всяко движение на самолета и не успяваше да пъхне края му в тръбата. Все едно вдяваше игла насред ураган. Мъчи се още няколко минути и започна да губи надежда, когато ръката му изстина.
	Карен го потупа по рамото.
	Той издърпа ръка в кабината и затвори вратата.
	— Губим височина — каза тя. — Трябва да се издигна. — И дръпна лоста назад.
	Харалд започна да духа на ръката си, за да я стопли.
	— Не мога да го направя така — рече той. — Не мога да пъхна маркуча в дупката. Трябва да хвана другия му край.
	— Как?
	Той се замисли.
	— Може да изкарам единия си крак през вратата.
	— О, боже!
	— Кажи, когато набереш достатъчно височина.
	След няколко минути тя каза:
	— Добре, но бъди готов да затвориш вратата, щом те потупам по рамото.
	Харалд се извъртя назад, като опря лявото си коляно на седалката, протегна десния си крак през вратата и стъпи на подсилената ивица на крилото. Като се държеше за предпазния колан с лявата ръка, той се наведе и сграбчи маркуча. Прокара ръка по дължината му, докато не достигна края. После се наведе още по-напред, за да го пъхне в тръбата.
	Стършелът попадна във въздушен джоб и заподскача във въздуха. Харалд изгуби равновесие и се изплаши, че ще падне от крилото. Дръпна силно маркуча и предпазния колан едновременно, за да се закрепи. Другият край на маркуча, в кабината, се откъсна от канапа, който го придържаше, и Харалд неволно го изпусна. Въздушната струя го отнесе назад.
	Треперещ от страх, Харалд се върна в кабината и затвори вратата.
	— Какво стана? — попита Карен. — Не можах да видя!
	За миг той не беше в състояние да отговори. Когато се окопити, рече:
	— Изпуснах маркуча.
	— О, не.
	Той погледна индикатора за горивото.
	— Резервоарът е почти празен.
	— Не знам какво ще правим!
	— Трябва да застана на крилото и да излея бензина направо от тубата. Ще ми трябват и двете ръце — не мога да вдигна туба от петнадесет литра с една ръка, твърде тежка е.
	— Но няма да можеш да се държиш за нищо.
	— Ще трябва ти да ме държиш за колана с лявата си ръка — Карен беше силна, но не знаеше дали ще издържи тежестта му, ако той се подхлъзне. Все пак нямаха друг избор.
	— Но тогава няма да мога да движа лоста за управление.
	— Да се надяваме, че няма да има нужда.
	— Добре, но първо да набера още височина.
	Той се огледа. Никъде не се виждаше суша.
	— Стопли си ръцете, пъхни ги под палтото ми — каза Карен.
	Той се извърна, все така коленичил на седалката, и притисна ръце към кръста й. Под коженото палто тя беше облечена с лек летен пуловер.
	— Пъхни ги под пуловера ми. Давай, пипни кожата ми, нямам нищо против.
	Тя беше гореща.
	Той притискаше ръцете си към нея, докато се издигаха. После двигателят пропусна оборот.
	— Свърши ни горивото — обяви Карен.
	Двигателят заработи отново, но Харалд знаеше, че е права.
	— Да действаме — рече той.
	Тя уравновеси самолета. Харалд развъртя капачката на тубата и малката кабина се изпълни с неприятна миризма въпреки вятъра, който нахлуваше през счупените прозорци.
	Двигателят отново замлъкна, после заработи на пресекулки.
	Харалд вдигна тубата, а Карен го хвана за колана.
	— Държа те здраво, не се тревожи.
	Той отвори вратата и протегна десния си крак навън. Премести тубата на седалката. Изкара и левия си крак, за да застане на крилото, и се наведе към кабината. Беше абсолютно ужасе`н.
	Вдигна тубата и се изправи на крилото. Направи грешката да погледне надолу към морето. Стомахът му се преобърна и му се догади. Едва не изпусна тубата. Затвори очи, преглътна и се окопити.
	Отвори очи, решен да не поглежда надолу. Наведе се над отвора на резервоара. Коланът го преряза през корема, когато Карен опъна. Наклони тубата.
	Заради постоянното движение на самолета струята не можеше да се излее направо, но след няколко секунди Харалд му намери цаката. Навеждаше се напред-назад, като разчиташе на Карен да опази живота му.
	Двигателят продължаваше да спира за няколко секунди и да се връща към живот.
	Харалд отчаяно искаше да се прибере в кабината, но им трябваше гориво, за да стигнат до сушата. Бензинът сякаш течеше бавно като мед. Част от него излетя настрани заради въздушната струя и друга част се разля по самолета, но повечето влезе в тръбата.
	Най-сетне тубата се изпразни. Харалд я хвърли във въздуха и с радост се вкопчи в рамката на вратата с лявата си ръка. Напъха се в кабината и затвори вратата.
	— Виж — Карен посочи напред.
	В далечината, на хоризонта, имаше тъмна ивица. Земя.
	— Алелуя! — рече той тихо.
	— Само се моли да е Англия — каза Карен. — Не знам колко сме се отклонили от курса.
	Като че ли мина много време, докато най-сетне тъмната ивица стана зелена и се превърна в ландшафт. После се превърна в плаж и град с пристанище, в ниви и хълмове.
	— Нека огледаме отблизо — каза Карен.
	Снишиха се на шестстотин и двадесет метра, за да разгледат града.
	— Не мога да разбера дали е Франция, или Англия — каза Харалд. — Не съм бил и на двете места.
	— Аз съм била в Париж и Лондон, но те не приличат на това.
	Харалд провери индикатора за горивото.
	— Скоро трябва да се приземим.
	— Но трябва да знаем дали сме на вражеска територия.
	Той погледна през покрива и видя два самолета.
	— Скоро ще разберем. Виж.
	Самолетите се бяха насочили към тях от юг. Когато приближиха, Харалд се вгледа в крилете, за да види опознавателните знаци. Дали щяха да са германски кръстове? Нима всичко беше напразно?
	Самолетите приближиха още и Харалд видя, че са „Спитфайър“ с кръговете на Кралските военновъздушни сили. Бяха в Англия.
	Той извика триумфално.
	— Успяхме!
	Самолетите приближиха и полетяха от двете страни на Стършела. Харалд виждаше пилотите, които се взираха в тях.
	— Надявам се, че няма да ни вземат за вражески шпиони и да ни застрелят — каза Карен.
	Това беше ужасно, но възможно. Харалд опита да измисли начин да покаже на пилотите, че са приятели.
	— Бяло знаме — рече той, свали ризата си и я развя през строшения прозорец. Белият памук запърха на вятъра.
	Това като че ли свърши работа. Един от самолетите мина пред Стършела и разклати криле.
	— Това май означаваше „Следвай ме“ — каза Карен. — Но нямаме достатъчно гориво. — Погледна към земята под тях. — Вятърът духа от изток, ако се съди по дима от комина на онази къща. Ще кацнем в тази нива. — Тя сниши носа и зави.
	Харалд наблюдаваше с тревога самолетите. След миг те завиха и започнаха да кръжат, но поддържаха височина, сякаш искаха да разберат какво ще се случи. Вероятно бяха решили, че Стършелът не е голяма заплаха за Британската империя.
	Карен сниши до триста и десет метра и пое по вятъра покрай нивата, която беше избрала. Не се виждаха никакви препятствия. Тя зави срещу вятъра за приземяване. Харалд работеше с кормилото и й помагаше да поддържа прав курс.
	Когато бяха на шест метра над тревата, Карен каза:
	— Дръпни дросела докрай, ако обичаш — той дръпна лоста на дросела. Тя вдигна леко носа. И когато на Харалд му се струваше, че вече почти докосват земята, те продължиха да летят още петдесетина метра. Последва рязко друсане, когато колелата се удариха в земята.
	След няколко секунди самолетът забави. Когато спря съвсем, Харалд погледна през счупения прозорец и видя, че само на няколко метра встрани, на черния път до нивата стои млад мъж с велосипед и се взира в тях с отворена уста.
	— Къде ли сме? — попита Карен.
	Харалд извика на английски към велосипедиста:
	— Здрасти, приятел! Какво е това място?
	Младежът го гледаше, сякаш се беше появил от отвъдното.
	— Ами — продума най-сетне — не е летище, мамка му.


>	Епилог

	Двадесет и четири часа след като Харалд и Карен кацнаха в Англия, снимките, които той беше направил на радарната инсталация на Санде, бяха увеличени и закачени на стената в голяма зала в още по-голяма сграда в Уестминстър. По няколко от тях имаше стрелки и бележки. Трима мъже с униформи на кралските военновъздушни сили се взираха в снимките и говореха тихо и напрегнато.
	Дигби Хор въведе Харалд и Карен в залата и затвори вратата, а офицерите се обърнаха. Един от тях, висок мъж с посивял мустак, каза:
	— Здравей, Дигби.
	— Добро утро, Андрю — отвърна Дигби. — Това е генерал-майор Андрю Хог. Сър Андрю, да ви представя госпожица Духвиц и господин Олуфсен.
	Хог стисна лявата ръка на Карен, защото дясната още беше превързана.
	— Вие сте изключително смела млада жена — каза той. Говореше английски накъсано, сякаш имаше нещо в устата, и Харалд се вслушваше напрегнато, за да го разбира. — Дори опитен пилот би се поколебал да прелети над Северно море със „Стършел“ — добави Хог.
	— Честно да ви призная, осъзнах колко е опасно чак след като излетяхме — отговори Карен.
	Хог се обърна към Харалд.
	— С Дигби сме стари приятели. Той ми докладва подробно за вашия разговор и нямам думи да изразя колко важна е тази информация за нас. Но бих искал да повторите теорията си относно съвместната работа на трите части на апарата.
	Харалд се концентрира, за да намери подходящите думи на английски. Посочи към общата снимка на трите съоръжения.
	— Голямата антена се върти непрекъснато, сякаш постоянно претърсва небето. Но по-малката се накланя нагоре и надолу и наляво-надясно, затова ми се струва, че следи самолета.
	Хог го прекъсна, за да каже на другите двама офицери:
	— Призори изпратих един радиоексперт на разузнавателен полет над острова. Той е регистрирал радиовълни с дължина две цяло и четири метра, вероятно излъчвани от голямата Фрея, както и вълни с дължина петдесет сантиметра, които сигурно идват от по-малките машини, които са тип „Вюрцбюрг“. — Обърна се към Харалд. — Продължавай, моля.
	— Затова предположих, че голямата машина осигурява ранно предупреждение за приближаване на бомбардировачи. Една от малките машини следи бомбардировача, а другата — изтребителя, изпратен да го атакува. Така един диспечер би могъл да насочва изтребителя към бомбардировача с голяма точност.
	Хог се обърна към колегите си.
	— Смятам, че е прав. Какво мислите?
	— Все още се питам какво означава _himmelbelt_ — каза единият.
	— _Himmelbelt_ ли? — попита Харалд. — Това е немската дума за онези легла…
	— Да, с четири колони — обади се Хог. — Чухме, че радарното съоръжение действа в _himmelbelt_, но не знаем какво означава.
	— О! — възкликна Харалд. — Чудех се как ли са организирали всичко. Това обяснява нещата.
	Залата притихна.
	— Така ли? — попита Хог.
	— Е, ако ръководехте немската въздушна отбрана, би било разумно да разделите границите си на квадранти въздушно пространство, да кажем осем километра широки и тридесет и два километра дълги, за да разпределите самолетите по три в квадрант… или _himmelbelt_.
	— Може би си прав — рече Хог замислено. — Това би им осигурило почти непробиваема защита.
	— Ако бомбардировачите летят един до друг, да — отвърна Харалд. — Но ако накарате пилотите да летят в колона и ги изпратите заедно през един-единствен _himmelbelt_, „Луфтвафе“ ще може да проследи само един бомбардировач, а останалите имат шанс да се промъкнат.
	Хог се взира дълго в него. После погледна към Дигби и към двамата си колеги, след това пак се втренчи в Харалд.
	— Като поток от бомбардировачи — каза Харалд, не беше сигурен дали са го разбрали.
	Тишината се проточи и той се зачуди дали не е сбъркал нещо с английския.
	— Разбирате ли какво имам предвид?
	— О, да — каза най-сетне Хог. — Много добре те разбрах.

	* * *

	На следващата сутрин Дигби откара Харалд и Карен на североизток от Лондон. След три часа пристигнаха в едно провинциално имение, реквизирано от военновъздушните сили за жилища на офицерите. Всеки получи малка стая с койка, а после Дигби ги представи на брат си Бартлет.
	Следобед отидоха с Барт до близката база, където беше неговата ескадрила. Дигби беше уредил да присъстват на брифинга, като каза на местния командир, че това е част от секретно разузнавателно учение, и пресече всякакви въпроси. Пилотите слушаха как командирът обяснява новата формация, в която щяха да летят при нощното нападение — бомбардировъчен поток.
	Целта им беше Хамбург.
	Същото се повтори и в други летища в Източна Англия, за други цели. Дигби каза на Харалд, че повече от шестстотин бомбардировача ще участват в отчаяния опит да се отклони част от силите на „Луфтвафе“ от руския фронт.
	Луната се издигна няколко минути след шест часа вечерта, а двигателите на самолетите „Уелингтън“ зареваха в осем. На голямата черна дъска в командната зала часовете на излитане бяха отбелязани до кодираното означение на всеки самолет. Барт щеше да пилотира G — като Джордж.
	Щом се стъмни и радистите на бомбардировачите започнаха да докладват, позициите им бяха отбелязани на голямата карта. Маркерите се движеха бавно към Хамбург. Дигби пушеше цигара след цигара.
	Водещият самолет, C* като Чарли, докладва, че е атакуван от изтребител и предаването прекъсна. След това Ейбъл приближи града и докладва за силен обстрел от противовъздушната артилерия, после хвърли осветителни бомби, за да озари целта за следващите бомбардировачи.
	[* От англ. _Charlie_. — Бел.ел.кор.]
	Когато започнаха да пускат бомбите, Харалд си помисли за братовчедите Голдщайн в Хамбург, надяваше се да са в безопасност. Тази година в училище трябваше да четат роман на английски и той избра „Война в небесата“ на X. Дж. Уелс, където се описваше кошмарна картина на атакуван от въздуха град. Харалд знаеше, че това е единственият начин да победят нацистите, но все пак беше ужасе`н за съдбата на Моника.
	Един офицер влезе, приближи се до Дигби и му каза тихо, че са изгубили радиовръзка със самолета на Барт.
	— Може да е просто технически проблем — добави той.
	Един по един бомбардировачите докладваха, че поемат обратно — всички освен Чарли и Джордж.
	Същият офицер се върна и каза:
	— Опашният стрелец на F като Фреди видял един от нашите да пада. Не знае кой е, но се страхувам, че може да е Джордж.
	Дигби зарови лице в шепите си.
	Маркерите, обозначаващи самолетите, запълзяха обратно по картата на Европа.
	Само Чарли и Джордж останаха над Хамбург.
	Дигби се обади в Лондон и каза на Харалд:
	— Бомбардировъчният поток свърши работа. От година не сме имали толкова малко загуби.
	— Надявам се, че Барт е добре — рече Карен.
	В ранните часове на утрото бомбардировачите започнаха да пристигат. Дигби излезе навън, Карен и Харалд се присъединиха към него и видяха как големите самолети кацат на пистата и от тях изскачат екипажите — изморени, но тържествуващи.
	Когато луната залезе, всички се бяха върнали, освен Чарли и Джордж.
	Барт Хор така и не се прибра у дома.

	* * *

	Харалд беше потиснат, когато се съблече и си сложи пижамата, заета му от Дигби. Трябваше да ликува. Беше оцелял след невероятно опасен полет, беше дал жизненоважна информация на британците и беше видял как тя спасява стотици пилоти. Но загубата на самолета на Барт и тъгата по лицето на Дигби му напомни за Арне, който също беше дал живота си, за Паул Кирке и за другите датчани, които бяха арестувани и вероятно екзекутирани за участието си в тази победа; затова бе изпълнен единствено с тъга.
	Погледна през прозореца. Зазоряваше се. Дръпна тънките жълти завеси над малкото прозорче и си легна. Но не можа да заспи, чувстваше се ужасно.
	След малко в стаята влезе Карен. Тя също беше с нечия пижама и бе навила ръкавите и крачолите. Изглеждаше тъжна и без да каже нищо, се пъхна в леглото до него. Той я прегърна, беше топла. Тя притисна лице към рамото му и се разплака. Харалд не попита защо. Знаеше, че се чувства точно като него. Карен плака, докато не заспа в прегръдките му.
	След малко и той се унесе. Когато отвори очи, слънцето грееше зад завесите и той се загледа с изненада в момичето в прегръдките си. Толкова беше мечтал да спи с нея, но никога не си го беше представял така.
	Усещаше коленете й, забити в бедрото му, и нещо меко до гърдите си — вероятно нейните гърди. Гледаше лицето й, устните, брадичката, червеникавите мигли, веждите. Имаше чувството, че сърцето му ще се пръсне от любов.
	Накрая тя отвори очи. Усмихна му се и каза:
	— Здравей, скъпи — после го целуна.
	След малко вече се любеха.

	* * *

	Три дни по-късно се появи Хермия Маунт.
	Харалд и Карен отидоха до едно заведение близо до Уестминстърския дворец, очакваха да се срещнат там с Дигби, но завариха и Хермия — на масата пред нея имаше чаша джин с тоник.
	— Как се прибра у дома? — попита я Харалд. — За последно те видях да удряш с куфар по главата детектив Ясперсен.
	— В Кирстенслот настана голяма суматоха и аз успях да се измъкна, преди да ме забележат — каза Хермия. — Тръгнах към Копенхаген пеша и стигнах там по изгрев. После се върнах по същия път: с ферибот от Копенхаген до Борнхолм, после с рибарска лодка до Швеция и със самолет от Стокхолм.
	— Сигурна съм, че не е било толкова лесно, колкото звучи — каза Карен.
	Хермия сви рамене.
	— Нищо не може да се сравни с вашето пътешествие. Какво приключение!
	— Много съм горд с всички ви — каза Дигби, но от изражението му Харалд предположи, че е особено горд с Хермия.
	Дигби си погледна часовника и обяви:
	— А сега имаме среща с Уинстън Чърчил.
	Сирените за въздушно нападение завиха, докато прекосяваха Уайтхол, затова се срещнаха с премиера в подземния комплекс. Чърчил седеше зад малко бюро в претъпкан кабинет. На стената зад него бе окачена едромащабна карта на Европа, а до друга стена имаше тясно легло със зелена кувертюра. Премиерът беше с костюм на райе и бе свалил сакото си, но изглеждаше безупречен.
	— Е, значи вие сте момичето, което прелетя Северно море с Тигрова пеперуда — рече той на Карен и стисна лявата й ръка.
	— Със Стършел — поправи го тя. Тигровата пеперуда беше открит двуплощник. — Иначе щяхме да измръзнем до смърт.
	— О, да, разбира се — той се обърна към Харалд. — А вие сте младежът, който изобрети новата формация.
	— Е, просто ми хрумна — каза Харалд смутено.
	— Аз друго чух, но скромността ви прави чест — Чърчил се обърна към Хермия. — А вие организирахте всичко. Госпожо, струвате колкото двама мъже.
	— Благодаря ви, сър — отвърна тя, но от кривата й усмивка Харалд разбра, че не смята това за голям комплимент.
	— С ваша помощ принудихме Хитлер да изтегли стотици изтребители от Източния фронт, за да защитава Отечеството. И сигурно ще се зарадвате да узнаете, че отчасти благодарение на този успех днес подписах споразумение за сътрудничество със Съвета на Съветските социалистически републики. Британия вече няма да е сама. Съюзник ни е една от най-могъщите страни на света. Русия може и да е притисната, но не е победена.
	— Господи! — възкликна Хермия.
	— Това ще се появи в утрешните вестници — прошепна Дигби.
	— Какво смятате да правите сега, младежи? — попита Чърчил.
	— Аз искам да се присъединя към Кралските военновъздушни сили — каза веднага Харалд. — Ще се науча да летя както трябва, а после ще помогна за освобождението на родината ми.
	Чърчил се обърна към Карен.
	— А вие?
	— Нещо такова. Сигурна съм, че няма да ми позволят да стана пилот, макар че мога да летя много по-добре от Харалд. Но бих искала да се включа в някой женски полк на военновъздушните сили, ако има такъв.
	— Можем да ви предложим алтернатива — каза премиерът.
	Харалд се изненада.
	Чърчил кимна към Хермия и тя заговори:
	— Искаме вие двамата да се върнете в Дания.
	Харалд не беше очаквал единствено това.
	— Да се върнем ли?
	Хермия продължи:
	— Първо ще ви изпратим на обучителен курс — доста е дълъг, шест месеца. Ще учите радиотелеграфия, да използвате шифри, да боравите с оръжие и експлозиви, и прочее.
	— И защо? — попита Карен.
	— Ще скочите с парашути над Дания, екипирани с радиостанции, оръжия и фалшиви документи. Задачата ви ще е да организирате ново съпротивително движение на мястото на „Нощна стража“.
	Сърцето на Харалд заби по-бързо. Това беше изключително важна задача.
	— Аз исках да летя — каза той. Но новата идея беше дори още по-вълнуваща, макар и опасна.
	Чърчил се намеси:
	— Имам хиляди млади мъже, които искат да летят — отвърна той рязко. — Но засега не съм намерил такъв, който може да направи това, което очакваме от вас. Вие сте уникални. Датчани сте, познавате страната, говорите езика като местни, защото сте такива. Освен това се доказахте като изключително смели и способни. Нека го кажа иначе: ако не го направите вие, няма да бъде направено.
	Трудно беше да устоиш на волята на Чърчил — а Харалд дори не искаше да устоява. Предлагаше му се шанс да осъществи онова, за което копнееше, и той беше много развълнуван от тази възможност. Погледна към Карен.
	— Какво мислиш?
	— Ще сме заедно — отвърна тя, сякаш за нея това беше най-важното.
	— Значи сте съгласни? — попита Хермия.
	— Да — отвърна Харалд.
	— Да — отвърна Карен.
	— Добре — каза премиерът. — Разбрахме се.


>	Благодарности

	Както винаги Дан Старър от „Рисърч фор Райтърс“ Ню Йорк, (dstarerçresearchforwriters.com), ми помогна в проучванията за книгата. Той ме свърза и с повечето от хората, които сега ще спомена.
	Марк Милър от „Де Хавиленд Съпорт“ беше мой консултант по самолетите тип „Стършел“ относно обичайните повреди и начина за ремонтирането им. Рейчъл Лойд от авиошколата в Нортамптъншир направи всичко по силите си да ме научи да летя с Тигрова пеперуда. Петер Гулд и Валт Кеслер също помогнаха в това отношение, както и приятелите ми Кен Бъроус и Дейвид Гилмор, които умеят да летят.
	Ерик Лангкер ме напътстваше по датските въпроси, а за информация за живота в Дания по време на войната дължа благодарности на Клаус Йесен, Бент Йоргенсен, Курт Хартогсен, Дорф Петерсен и Сьорен Сторгард.
	За информацията относно живота в датски пансион съм благодарен на Клаус Еусебиус Якобсен от Хелуфсхолме Скуле, на Ерик Йоргенсен от гимназия „Биркерод“ и на Хеле Тюне от „Багсваерд“. Всички те ме поканиха в своите училища и търпеливо отговаряха на въпросите ми.
	Благодарен съм за информацията за парка „Тиволи“, която получих от Хане Харбьо, на Луис Линд от Стокхолмския пощенски музей, на Анита Кемпе, Ян Гарнерт и К. Ф. Тахванайнен от Стокхолмския телефонен музей, на Ханс Шрьодер от библиотеката на датските военновъздушни сили, на Андерс Лунде от датската футболна асоциация, на Хенрик Лундбак от Копенхагенския музей на датската съпротива.
	Джак Кънингам ми разказа за киносалона в Адмиралтейството, а Нийл Куук от „Хок Интернешънъл“ ми даде негови снимки. Кандис Далонг и Майк Кондън ми помогнаха по отношение на оръжията, а Джозефин Ръсел ми разказа какво е да учиш в балетно училище. Тич Алън и Пийт Гаган ми помогнаха със старите мотоциклети.
	Благодарен съм на моите издатели и агенти: Ейми Бъркоуър, Лесли Гелбман, Филис Гран, Нийл Найрин, Имоджин Тейт и Ал Зукерман.
	Накрая искам да благодаря на членовете на моето семейство, които прочетоха черновите: Барбара Фолет, Емануел Фолет, Мари-Клер Фолет, Ричард Оувъри, Ким Търнър и Ян Търнър.
