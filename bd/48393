D>
	На Лиса, Брайън, Пат, Дони и Ани.
D$


>	1

	Една привлекателна жена застана до моята маса и попита:
	— Може ли?
	Вдигнах поглед към нея и отговорих доста категорично:
	— Не, не може.
	— Но ти си сам.
	— Не, мястото е заето.
	Жената не чу какво й казах или нарочно се направи, че не ме е чула, и се настани невъзмутимо на стола срещу мен. После мълчаливо отпи от бирата си.
	— Махай се — казах й аз.
	Този път жената със сигурност се направи, че не ме е чула.
	— Дамата, с която съм на среща, отиде да си напудри носа — съобщих аз, което си беше самата истина. После размислих и добавих нещо, което не беше съвсем самата истина: — Освен това има разрешително за носене на оръжие и си пада малко нещо психопат.
	Натрапничката се засмя.
	Бяхме в офицерския клуб във Форт Майър, щата Вирджиния, и по-точно в бара в подземието на офицерския клуб, или още по-точно, в евтината и минималистична имитация на стар английски пъб, която се намираше там. Натрапничката беше облечена с тесен червен костюм с панталон, който отиваше на дългата й черна коса, изумруденозелените очи, бледата кожа и изящното тяло на балерина; по една случайност аз пък бях с най-елегантните си цивилни дрехи — син вълнен костюм, вратовръзка на червени и сини райета и колосана бяла риза, — които съвсем не отиваха на обстановката.
	Хората около нас носеха униформи и бяха предимно старши офицери от армията, няколко генерали и повече от няколко полковници и майори. Освен това бяха все мъже с посивели или посивяващи коси, които тихо разговаряха на сериозни теми и не бързаха с питиетата си. Всички, с изключение на посетителите на съседната маса, които пиеха по-амбициозно и по-шумно и бяха по-млади офицери: лейтенанти и капитани с пагони, които издаваха принадлежността им към Трета пехотна дивизия — или както сами се наричаха, „Старата гвардия“.
	По-младите офицери вече не откъсваха очи от жената на моята маса.
	— Тези изглеждат достатъчно навити — отбелязах аз и понечих да се изправя. — Нека да те запозная…
	Тя ме хвана за ръката.
	— Чакай, не ти ли дадох номера си? — попита ме тя, без да се старае да говори по-тихо.
	После отговори на собствения си въпрос, още по-силно:
	— Естествено, че ти го дадох.
	— Така ли?
	— Сигурна съм, че го оставих на нощното ти шкафче последния път, когато се видяхме.
	— Не си спомням.
	— Не си спомняш?
	Офицерите от масите наоколо също бяха започнали да се обръщат към нас. По една случайност Катрин Карлсън е състудентка на вашия разказвач от Юридическия факултет в Джорджтаун и, както става ясно от настоящия ни разговор, понякога може да бъде адски досадна.
	Двамата бяхме работили заедно по един военен процес преди няколко години в Корея. Процесът беше истинско юридическо и емоционално мъчение, взривоопасен от гледна точка на общественото мнение и, сякаш това не беше достатъчно, във връзка с него се бяха опитали да ме застрелят.
	Но Катрин е страхотен адвокат. Тя е интелигентна, безмилостна, маниакално амбициозна и когато реши, а тя го решава в повечето случаи, може да бъде агресивна и опасно манипулативна. Освен това е истинско левичарско страшилище и гореспоменатия последен път, когато се видяхме, аз лежах в болницата с куршум в стомаха. Куршумът не беше изстрелян от самата Катрин; но ако не беше тя, нямаше да се озове в стомаха ми.
	Станах от масата и отидох на бара, като си взех питието: скоч с лед. Барманът, който имаше обветреното лице и суровата къса подстрижка на армейски сержант и явно работеше тук на хонорар, ме видя и подхвърли:
	— Май имаш проблеми с жените, приятел.
	— Как позна?
	— Две мацки едновременно — каза той и забърса бара с един парцал. — Мен ако питаш, това вече е проблем.
	Аз му отговорих по мъжки:
	— Справял съм се и с повече.
	Той се засмя. После кимна към Катрин.
	— Честно да ти кажа, тази по` ме кефи.
	В действителност на подходящо осветление Катрин изглежда не просто хубава, а направо красива по онзи начин, който често се определя с термина „ангелски“. Предполагам, че точно затова хората остават толкова изненадани, когато им строши капачките на коленете.
	— Тя е дяволът в човешки образ — уведомих го аз.
	Барманът отново се засмя. Защо никой не ме приемаше на сериозно?
	Отпих от скоча си и продължих да държа под око огледалото зад бара, в което виждах едновременно Катрин на масата и вратата на дамската тоалетна.
	Дамата в тоалетната се казваше Джули Дюбоа и двамата бяхме на първата си среща след три седмици невъздържан флирт. Аз съм почти на четирийсет години, а Джули е на около трийсет. Тя е редовен университетски преподавател с докторска степен по английска литература, блестящ ум, руса коса и сини очи. И е доста привлекателна, макар че това няма никаква връзка с темата.
	От цяла седмица очаквах тази среща; наистина нямах търпение да разбера какви са вижданията на Джули по отношение на повсеместната употреба на подчинителни изречения в творчеството на Марсел Пруст — една литературна мистерия, над която явно не мога да спра да си блъскам главата… и, да, Джули също не повярва на това. Но според мен мъжете, които излизат с жени само заради външния им вид, са истински свине.
	И все пак не мога да пропусна факта, че Джули има забележителни крака.
	Барманът наруши мълчанието, като кимна в другата посока:
	— Естествено, и другата също си я бива. Имам предвид, онази русата.
	— Тя е много интелигентна — уверих го аз.
	— Аха. Е… това също е важно. Във всеки случай, има страшни крака.
	Барманът явно беше поредният широкоскроен мъж с модерни разбирания.
	Вече се канех да го помоля да ми налее още едно, когато той се насочи към джубокса и малко по-късно от колоните се разнесе гласът на Стивън Стилс, който се дереше, че „трябва да обичаш тази, с която си“. По някаква причина тази песен се пуска във всеки офицерски клуб, в който съм бил през живота си, и двама лейтенанти с розови бузи на съседната маса толкова се развълнуваха от нея, че започнаха завалено и фалшиво да припяват, докато киселият старши офицер с тях не им се тросна и те не млъкнаха.
	Голям купон.
	Когато бях по-млад, тези барове бяха съвсем различни — в някои отношения бяха по-добри, а в други, предполагам, не. Тогава имаше малки подиуми, на които се извиваха полуголи момичета, изпиваше се достатъчно евтин алкохол, за да се потопи военноморският флот, и въздухът натежаваше от толкова много дим на цигари и пури, че все едно се беше водило артилерийско сражение. В петък вечер имаше специална програма — разюздани вакханалии, в които пияни лейтенанти имитираха кацане върху палубата на самолетоносач, като използваха вместо нея няколко маси, подредени една до друга и залети с бира, а почерпени полковници се качваха на сцената при момичетата с препаски, пискюли на зърната на гърдите и съблазнителни усмивки.
	На горния етаж, където беше трапезарията, офицерите се държаха като истински джентълмени и водеха възпитани разговори със семействата си около масата за вечеря; под тях, в тъмния бар, властваха варварите.
	Над входа нямаше табели с надпис „Яж, пий и се забавлявай, защото утре може да умреш“; въпреки това атмосферата беше точно такава и по-висшите военни, които вече бяха твърде стари, за да се включат в купона — или твърде спечени, за да поискат да го направят, — се отнасяха към нас с изненадващо безразличие, или може би толерантност.
	Но войнствените племена винаги и навсякъде по света имат нужда от ритуали за доказване на своето мъжество. Древните гърци принасяли животни в жертва на боговете си. Маите изтръгвали човешки сърца за своите. Индианците сваляли скалповете на враговете си, за да ги занесат на своите любими.
	Като се има предвид всичко това, колениченето пред порцелановите божества в тоалетните на офицерските клубове не беше чак такъв проблем.
	А в една смъртоносно сериозна професия, където на раменете на младите мъже насила се стоварваха прекалено тежки отговорности, офицерските клубове бяха последното убежище, където момчетата можеха да се държат като момчета, а по-напредналите с артрита воини можеха да се превръщат обратно в момчета, без никой да им задава въпроси.
	Разбира се, нареждането да се въведе равенство между половете във въоръжените сили сложи край на всичко това. Жените офицери не се забавляваха от гледката на разлигавените си колеги, тъпчещи влажни банкноти в прашките на момичетата; предполагам, че опитите на разгонените им колеги да натъпчат банкноти в тяхното собствено бельо им бяха още по-малко забавни.
	Времената се промениха.
	Днес баровете на офицерските клубове са храм на добрите обноски, в който дори една пуритански настроена възрастна дама ще се почувства у дома си — или, както беше в моя случай тази вечер, една сравнително либерална университетска преподавателка със страшни крака. А днешната армия вече е полово хомогенна, успешно интегрирана въоръжена сила, в която половин милион братя и сестри по оръжие живеят, работят, тренират и водят войни рамо до рамо — един за всички, всички за един, е pluribus unum и съединението прави силата — и ако не се взирате твърде внимателно под повърхността, като нищо може да повярвате на това.
	Или поне такава беше партийната линия — защото, макар и в онзи момент все още да не подозирах нищо подобно, на по-малко от пет минути от бара, до който стоях и отпивах от скоча си, в една малка стая беше затворена млада жена, обвинена в престъпления, които заплашваха да преобърнат тази митична утопия, и възмездието за тях щеше да застраши самите устои на военния ред и дисциплина и да срине идеята за благородството на войната, водена в далечна земя. Но по-конкретно, в този момент барманът се върна и щедро допълни чашата ми със скоч. После отново кимна към някого зад мен.
	— Явно не видя какво стана зад гърба ти, преди да дойдеш тук, приятел.
	След като се убеди, че няма да кажа нищо в отговор на това наблюдение, той ме осведоми:
	— Готината блондинка си тръгна.
	— Да, наистина съм го пропуснал.
	— Аха, и аз това си помислих. Изхвърча от кенефа, все едно бикините я бяха захапали за задника.
	Взех си питието и се отправих обратно към масата си и Катрин, която седеше там.
	Тя ми се усмихна; аз й се усмихнах в отговор. После спрях да се усмихвам.
	— Какво си направила или си казала на Джули в дамската тоалетна?
	— Не знам за какво говориш.
	— Кажи ми, Катрин.
	— Няма нищо за казване. Просто се представих.
	— Не, наистина.
	— Двете проведохме кратък, съвсем обикновен разговор.
	Както вече казах, Катрин е адвокат и не лъже; но след като излезе от нейната уста, понякога истината е неузнаваема.
	— Как по-точно се представи?
	— Не си спомням… точно.
	— Кажи го неточно.
	— Мисля, че… Добре де, може и да съм се представила като Катрин Дръмънд.
	С тези думи тя спокойно се върна към бирата си, а аз се загледах във футболния мач, който даваха на големия телевизор над бара, защото това беше единственият начин да не я удуша пред толкова много свидетели.
	Двамата помълчахме известно време, а аз размишлявах за нашето общо минало, нашето настояще и евентуалното ни бъдеще заедно, което може би включваше и убийство. И определено не включваше тя да стане госпожа Дръмънд.
	Макар че бях с цивилни дрехи, аз нося чин подполковник и името Шон Дръмънд и съм бивш офицер от пехотата — командоси, рейнджъри, разузнавателни бригади, специални части и други подобни, — който не успя да избегне няколко куршума и неволно отдаде далака си на своята родина. Тогава не се оплаквах и сега също няма да се оплаквам; хората, които се докосват до смъртта и оживяват, така че да имат възможност да се оплакват, обикновено не се възползват от тази възможност.
	В действителност, ако само един от онези куршуми беше попаднал няколко сантиметра по-ниско, Шон Дръмънд нямаше да има нужда от ципове на панталоните си. Беше на косъм. Докато разсъждаваше на глас за моя късмет, докторът от военната болница „Уолтър Рийд“ ме информира:
	— От медицинска гледна точка и двата органа не са жизненоважни. Човек може да живее дълго и щастливо и без далак. Но без онази работа животът само изглежда много по-дълъг. Господ те обича, синко.
	Амин, докторе.
	И така, в днешно време съм военен адвокат и радостен клиент на писоарите, макар че точно в този момент бях изпратен като офицер за свръзка, или даден под наем — или може би прокуден — в един отдел на Централното разузнавателно управление. Нарича се Отдел за специални проекти и макар че това звучи донякъде безобидно, реалната задача на този отдел е да пази задника на директора на ЦРУ от неговите недоброжелатели. А какво правеше гордостта на американските военни съдилища в него, беше по-интересен въпрос, на който все още се опитвах да намеря отговор. Във всеки случай, настоящото ми назначение обясняваше както цивилните ми дрехи, така и цивилното ми отношение към живота.
	Единственото, което ми липсваше, беше разрешителното да убивам — но това пък беше добре за някого, сещате се за кого говоря.
	Но тъй като световната война срещу тероризма продължаваше с пълна пара, включително и в Афганистан и Ирак, работата беше доста интересна, понякога дори вълнуваща — макар че в ЦРУ най-голямата опасност е да не си умрете от скука на поредната презентация.
	Ако трябва да бъда съвсем честен, страдах от известен културен шок. Имам предвид, че шпионите като цяло са окей и се отнасят достатъчно добре с мен; просто не мислим еднакво. Когато видя пирон, аз се протягам за чука. А те се заемат да изучават пирона, да се тревожат какво представлява в действителност и дали не може да бъде превърнат в нещо друго, например в болт или може би във винт, и накрая се заплитат в някакви двойни и тройни игри с него. И доста често става така, че пиронът най-сетне се забива в собствения им задник.
	Размишленията ми бяха прекъснати от неканената ми гостенка.
	— Иска ти се да ме убиеш, нали?
	— Отдавна минахме тази точка, Катрин. В момента мисля къде да скрия трупа.
	— Тя не можеше да остане, Шон. Двамата трябва да си поговорим.
	Катрин ме погледна в очите и уточни:
	— Сами.
	— Предпочитам да си пия — отвърнах на нейния поглед и уточних: — Сам.
	— Виждам, че не си се променил.
	— Ти също, Катрин. Трябва да поработиш върху това.
	Тя се усмихна.
	— Така ли се говори с любяща съпруга?
	— Ако наистина бяхме женени, щях да си сипя отрова в сутрешното кафе.
	— Не — каза ми тя. — Аз щях да ти сипя.
	— Печелиш.
	Да се върнем към мен. През по-голямата част от кариерата си във военното право съм бил прокурор или адвокат в специфични дела, в които жертвата или обвиняемият са били членове на секретни военни поделения. Това обикновено означава хора от специалните части и поверителното естество на тяхната работа изисква съдебните процеси, свързани с тях, никога да не виждат бял свят. Не говорим за наказания без съд и присъда или някакви други подобни ужасии. Не, това са си съвсем нормални военни съдилища с едно-единствено изключение: никога няма да прочетете за присъдата в сутрешния вестник.
	Катрин беше вдигнала ръка, за да си поръча още една бира.
	— Става късно — отбелязах аз. — Не трябва ли вече да си лягаш?
	— Не ти ли липсвах?
	— Как можеш да ми липсваш, като не си тръгваш?
	— Прозвуча ми като заглавие на кънтри песен.
	— Ето ти още едно. Ако телефонът ти не звънне, значи съм аз.
	Тя се разсмя.
	В интерес на истината „Работата“ — както я наричахме помежду си — наистина ми липсваше. Военнослужещите от специалните части обикновено са по-зрели, по-дръзки, интелигентни и неизменно колоритни. В действителност много от тях са специално обучавани да извършват тежки престъпления и понякога професионалните им умения се пренасят в личния живот, а в такива случаи престъпленията им като цяло са далеч по-фрапантни и коварни от тези на обикновените войници, които най-често извършват обикновени престъпления и оставят след себе си цяла съкровищница от улики, пръстови отпечатъци, нишки от дрехите си, следи от ДНК и прочие. Имам предвид, че много от тях сами си връзват примката на шията — в три екземпляра. Но няма да повярвате на какви неща са способни престъпниците от специалните части, колко лукави, безстрашни и коварни са.
	Специалността на Катрин са — или може би бяха — случаите с хомосексуални военнослужещи. За нея това не беше просто работа, а призвание; или поне беше така последния път, когато я видях. Политиката на армията в това отношение се изчерпваше с кратката фраза „Не питай и не казвай“, но Катрин беше истинска хрътка, която беше твърдо решена да използва съдебната система, за да я перифразира, така че да гласи нещо като: „Питай, колкото си искаш; умирам си да ти кажа.“
	Левичарите, хипитата и еколозите си закачаха нейната снимка над леглата.
	Но когато законите са написани така, че да работят срещу вас, загубата е неизменна част от играта — макар че тя правеше всичко възможно победата на армията да бъде пирова. Хонорарите й се поемаха от една неправителствена организация и за адвокатка, която беше завършила Юридическия факултет в Джорджтаун първа в своя випуск, тя получаваше обидно ниско заплащане без никакви бонуси.
	Още малко за мен. Аз съм роден и израснал във военни бази в семейство на военен. Завърших офицерска школа в Джорджтаун, носил съм униформа в продължение на седемнайсет години и както можете да предположите, до голяма степен съм продукт на средата си и на начина, по който съм възпитан — в политическо, културно, социално и всякакво друго отношение.
	Картин от своя страна беше родена в планините на Колорадо, беше израснала в комуна, и двамата й родители бяха непоколебими хипита. Тя носеше индиански бижута и дебели гривни, сигурно имаше татуировка на Джони Мичъл над лявата си гърда и… нужно ли е да продължавам?
	Затова не беше изненада, че като адвокат започна да се занимава с дела от обществен интерес, нито пък че си избра за мишена такава закостеняла институция като армията: както и повечето други прависти с нейните убеждения, тя посвещаваше всеки час от живота си, в който не спи, в измисляне на нови и нови начини да атакува системата.
	А аз по всякакъв начин съм олицетворение на системата.
	Отпих голяма глътка от скоча си. Беше малко след девет вечерта; по моите изчисления Катрин сигурно беше пристигнала в базата поне трийсет минути по-рано. Реших да се осведомя:
	— Нямаш ли какво друго да правиш в петък вечерта, освен да ми досаждаш?
	— Например?
	— Приятел? Съпруг? Деца? — попитах аз. — Или това е твърде конвенционално за теб?
	— Да не би да ме питаш, по някакъв особено тромав и индиректен начин, дали съм омъжена, или имам връзка?
	— Защо би ме интересувало?
	— Добре казано. Защо би те интересувало?
	На това място би трябвало да отбележа, че винаги бях приемал за даденост — може би донякъде цинично, — че изборът на кауза от страна на Катрин води до интересния въпрос за собствената й сексуална ориентация. Естествено, един съвременен, чувствителен мъж никога няма да зададе този въпрос на една дама. Досега не ми се е случвало да ме обвинят, че съм съвременен или чувствителен, но дори аз нямам такива големи топки.
	И все пак, когато една толкова привлекателна, интелигентна и успяла в професията си дама нито веднъж не е била забелязвана в мъжка компания, човек няма как да не се зачуди какво става. Това би било съвсем оправдано, разбира се: нито един човек, който е работил за обвинението в повече от двайсет случая на изнасилвания и други сексуални извращения, не може да запази убеждението си, че хетеросексуалните индивиди заслужават някакво запазено място на пиедестала на сексуалната нетърпимост към останалите.
	Но както с изненада научих в Корея, призванието на Катрин не беше продиктувано от биологични, а от философски принципи.
	Ако все пак се интересувате, отношенията помежду ни винаги са били чисто платонични, основно заради нейния дръпнат характер, различния ни начин на живот, темперамент, възгледи и, разбира се, гореспоменатата биологическа несъвместимост. А в момента двамата придавахме нов смисъл на взаимоотношенията си на едно съвсем друго равнище.
	И не бих казал, че започвахме по най-добрия начин.
	В потвърждение на това тя подхвърли:
	— Защо мъжете винаги си представят, че всички жени си мечтаят за бяла ограда, две цяло и три деца и тъпия Майло, който да им носи сутрешния вестник в зъбите си?
	— Аз не си представям такова нещо. Освен това Майло е много тъпо име за куче.
	— Куче? — повтори Катрин. — Майло е съпругът.
	Катрин рядко се шегува, така че се засмях от учтивост.
	После отново погледнах към екрана на телевизора, на който вървеше футболният мач, а Катрин се върна към бирата си. Никога не съм успявал да разбера за какво си мисли. Отчасти защото, както повечето мъже, аз по принцип не разбирам жените: те имат само един мозък. Освен това най-често съм доста прям и откровен, което върши работата в армията, защото там пагонът на рамото на човека ви казва всичко, което трябва да знаете за него.
	Катрин рядко се поддава на емоциите си и макар че има професионална склонност да манипулира хората, в личните си отношения с тях не е интригантка. Но все пак държи картите си така, че никой друг да не ги вижда, а в нейния случай е трудно да се направи разграничение между личния и професионалния живот.
	И настоящата ситуация беше идеален пример: въпреки че се бяхме срещнали на обществено място, тя определено имаше нещо наум, но изобщо не бързаше да стигне до него.
	— Какво искаш? — попитах я аз.
	— Да се успокоиш малко — отговори тя. — Предпочитам да не водим този разговор, докато си ядосан.
	— Защо смяташ, че съм ядосан?
	— Защото лицето ти е почервеняло, кокалчетата ти са побелели и ръмжиш, докато говориш — обясни ми тя.
	После добави:
	— Всъщност ти направих голяма услуга. Някой ден ще ми благодариш.
	— Няма да има някой ден.
	— Виж, Шон, нещата между вас двамата нямаше да завършат добре.
	— Мисля, че съм напълно способен и сам да прогонвам жените, с които съм излязъл на среща, Катрин.
	Тя се разсмя.
	— Така си е. Но тя не беше твой тип.
	— И какъв е моят тип?
	— Ами… не знам точно за какво си мечтаеш, но съм сигурна, че каквото и да е, ще има гъста козина, копита и ще яде с ръце.
	Това явно също беше смешно, защото тя се засмя.
	Освен нея се засмяха и двамата капитани на съседната маса, които явно си падаха по подслушването. Ето едно от нещата, които не ми липсват от старите барове в офицерски клубове: лешоядите от дъното на хранителната верига, които се хранят с остатъците от плячката на по-големите хищници.
	В този момент Катрин явно реши, че няма да чака настроението ми да се оправи, защото сложи куфарчето си на масата и обяви:
	— Няма да го увъртам. Имам нужда от военен юридически съветник.
	— Тогава се обади на офицерите за свръзка на военния правен отдел и ги накарай да ти препоръчат някого. Знаеш как се прави, Катрин. Не би трябвало да се налага да ти обяснявам.
	— Но аз искам точно теб.
	Знаех си, че ще каже това.
	— Не — отсякох аз.
	— Не искаш ли поне да чуеш какъв е случаят?
	— Не. И ако все още не разбираш какво точно имам предвид, ще го кажа още веднъж: не.
	— Това не е поредният случай с хомосексуалист, Шон — продължи тя, все едно не бях изрекъл нищо. — Говорим за наказателно дело, при това много сложно. И много важно.
	Отпих от скоча си, без да отговоря нищо.
	— Не си ли поне малко любопитен?
	— Любопитството затри котката.
	— Мислех те за корав мъж, а не за някакво коте — усмихна се тя палаво.
	Аз не се усмихнах.
	— Хайде, нека да ти кажа какъв е случаят.
	— Как разбра къде да ме намериш?
	Колкото повече се променят нещата, толкова повече си остават същите. Вместо да отговори на въпроса ми, тя продължи така, както си беше намислила:
	— Кой да е военен адвокат няма да ми свърши работа. Трябва ми човек, който е участвал в бойни действия и разбира под какво напрежение живеят хората на ръба. И какво ги кара да се пречупят и да прекрачат от другата страна.
	— И си се сетила за мен? Колко мило.
	— Виж, ти си добър адвокат. Юридическият ти опит ще ни бъде от полза…
	— И…?
	— И… освен това ще имаме безценна полза от опитен командос с многобройни медали за проявена храброст в сраженията, който да седи на масата на защитата.
	Не бях пропуснал да забележа, че по някаква причина Катрин не беше споменала нито името на клиента си, нито за какво беше обвинен. Но въпреки това ми беше разкрила картите си и не беше толкова трудно да разбера какво става в действителност. Така че отделих малко време да направя няколко лениви предположения и лесни умозаключения. Първо предположение: престъплението беше извършено във военна зона; може би в Афганистан, но по-вероятно в Ирак, където се водеха повече бойни действия.
	Второ предположение: ставаше дума за акт на физическо насилие.
	И трето предположение: обвиненията бяха сериозни, което обикновено следваше от предишното.
	И така, първо умозаключение: заседателите във военния съд щяха да бъдат предимно ветерани с опит в бойни действия — мъже и жени, които бяха участвали в сражения и бяха попадали под вражески огън.
	Както и в цивилното правораздаване, подсъдимият военнослужещ може да бъде съден единствено от независими и обективни съдебни заседатели, а това означава, че те също трябва да бъдат военнослужещи. В общия случай войниците са си войници — бурмички в голямата зелена машина, които са взаимозаменяеми помежду си. Но има и случаи, когато това не е така. Когато подсъдимият е обвинен в убийство на бойните си другари или в нарушения на Женевската конвенция — престъпления, които могат да бъдат извършени единствено на бойното поле, — съдебните заседатели трябва да бъдат хора, които са били там и могат да го докажат с пагоните си. Военнослужещ, който не е участвал в реални бойни действия, може да погледне на тях твърде абстрактно и повърхностно в сравнение с такъв, който, подобно на подсъдимия, познава от личен опит миризмата на горяща плът, особения страх и уникалната логика — или по-скоро липсата на такава, — характерни за онези ситуации, в които вашите другари умират навсякъде около вас, а някой се опитва да убие и вас самите.
	Всеки адвокат от защитата, който си разбира от работата, ще направи всичко възможно още при първоначалния подбор да изхвърли от бъдещия състав на съдебните заседатели всички онези кандидати, които не са участвали в сражение.
	Катрин Карлсън, както вече споменах, си разбираше отлично от работата. Тя знаеше всичко това и несъмнено го имаше предвид в подготовката си. Нито един друг съд в страната не е толкова едноцветен — толкова силно споен от общи вярвания, виждания и навици, — колкото военният.
	Колкото и да са добри, цивилните адвокати събуждат дълбоко вкоренени предразсъдъци и подсъзнателно недоверие — те може би имат място в съдебната зала, но очевидно не носят униформа и твърде често поддържат погрешни схващания.
	И ако наистина бях прав за военното престъпление или убийството на бойни другари, никак не ми се искаше да бъда на мястото на Катрин Карлсън — жена, цивилна, легендарна с антивоенните си убеждения, — когато се изправи срещу седем ветерани с погледи като стомана, за да ги убеждава в невинността на подсъдимия.
	А тя беше права и за другото. Кой да е военен адвокат нямаше да бъде достатъчен, за да наклони везните.
	И нямаше нужда да казва в прав текст и още нещо, за което се досещах: всъщност й трябваше само манекен, окичен с медали, който да изглежда на мястото си във военен съд, да спечели симпатиите на съдебните заседатели и да си държи езика зад зъбите.
	Но тя трябваше да си помисли по-внимателно — имам предвид, за мен.
	Последно, но не и по важност — второ умозаключение: Катрин нямаше да бъде в подземния бар на офицерския клуб във Форт Майър в този късен час в петък вечерта и да подхожда толкова отдалече към въпроса, ако доказателствата срещу нейния клиент не бяха съкрушителни.
	Погледнах я в очите.
	— Намери някой друг. В Афганистан и Ирак имаше стотици военни адвокати. — Хвърлих поглед наоколо и добавих: — Сигурно ще мога да ти намеря поне един дори в този бар.
	Тя ме хвана за лакътя.
	— Трябва ми такъв, който е убивал, който познава вкуса на кръвта, който е вземал пленници, загубил е бойни другари и разбира как бойното поле превръща хората в зверове.
	Не отговорих.
	Този подход нямаше да свърши работа. Тя помълча и реши да опита нещо друго.
	— Мисля, че в Корея бяхме добър екип.
	Аз се засмях. Още малко за този случай. Всеки подсъдим в армията може да избира между безплатен военен адвокат или — в случаите, в които е готов да плати хонорара му — на цивилен защитник по свой избор. В подобни ситуации обикновено се назначава и военен правист, който да служи като юридически съветник, защото армията е уникална общност, а военните закони имат някои тясно ограничени клаузи и тънкости, неразбираеми за външните хора. Цивилното правораздаване например се гради на тезата, че правата на личността са свещени и стоят над всички останали съображения, например справедливостта; военните закони обаче отговарят на друг принцип — мисията винаги е най-важното нещо, така че, когато е необходимо, нуждите на институцията и изискванията на мисията са от решаващо значение и правата на личността остават на заден план. Или, както се изразяваше първият ми сержант в школата: „Имаш точно толкова шибани лични права, колкото аз ти кажа“. Което означава много малко.
	А изводът какъв е — армията не желае осъдените да обжалват с довода, че цивилните адвокати по делото не са знаели каква е разликата между помийната яма и столовата, макар това може би да не е много добър пример.
	И по причини, които все още не разбирам, Катрин беше пожелала лично мен за юридически съветник в екипа си, съставен единствено от хомосексуални адвокати — оказа се доста… хм, интересно.
	— Клиентът ни беше съвсем доволен от нашата работа — отбеляза тя.
	— Ти нито веднъж не ми се довери, не се съобразяваше с юридическите ми съвети и не ми казваше всичко, което знаеш.
	— И то никак не ми харесваше.
	— Наистина ли? На мен ми се струваше, че ти беше много забавно.
	— Нали спечелихме делото?
	— Но стреляха по мен.
	— И все пак ти оцеля — заяви тя, макар и да не звучеше много щастлива от този факт. — И сега си тук, нали?
	— Изгубих осем сантиметра от червата си, в продължение на два месеца се храних само с желе, медицинските сестри бяха злобни и грозни, а клизмите се правеха със студена вода.
	— Искаш да кажеш, че вече не си пълен с лай…
	— Престани, Катрин.
	— Извинявай. Беше тъпо — усмихна се тя и се прекръсти. — Обещавам ти, че този път няма да стрелят по теб.
	— Права си. Няма. Защото отговорът ми е „не“.
	И това беше всичко. Край на случая. Край на спора и край на Катрин.
	В този момент трябваше да стана и да си тръгна, но натрапничката беше Катрин, а един мъж не бива да отстъпва от своята територия, така че аз останах.
	Първата ми голяма грешка.


>	2

	Тя посочи чашата ми, която вече беше почти празна, и отбеляза:
	— Имаш нужда от още един скоч. Аз черпя.
	Както обикновено в случая с Катрин, първо беше работата, а после удоволствието и сега беше дошъл моментът да наваксаме, да разменим любезности или не знам и аз какво. Тя се облегна назад в стола с тапицерия от изкуствена кожа и събра длани пред устните си.
	— И така, как си?
	— Не трябва ли да ходиш някъде? — попитах аз.
	Намекът сигурно беше твърде тънък, защото тя погледна часовника си.
	— Да, но по-късно. Трябва да убия двайсет минути.
	Беше очевидна покана към мен да я попитам къде трябва да бъде след двайсет минути, но аз не го направих, за да я подразня.
	— Супер съм — уведомих я аз.
	Тя вдигна един пръст, за да привлече вниманието на бармана, който и без това не откъсваше поглед от нашата маса — сигурно се страхуваше да не стане убийство по време на неговата смяна.
	— Разбрах, че си стигнал до подполковник — отбеляза Катрин. — Поздравления.
	— Златният чин — отвърнах аз. — Вече мога да се пенсионирам, освен ако не направя някоя глупост.
	— Е, нека да заложим на по-малката вероятност и да се надяваме, че ще успееш. Би трябвало да се чукнем за това.
	Тя вдигна бутилката, а аз — чашата си. В действителност се бях сдобил с пагоните на подполковник едва преди няколко месеца и беше доста интересно, че Катрин го знаеше — предвид факта, че бях облечен с цивилни дрехи и бях под прикритие, така да се каже.
	— Къде живееш сега? — попитах я аз.
	— Наблизо. В същия апартамент, в който бях в университета, на няколко пресечки от Дюпон Съркъл. Но обикновено съм в движение. Живея там, където ме отведе работата.
	— Все още ли работиш за…
	— Не, вече съм… Аз… — Каквото и да се канеше да отговори, Катрин очевидно размисли и вместо него каза нещо друго: — Не обичам да губя. Мисля, че и сам го знаеш. Започнах да се депресирам от работата си и имах нужда от… нещо различно.
	Тя си поигра с ключалката на куфарчето си.
	— А ти?
	Не ми се искаше да й обяснявам за настоящото си назначение в ЦРУ, затова отговорих на въпроса с въпрос:
	— Кой ти плаща хонорарите тези дни?
	— Една друга неправителствена организация.
	— Различна ли е работата?
	— Работата е същата. Но случаите са различни, както и предизвикателствата, и клиентите.
	Барманът ни донесе следващите питиета — скоч за мен и бира за нея. Доколкото си спомнях, Катрин беше почти пълна въздържателка и обикновено се ограничаваше до две бири „Корс Лайт“, което е същото като две безалкохолни, а и не си падаше по празните приказки. И явно наистина беше стигнала до своя лимит или беше изчерпала репертоара си, защото престорено небрежно подхвърли:
	— Следиш ли скандала със затвора „Ал Басари“?
	— Това ли е случаят?
	— Значи знаеш за какво става дума — кимна тя.
	Нямаше как иначе, от един месец насам по новините почти непрекъснато се говореше за скандала в затвора „Ал Басари“, или „Басаригейт“, както веднага започнаха да го наричат безмозъчните средства за масово осведомяване, лишени от всякакво въображение.
	— Знам онова, което знаят всички.
	— Добре. Кажи ми какво знаят всички.
	— Петима войници от Националната гвардия на САЩ, двама мъже и три жени, се поувлекли малко в един военен затвор в Ирак. Първо решили да се позабавляват, като понатупат малко затворниците, а после им станало още по-весело и направили няколко отвратителни снимки; един от затворниците умрял и сега всичките ще бъдат изправени пред военен съд. Пропуснах ли нещо?
	— Няколко интересни подробности. И множество въпроси без отговор. Но като цяло си схванал най-важното. И какво мислиш по въпроса?
	— Мисля, че действията им са били престъпни. Това е огромен срам за армията, унижение за страната и тежък удар срещу военната ни кампания. Имаш ли някакви други тъпи въпроси?
	— Единствено логичният в случая. Смяташ ли, че са виновни?
	— Определено са виновни за нещо.
	— Заради снимките?
	Катрин говореше за фотографиите, които очевидно бяха направени от самите войници — може би като трофеи или сувенири, а може би в резултат на някаква извратена мания. Във всеки случай, част от тях бяха стигнали до един журналист, а след това съвсем очаквано се бяха появили на страниците на почти всички вестници и списания и по телевизионните екрани в целия свят.
	Малкото снимки, които бях виждал по новините, бяха доста неприятни: един подут труп, пъхнат в окървавен спален чувал; множество голи затворници, натрупани един върху друг; други затворници, принуждавани да извършват унизителни сексуални жестове и действия; и още, и още.
	В мига, в който се разбра за всичко това, целият ислямски свят съвсем оправдано изригна от негодувание, бяха опожарени две американски посолства и в Пакистан бяха убити трима американски дипломати.
	Това не беше първият скандал с изтезания на затворници по време на войните в Афганистан и Ирак. И ако в човешката природа изведнъж не настъпи някакво тайнствено преображение, далеч няма да бъде и последният. Войната е грозна работа, а сраженията с вражески сили са още по-грозни; емоционалната травма е тежка за всички участници, а за някои е направо фатална, така че от време на време се случва войниците да прекаляват и от време на време се случва да ги хванат.
	Но това беше най-потресаващият и опасен скандал от всички досега, откъдето и да се погледне. Нещо повече, всички останали скандали бяха предизвикани от устни свидетелства, докато сега имаше визуални доказателства — купища фотоси с такива демонстрации на плътски взаимоотношения, че и маркиз Дьо Сад не би се поколебал да ги окачи по стените на банята си.
	И като че ли това не беше предостатъчно, бруталното сексуално унижение на безпомощни арабски мъже само хвърли още масло в огъня на всички мюсюлмански предразсъдъци и обвинения за моралната малоценност и поквара на западния свят.
	Както вече споменах, типичните военнослужещи извършват глупави престъпления и оставят след себе си предостатъчно улики, следи и доказателства, за да си резервират килия във военния затвор „Левънуърт“ или място на електрическия стол, в зависимост от престъплението. Това обаче далеч надхвърляше границите на пръстовите отпечатъци, пробите от коса и границите на разума. Защото войниците се бяха постарали да се виждат на снимките, а после бяха бетонирали обвиненията срещу самите себе си, като бяха качили тези снимки на компютри и в крайна сметка бяха направили така, че широката общественост от цялото земно кълбо да запомни лицата им.
	Докато мислех по въпроса, Катрин не откъсваше очи от моето лице.
	— Нека да ти задам въпроса по друг начин. Смяташ ли, че могат да получат справедлив съдебен процес?
	— Да, разбира се.
	— Наистина ли? Ти вече обясни как сам си убеден, че са виновни.
	— Казах, че са виновни за нещо. Но това са петима различни войници, което означава пет различни нива на вина и най-вероятно различни престъпления, както и пет различни комбинации от смекчаващи и утежняващи вината обстоятелства. Вината е относително понятие, каквито са и справедливостта, престъплението и наказанието. И сама го знаеш, Катрин.
	Тя отвори куфарчето си и порови в него, за да извади нещо от там. Запазих мълчание, когато тя плъзна по масата към мен една цветна снимка, увеличена до размери двайсет и два на трийсет сантиметра. Взех я, за да я разгледам.
	Нямаше нужда да ми казва, че е поредният фотос от затвора „Ал Басари“. Но бях сигурен, че го виждам за пръв път, както и че американската общественост никога не го е виждала.
	Виждаше се военнослужеща, която ми се струваше смътно позната отнякъде. Жената беше гола и беше приклекнала над главата на проснат на земята арабин, за да уринира върху нея. Снимката беше направена фронтално, от по-висока гледна точка; беше на фокус, но не беше центрирана, което ми подсказваше, че авторът е любител, при това със съмнителни артистични заложби.
	Както споменах, горкият човек, когото използваха вместо тоалетна, изглеждаше от арабски произход, вероятно иракчанин, и изглеждаше болезнено измършавял. Хората от тази част на света остаряват по-бързо и макар че изглеждаше на седемдесет, като нищо можеше да е по-скоро на петдесет. И макар че очите и устата му бяха здраво стиснати, изражението му нямаше как да бъде по-недвусмислено — в него се четеше комбинация от ужас, безпомощност, отвращение и срам.
	Разбирах защо точно тази снимка не беше показвана по медиите, макар че обикновено те са готови да експлоатират всичко, което е способно да предизвика шок или отвращение. Самият аз бях достатъчно възрастен, за да съм виждал какво ли не, и достатъчно млад, за да принадлежа на едно поколение, което е бомбардирано с порнографски изображения от Холивуд, рекламните агенции и всички щандове със списания във всички бензиностанции. И макар че не съм гнуслив, нито пуритан, инстинктивно се почувствах омърсен, отвратен и, да, шокиран — и не само заради факта че действията на жената бяха монументално вулгарни, но и защото приклекналата военнослужеща на снимката, която иначе беше съвсем гола, беше нахлупила на главата си черна армейска барета.
	Това определено не беше случай, в който армията беше оправдала своя девиз, че изважда на показ най-доброто от всеки; всъщност се беше случило точно обратното.
	Въпреки явните усилия на жената да постигне някакво еротично внушение, ефектът не беше съблазнителен или изкусителен; напротив, беше отблъскващ. Неволно се огледах, за да проверя дали някой не ме е видял, докато гледам тази гадост.
	Катрин усети неудобството ми и подхвърли:
	— Интригуваща фотография, нали?
	— Не бих използвал точно това прилагателно.
	— Добре. А как би я описал?
	— Нямам думи — отвърнах аз съвсем искрено.
	После обърнах снимката с гърба нагоре.
	— Има ли още такива?
	Катрин разбра какво я питам и небрежно обърна снимката така, че да се вижда.
	— Всъщност има още стотици като нея, а някои са дори още по-лоши. Виж я добре и си представи за какво ти говоря.
	Тя ми даде малко време, за да осмисля думите й, после попита:
	— Как ще реагират според теб съдебните заседатели във военния съд, ако я видят?
	— На твое място нямаше да им дам тази възможност. Щях да направя и невъзможното, за да не позволя тези снимки да се използват като доказателствен материал.
	— Интересно предложение. На какво основание?
	— Първо, защото нямат пряко отношение към случая. И второ, защото фатално ще затруднят възможността за провеждане на справедлив съдебен процес.
	— Мислиш ли, че ще мине?
	— Първото е трудна работа, но ако съдията е по-щедър, може да приеме второто.
	Катрин се замисли за миг, после продължи:
	— Познаваш ли я?
	Кимнах. Името на жената ми убягваше, макар че я бяха давали по всички новини, но определено си спомнях лицето й, което се виждаше на някои от останалите отвратителни снимки. В интерес на благоприличието и добрия вкус някои стратегически части там бяха заличени, преди да ги покажат на широката общественост, но нямаше място за съмнение какво правеше жената на тях. Бях запомнил една, на която беше застанала на колене, усмихваше се и сочеше към слабините на няколко намръщени голи затворници; на друга пък влачеше някакъв нещастник с помощта на каишка, вързана за онази му работа.
	Отново погледнах снимката, която лежеше по средата на масата между Катрин и мен. Полицаите винаги първо гледат извършителя, а адвокатите — жертвата. Сега беше време да обърна внимание и на самата жена.
	Военнослужещата беше ниска на ръст, според мен около 157 сантиметра, и млада — на деветнайсет или може би на двайсет години. Не беше дебела, нито дори пълна, но имаше набито тяло, силни ръце и крака, кръгло лице и пухкави бузи. Прическата й сигурно трябваше да минава за съблазнителна — по начина, по който са привлекателни мъжкараните или, не знам, палавите феи, — но в действителност изглеждаше нелепо остригана. Не беше грозна, но не беше и красива, нито пък изкусителна или особено сексапилна.
	В интерес на истината, изглеждаше глупава — и то не разсеяна или отвеяна, а плиткоумна; дори на фона на очевидните доказателства за това, може би по-точно беше да се каже, че изглеждаше лишена от всякакъв ум. Между устните й висеше наполовина изпушена цигара и тя се усмихваше — макар и да не гледаше точно в обектива, младата жена все пак явно си даваше сметка за присъствието му.
	В усмивката й имаше нещо необичайно и притеснително, някакъв ленив намек, който не можех да разтълкувам със сигурност. Не можех да я нарека нито принудена, нито колеблива, нито смутена, нито дори садистична — макар че всички тези прилагателни щяха да бъдат на мястото си предвид онова, с което се занимаваше на снимката.
	Точно обратното, усмивката й ми изглеждаше невъздържана, разюздана, може би фриволна. По някаква причина ми се струваше, че е важно да се сетя за точното прилагателно, и най-сетне реших, че то е „самовлюбена“ — но по онзи начин, по който може да се определи някое малко момиченце, което за пръв път изпълнява несръчните си балетни стъпки и се усмихва на публиката.
	Изведнъж ме обзе огромна радост, че не бях приел предложението на Катрин. Беше минало достатъчно време от активната ми служба в армията, така че да не съм в час с актуалното политическо положение и последните клюки. Но от новинарските репортажи за събитията в затвора „Ал Басари“ беше ясно, че този път не става дума за няколко надзиратели, които са прекрачили границата и са си позволили да измъчват и унижават своите пленници; не, това беше шокираща липса на военна дисциплина; това беше провал по цялата командна верига, в който вероятно бяха замесени поне няколко генерали и почти сигурно бяха въвлечени многобройни високопоставени служители от Пентагона и Белия дом; това беше престъпление, което вероятно беше позволено и дори поощрено в името на политическите интереси и натискът да бъдат накарани затворниците да проговорят.
	Когато се съберат толкова много фактори, обичайната реакция на институциите е замитане под килима, спасяване на куп задници или някаква монументална лъжа и измама. От друга страна, това не беше нищо повече от предположение от моя страна; нямах никаква представа дали нещо подобно се е случило. Но също така нямах и никаква представа, че не се е случило.
	И не на последно място, макар и само от лично моята гледна точка, целият случай представляваше страхотна възможност за някой прекалено амбициозен военен адвокат да запрати кариерата си по дяволите. Така че, не, изобщо не ми трябваше да се забърквам в тая каша.
	Отново обърнах снимката върху масата и попитах Катрин:
	— Тя ли е твоят клиент?
	Катрин кимна и ми подаде още няколко листа, захванати с телбод.
	— Мисля, че ще искаш да погледнеш и тези документи — каза тя.
	Документите невероятно много приличаха на военни заповеди.
	И когато ги разгледах по-внимателно, те наистина се оказаха военни заповеди — подписани от генерал-майор Харолд Фистър, председателя на Военния съд на САЩ, влизащи в сила от 10 февруари и определящи някакъв нещастник, името на когото звучеше точно като моето, за военен юридически съветник към състава на защитата на ефрейтор Лидия Едълстън.
	— Забрави — казах аз и бутнах заповедите обратно към Катрин. — В момента не съм на служба към Военния съд. Генерал Фистър няма нито властта, нито юрисдикцията да ми дава заповеди.
	Тя побутна документите обратно към мен.
	— Да, но генерал Фистър се обади на настоящата ти работодателка… — Катрин се престори, че се опитва да си спомни името. — Филис Карни, нали така беше?
	Заповедите си стояха по средата на масата между нас двамата.
	— А тя беше невероятно отзивчива — продължи Катрин, донякъде самодоволно. — И веднага се съгласи да те освободи, за да бъдеш временно назначен към Военния съд в продължение на шейсет дни или до края на процеса. Което настъпи първо.
	— Ще й се обадя.
	— Заповядай.
	— Нямам нужда от твоето разрешение, Катрин.
	— Не… но трябва да ти кажа, че не ми прозвуча много натъжена, че ще се лиши от теб.
	За да се увери, че съм я разбрал правилно, Катрин добави:
	— Даже ми се стори, че се радваше.
	Дамата, за която говореше, Филис Карни, е предполагаемата ми шефка в ЦРУ. Тя е възрастна — имам предвид между осемдесет и деветдесет — и е много изискана, вежлива и очарователна по един ексцентричен, старомоден маниер. Разбира се, всичко това е илюзия, с изключение на възрастта. Може би.
	Филис не търпи около себе си глупаци, което ми харесва, и често насърчава подчинените си да „не се страхуват да поемат рискове“, да „мислят извън рамките“ и да „упражняват инициатива“, както и други подобни афоризми от ерата на модерния мениджмънт. Трябва да си призная, че понякога може би прекалявам с всички тези неща.
	Така че двамата с нея не сме точно като сол и пипер; по-скоро сме като зехтин и балсамико, ако ми позволите да продължа с неуместните кулинарни метафори.
	Но иначе Филис всъщност ми е симпатична и понякога ми се струва, че тя също ме намира за симпатичен, така че останах малко изненадан от факта, че толкова лесно се беше разделила с мен.
	Във всеки случай, на масата ни се възцари неловко мълчание. Катрин го наруши, като заяви:
	— Съжалявам. Сигурно трябваше да ти кажа за това още в началото.
	— Да, сигурно трябваше.
	— Имах сериозна причина за тази малка измама.
	— Ти винаги имаш причина, Катрин. Точно това ти е проблемът. Винаги играеш игрички. Винаги укриваш информация.
	— Просто исках да…
	— Не ме интересува защо…
	— Ще млъкнеш ли за малко, Шон? Остави ме да довърша, моля те.
	Точно като едно време.
	Тя се втренчи в бирата, за да събере мислите си или може би за да си съчини алиби.
	— Искаше ми се да преценя как ще реагираш, преди да разбереш, че жената на снимката ще бъде твой клиент. Ти си адвокат, но освен това си офицер от армията — на първо и последно място, сега и завинаги. Трябваше да разбера как ще реагира някой като теб, когато види тази снимка.
	Наведох се над масата, докато носовете ни едва не се докоснаха.
	— Не. Всъщност искаше да докажеш, че си по-интелигентна и по-умна от мен. Добре, доказа го. Супер. Браво, Катрин. И сега имаш преднина по този случай, а аз влизам на сляпо в него, което ти дава голямо преимущество. И макар че съм ти юридически съветник, възнамеряваш да ме държиш изкъсо през цялото време и да ме караш да свиря втора цигулка. И може би наистина имаш нужда от мен само за чучело пред съдебните заседатели, но пък аз може би знам малко повече за войната от теб, може би умея да се справям с бюрократичните барикади, които ще издигне армията, и може би ще мога да използвам разрешителното си за работа със секретни материали, за да видя някои неща, които ти нямаш право да видиш. Така че нашата клиентка ще има повече полза от нас, ако използваме оръжията си срещу обвинението, а не един срещу друг. Затова ми спести празните си извинения и не ми губи времето, Катрин.
	Нека отново да спомена, че Катрин завърши първа в своя випуск Юридическия факултет на „Джорджтаун“, а на второ място, с почти незабележителна разлика, беше Шон Дръмънд. Но като се имат предвид нейното бохемско семейство, характерът и възгледите й за света, според мен тя дори не се интересуваше от цялата състезателна, безмилостна и егоистична система за оценяване на студентите, която властва в юридическите факултети на всички университети в страната.
	Явно изваждам на показ у Катрин нещо, което само Фройд би могъл да обясни.
	И сега тя неочаквано се появяваше в живота ми за пореден път. И не, дори за миг не повярвах, че наистина го беше направила заради моя юридически талант, военната ми биография или очарователната ми компания.
	Най-малкото аз изобщо не съм толкова очарователен.
	Във всеки случай, тя започна да се смее, сякаш всичко беше някакъв голям майтап.
	— Не е смешно — казах аз.
	— Ами… съжалявам, ако съм те манипулирала по някакъв начин.
	— Няма място за „ако“, колега.
	— Но наистина искам да работя с теб — протегна ръка тя. — Хайде, да си стиснем ръцете.
	За момент двамата останахме втренчени един в друг, без да помръдваме. После Катрин погледна часовника на другата си ръка, без да отмества тази, която беше протегнала към мен.
	— Нашият клиент ни чака, така че трябва да приключваме. Хайде, стисни ми ръката.
	Двамата си стиснахме ръцете, после тя се изправи и каза, че отива до тоалетната. Вместо това тръгна направо към стълбите и ме остави да платя сметката.


>	3

	Двамата излязохме от главния вход и продължихме към участъка на военната полиция във Форт Майър, който за наше удобство се намираше само на пет минути пеша от офицерския клуб. По целия път до там имаше тротоар.
	Нощта беше тъмна и студена, но военните бази обикновено са отлично организирани по отношение на всичко, включително и на осветлението. От дясната ни страна имаше ограден тенис корт, а зад него бяха представителните домове на най-старшите офицери във военните сили — началника на генералния щаб на армията и председателя на съвета на началник-щабовете. Зад нас останаха домовете на толкова много генерали с две и три звезди на пагоните си, че бяха достатъчни да превземат Европа още веднъж.
	В един от тези домове живееше генерал-майор Фистър, председателят на Военния съд, който ми беше натресъл тази задача. Отбелязах си наум да не забравя да оставя на прага на къщата му запален хартиен плик, пълен с кучешки лайна.
	Би трябвало най-сетне да порасна и да не се поддавам на такива детински импулси; от друга страна, той пръв започна.
	Ако се интересувате, Форт Майър е една от най-старите военни бази в страната. Основана е в първите години на Гражданската война на едно възвишение с изглед към столицата от другата страна на реката, така че вътре да се разположат големи артилерийски батареи, способни да сипят огън и жупел върху евентуалните бунтовнически сили, които се опитат да превземат столицата на Севера. Тази война е свършила отдавна и както жертвите, така и победителите в нея са погребани, а внушителните артилерийски редици са се стопили до няколко самотни оръдия, които ръждясват и напомнят за някогашната благородна мисия. В нито една от последните си войни не сме се нуждаели от военна защита на столицата си, макар че на Единайсети септември бяхме на една крачка от това.
	Затова в наши дни основната роля на Форт Майър е церемониална. В базата е настанена една представителна гвардейска част от най-висша проба, която да участва във въпросните церемонии, и за гвардейците е построен един голям плац, на който да си маршируват насам-натам; има и чудесен параклис, а в непосредствена близост се намира най-святото гробище на военните сили — националният гробищен парк „Арлингтън“.
	Макар че от години служа по разпределение във Вашингтон, рядко идвам тук и всяко посещение извиква спомени — някои хубави, други не толкова. Когато бях малък и баща ми беше на служба в Пентагона, като повечето останали семейства на военни във Вашингтон и ние живеехме в малка едноетажна къща, взета под наем „от цивилните“ — израз, който ви казва всичко, което е необходимо да знаете за отношението на армията към целия останал свят.
	През дългите знойни лета във Вашингтон мама натоварваше големия ми брат Джони и малкия Шон в семейното комби и ни водеше тук, за да си играем в басейна на офицерския клуб, да се подложим на седмичните военни подстрижки и да напълним багажника с евтини хранителни продукти от интендантството, а резервоара с евтин бензин от военната бензиностанция, преди да се върнем обратно в земята на данъкоплатците, заради които беше възможен целият този разкош.
	Тогава Виетнамската война вървеше към своя мъчителен край и баща ми вече беше получил заповедите си за своята втора и, както щеше да се окаже, последна мисия във Виетнам и в армията изобщо. И докато си играехме в басейна и се заглеждахме по красивите генералски дъщери в оскъдните им бански костюми, в далечината често отекваха протяжният вой на тръбата и пушечните изстрели на гвардейците, които даваха почетен залп на поредното погребение на някой загинал войник — баща, син или съпруг. А когато на собствения ви баща му остава само един месец, преди да го изпратят на фронта, всеки далечен изстрел кара гърлото ви да се свива.
	За съжаление, и сега, когато се водят две войни, тези изстрели продължават да отекват непрекъснато в далечината и за всички генерали, които живеят във Форт Майър, шумовете на смъртта са вездесъщи, неизбежни и отрезвяващи. Армията може би не го беше планирала точно така, когато беше разположила най-престижното си гробище точно до тази база, но идеята съвсем не беше лоша.
	Двамата с Катрин повървяхме мълчаливо един до друг, преди да я попитам:
	— Откога си адвокат на Лидия Едълстън?
	— Малко повече от две седмици.
	— Но тя беше арестувана преди колко, три месеца? Нали така?
	— Два месеца, ако трябва да сме точни. В началото имала военен адвокат. Капитан Брадли Хаузър. Познаваш ли го?
	Поклатих глава.
	— Доколкото разбрах, бил добър юрист. Направил всичко възможно да я убеди да пледира „виновна“. Казал й, че е уредил добро споразумение с обвинението.
	— Какви са обвиненията? — попитах аз.
	— Заговор за убийство, заговор за възпрепятстване на правосъдието, многобройни обвинения за лъжесвидетелстване, многобройни обвинения за побой и непристойно поведение, изтезание на затворници, нарушаване на дълга… — Тя спря и си призна: — Опасявам се, че не ги знам всичките наизуст.
	Изгледах я.
	— Аха — съгласи се тя и многозначително отвърна на погледа ми. — Стрелят във всички посоки едновременно.
	Това беше съвсем обичайна практика, особено когато имате сведения или съмнения за престъпен заговор. За да накарате един от заговорниците да свидетелства срещу останалите, струпвате на едно всички обвинения, за които се сетите — от съдбоносно важните до комично маловажните; от такива, за които няма грам доказателства и е почти невъзможно да се докаже вината на обвиняемия, до други — като нарушаване на дълга и/или непристойно поведение, — които по определение са толкова широки и всеобхватни, че дори една пръдня на обществено място би била достатъчна, за да се издейства обвинителна присъда. Така прокурорът увеличава шансовете си да достигне до присъда и разполага с цял арсенал от различни обвинения, които да изтъргува за постигане на споразумение, а на защитата се сервира цяла планина от изпражнения, която трябва да прерови.
	Като част от обвинението и аз самият съм правил същото, а като адвокат са ми го правили и на мен. Предпочитам да играя на руска рулетка с пет патрона и половина в барабана на револвера, отколкото да се разправям с това.
	— Какво точно значи „добро споразумение“? — попитах Катрин.
	— Пет години в затвора „Левънуърт“. Разжалване в редник. Уволнение без почести.
	— Не знам кои от обвиненията щяха да оттеглят в замяна, но споразумението не е толкова лошо.
	— Може би. Но щеше да се наложи тя да се признае за виновна, да окаже съдействие на съда и да свидетелства срещу останалите, естествено. А тя не иска.
	— Не виждам какъв е проблемът, Катрин. Дори военните адвокати не отхвърлят желанията на клиентите си.
	— Тя си е давала сметка, Шон. Както и той. Тя не се е отказала от услугите му. По една нещастна случайност капитан Хаузър… ами той е претърпял катастрофа. Преди около три седмици.
	— Колко нещастна случайност? — попитах аз.
	— Фатална.
	— Разбирам. И какво по-точно се е случило?
	— Шофирал по тесен път с много завои в планините на Колорадо, когато го ударили отстрани и той паднал в една пропаст.
	Не казах нищо.
	— Полицията съобщила, че водачът на другия автомобил е избягал, след като го е блъснал неволно — уточни Катрин.
	— И са сигурни, че е било неволно?
	Тя ме изгледа мрачно.
	— Знаеш ли, и аз ги попитах същото.
	— И?
	— Ами ето какво ми казаха. Капитан Хаузър карал порше, не много добре поддържано, старо, което купил втора ръка. Бил ерген и хобито му било да се спуска със ски по лавиноопасни склонове и да скача с парапланер от планински върхове. Животът му бил едно непрекъснато търсене на нещастен случай.
	— Не можеш да правиш такива обобщения, Катрин. Хората, които живеят на бързи обороти, понякога умират от старост в леглата си.
	Тя завъртя подигравателно очи, когато чу тази съмнителна народна мъдрост, и продължи да разказва подробности:
	— Следите от гумите по асфалта показали, че е влязъл със сто километра в завой, в който ограничението било до петдесет.
	— Добре де, разбрах.
	Тя кимна.
	— И все пак, Катрин, обичайната практика е армията да назначи заместник на адвоката и ако е необходимо, нова дата за провеждане на делото. Защо точно ти?
	— Армията всъщност се заела да назначи нов военен адвокат. Лидия се срещнала няколко пъти с него и той явно не повярвал особено в невинността й, а тя не повярвала особено в желанието му да я защитава. Нали знаеш как е — нито един клиент не се чувства комфортно, когато собственият му адвокат се съмнява в невинността му.
	— Ако изобщо е невинен — уточних аз.
	Тя не отговори на въпроса, който зададох непряко, и продължи:
	— И така, по ред причини моят работодател се заинтересувал от нейния случай. Изпратиха ме да проверя дали не мога да я представлявам. Аз отидох, кандидатът на военните се отказа и така стигнахме дотук.
	— Дадоха ли ти документите на капитан Хаузър?
	Тя кимна.
	— От Военния съд събраха всичко, опаковаха го в кашони и ми ги изпратиха.
	— И?
	— И това е добрата новина. Хаузър е получил документите, предоставени от обвинението за запознаване на защитата, и имаме подробен запис от заседанието по член трийсет и две.
	Според изискванията на закона обвинението трябва да изпрати на защитата всички доказателства, които възнамерява да използва в съда срещу обвиняемия — както такива, които могат да се окажат уличаващи, така и такива, които биха могли да го оневинят, — макар че понякога забравя да изпрати тези от втория вид. А член 32 е военният еквивалент на процес с голямо жури — първата стъпка към издигането на бесилката, на която да увисне обвиняемият.
	— И как се е справил с домашното си добрият стар капитан? — попитах аз.
	— Обичайната комбинация — някои от нещата са продукт на съвестно проучване, други са напразни усилия, хвърлени в грешната посока. Макар че е живял на ръба, както вече казах, той е бил добър адвокат. Обръщал е внимание на подробностите. Документите му са добре организирани. — Катрин извърна поглед, преди да продължи: — Но не е успял да завърши проучването си. Липсват няколко жизненоважни папки с документи. Открих празноти, които ме изненадаха.
	— Човек никога не бива да се доверява напълно на някой адвокат — отговорих аз.
	Катрин знаеше за кого говоря, но отказа да се хване на примамката.
	— Моята препоръка е да се отнасяме с този случай като с нещо ново, което започваме отначало — каза тя. — И да използваме неговите документи за резервен вариант.
	— Добра идея. А кой е твоят тайнствен работодател?
	— „Ветерани от Виетнам против войната в Ирак“.
	— Какво?
	— Нова и неголяма организация. Но не бива да ги подценяваш. Имат солидни намерения и са много, много сериозно обезпечени.
	Продължих нейната игра на думи, като изтъкнах:
	— И много, много, много сериозно са объркали войните.
	В продължение на няколко крачки тя не вдигна поглед от тротоара, после ме попита:
	— Чувал ли си за Нелсън Арнолд?
	— Милиардера?
	Тя кимна в отговор и аз продължих:
	— Директор на хедж фонд, нали така? Живее в Ню Йорк. Колекционира красиви жени, големи яхти и грамадни имения.
	— Освен това колекционира и каузи, в които вярва. Той е ветеран от Виетнам и няма добри спомени от войната. И по различни причини е решил да отвори чековата си книжка.
	— И какви са тези причини? — погледнах Катрин и уточних: — И по-специално, защо се интересува от ефрейтор Лидия Едълстън?
	— Интересът не е лично към нея. Преследват се по-големи цели.
	— Например?
	— И тя, и останалите обвиняеми са превърнати в изкупителни жертви. В смисъл че нисшите чинове са прецакани, а хората, които носят действителната отговорност, винаги се измъкват.
	Катрин замълча, после добави:
	— Те са видели как става във Виетнам. И този път са твърдо решени да направят нещо по въпроса.
	— Би трябвало да си гледат работата и да оставят армията да си върши своята.
	— Толкова си предвидим.
	— Това е съдебен процес, Катрин, а не политическа инквизиция.
	— Не знаеш достатъчно за случая, за да правиш подобен извод.
	— Но знам достатъчно за армията.
	— Аз също, Шон.
	— Престани, Катрин. Наистина.
	— Има различни видове патриотизъм, Дръмънд. Колкото и да ти е трудно да го схванеш с дебелата си авторитарна глава, несъгласието и критиката могат да представляват най-висшата форма на вярност.
	Тъй като не ми се слушаха още цитати от Хенри Дейвид Торо, неофициалния светец на либералите, реших да сменя темата.
	— Къде ще се проведе процесът?
	— В академия „Уест Пойнт“, щата Ню Йорк. Там има голямо местно население от офицери с опит в бойни действия, сред които да се наберат съдебни заседатели, и охранявана сграда, в която да се провеждат заседанията. Там е задържана и Лидия.
	— Тогава какво прави тук?
	— Докараха я със самолет, за да даде показания под клетва за един от останалите обвиняеми.
	Кимнах отново. За онова, което се беше случило в затвора „Ал Басари“, каквото и да беше то, бяха обвинени общо петима войници — така че явно двама или повече от адвокатите им бяха организирали някакво споразумение за общи свидетелски показания. От това следваше, че ефрейтор Едълстън и нейната адвокатка се бяха съгласили да свидетелстват от името на един или повече от останалите обвиняеми, което вероятно означаваше, че ще получат същото в замяна; споразумението сигурно беше предложено от капитан Хаузър преди неочаквания му край. И Катрин очевидно продължаваше да го спазва.
	Мразя да влизам неподготвен в дела, където някой вече е решил каква да бъде стратегията на защитата. Предпочитам да правя грешките лично и обикновено ги смятам за умни, защото са си мои.
	Ако четете между редовете на обяснението на Катрин, тя и нейната неправителствена организация възнамеряваха да използват това дело, за да атакуват армията и администрацията за техните твърде снизходителни закони по отношение на тормоза и разпитите на затворници, ако не и за генералните грешки, допуснати във воденето на цялата война. Точно такава беше обичайната стратегия на Катрин в случаите с хомосексуални военнослужещи, където предварително беше ясно, че повечето й клиенти ще загубят делото — тя използваше военния съд, за да демонстрира на широката общественост колко жестоки и абсурдни са законите, които забраняват на хората с неприкрита хомосексуалност да служат в армията.
	Хомосексуалните й клиенти бяха жертвени агнета, с помощта на които да се променят законите, и съответно юридическата тактика и стратегия на Катрин беше по-скоро атакуваща, отколкото дефанзивна — насочена не толкова към защитата на клиентите й, колкото към доказването на вината на администрацията. Но аз си помислих, че онова, което вършеше работа в случаите с хомосексуални военнослужещи, нямаше да свърши същата работа в процес, в който съдебните заседатели щяха да бъдат седем професионални войници, и те може би нямаше да се отнесат положително към една адвокатка, която се опитва да осъди собствената им институция за некадърност; нито пък, като ветерани от бойни действия, щяха да споделят скрупулите на Катрин по отношение на мъченията и агресивните техники за разпит, целта на които беше да се намали броят на жертвите сред нашите войници и да се печелят сражения.
	Вече си представях поредната битка, в която щях да вляза с Катрин по отношение на нашия подход към защитата на Едълстън.
	— И какво мислиш за ефрейтор Лидия Едълстън? — попитах в тази връзка. — Виновна ли е или не?
	— Нека да обменим впечатленията си по този въпрос, след като се запознаете лично.
	Беше добър и навременен завършек на разговора, защото двамата вече стояхме под навеса пред входа на участъка.


>	4

	В тон с останалата част от базата, сградата на военната полиция беше от червени тухли в псевдоколониален стил, със старателно поддържан жив плет и прецизно изрисувана на ръка табела, която уведомяваше посетителите за предназначението й. В сравнение с полицейските участъци в по-големите военни бази тази беше малка и определено изглеждаше така, сякаш в нея не се случва нищо особено.
	Но като се има предвид, че военнослужещите в тази база бяха или старши офицери, или внимателно подбрани войници от „Старата гвардия“, присъствието на истински старомоден шериф не беше нито необходимо, нито желано, а най-вероятно не беше и добра идея. Имам предвид, че генералите не обичат някой да арестува децата им за притежание на марихуана, нито пък да глобява жените им за превишена скорост.
	Влязохме вътре и отидохме направо при един представителен сержант, който вдигна поглед от бюрото си и учтиво, но твърдо ни попита:
	— С какво мога да ви помогна?
	Аз се представих, показах му личната си карта от армията и му обясних коя е Катрин. Сержантът явно беше подготвен, защото хвърли поглед на часовника си и каза:
	— Затворничката ви очаква в една стая за разпити. Последвайте ме, моля.
	Той ни поведе по тясно стълбище към долния етаж и спря пред втората врата отляво. Пред нея не стоеше пазач — явно Лидия Едълстън не се смяташе за опасна нито за себе си, нито за околните, а и никой не очакваше тя да се опита да избяга. Последното ми се стори съвсем логично. Като се има предвид колко шум се вдигна около този случай, Лидия Едълстън нямаше да може да направи и две крачки, преди някое хлапе да я посочи и да каже: „Виж, мамо, това е какичката, която дърпаше онзи чичко за пишето му!“
	Благодарих на сержанта и се осведомих:
	— В стаята няма устройства за подслушване и наблюдение, нали?
	— Не, господин подполковник.
	— С колко време разполагаме?
	— Един час.
	— Благодаря, сержант. Не искаме да ни безпокоят.
	Обърнах се към Катрин, тя кимна и аз отворих вратата. Влязохме в малка правоъгълна стая, около три на пет метра, обзаведена във функционалния минималистичен стил, предпочитан от армията — имаше само една продълговата дървена маса и десет дървени стола.
	Ефрейтор Лидия Едълстън седеше до масата, облечена в камуфлажна униформа и без белезници. Носът й беше забит в един брой на списание „Пийпъл“. На корицата беше Том Круз и се усмихваше с характерната си мъжествена усмивка, за която му плащат по двайсет и пет милиона на филм. Когато чу вратата да се отваря, Лидия вдигна поглед към Катрин и на свой ред се усмихна, но после ме видя и усмивката й помръкна.
	Приближихме се до масата и седнахме срещу нея. Катрин ме представи.
	— Лидия, нали си спомняш как ти споменах, че ни трябва военен адвокат като юридически съветник на защитата?
	— Май да.
	— Това е подполковник Шон Дръмънд. Бяхме състуденти в Юридическия факултет и вече сме работили заедно по едно друго дело.
	Лидия ме изгледа вторачено, сякаш не можеше да разбере защо съм облечен с цивилни дрехи.
	Протегнах ръка към нея. Като по-старши офицер не бях длъжен да го правя, но военнослужещите обикновено се сковават или стават твърде плахи в присъствието на по-висши чинове, а подобни неофициални жестове много помагат да се разчупи ледът.
	Лидия Едълстън обаче беше или твърде млада, или ръкостискането не беше обичайна форма на поздрав в социално-икономическите условия, с които беше свикнала. Тя гледа ръката ми в продължение на няколко секунди, преди да я стисне, едва ли не неохотно.
	— Въпреки разликата в чиновете аз ще работя за теб, ефрейтор Едълстън — започнах аз.
	Продължих с обичайната си реч за отношенията между адвокат и клиент, въпроса за поверителността и прочие, и прочие. Както обикновено, завърших тази реч със следния въпрос:
	— Искаш ли да ме попиташ нещо, преди да започнем?
	Тя помисли твърде кратко, преди да отговори:
	— Не, господине. Май не.
	— След като се запознаем по-добре, може би ще искаш. Но междувременно, тъй като твоят случай е нов за мен, самият аз имам няколко въпроса към теб.
	Например този: „Какво си мислехте, че ще стане, когато си направихте онези проклети снимки, идиоти такива?“. Но не го изрекох на глас, разбира се.
	Лидия погледна към Катрин, която й кимна — това ми се стори важно, — и едва тогава се обърна към мен.
	— Откъде си? — започнах аз.
	— От град Джъстин, Западна Вирджиния — заяви Лидия на диалект, който не оставяше никакво място за съмнение, че казва истината.
	— Възраст?
	— Двайсет години, сър.
	— От колко време служиш в Националната гвардия?
	— Около две години. Още от гимназията. Записах се в армията половин година преди да завърша.
	— Харесва ли ти?
	— Ами да, естествено — каза тя, после размисли. — Поне преди да се случи тая работа.
	Все още не исках да отварям тази тема, така че попитах:
	— Защо се записа в армията?
	— Реших, че ще е готино. И ще науча това-онова, което да използвам по-късно.
	— И да изкараш пари за колежа?
	— Не, сър… Никога не ме е интересувал.
	— Разбирам. — Помислих малко за това откритие, после продължих: — Джъстин? Не съм го чувал. Малък град ли е?
	— Май да. В моя випуск на гимназията имаше нещо като четирийсет момчета и момичета.
	Усмихнах се. Както много от жителите на неизвестни населени места по средата на нищото Лидия знаеше как да се възползва от този факт и бързо продължи с описанието му:
	— В целия град има… не знам, май два светофара. Обаче си имаме супермаркет.
	В действителност изненадващо голям брой от военнослужещите произхождат от подобни селища в дълбоката провинция. И най-често от тях излизат страхотни войници — упорити, издръжливи, трудолюбиви и лишени от цинизма на другарите си от големите градове. Такива хора са пропити с естествен патриотизъм, който води до безрезервна изпълнителност.
	Колкото до мен самия, аз щях да се застрелям с личното си оръжие, ако ми се наложеше да живея на такова място. Освен това подозирах, че мотивите на Лидия да се запише в Националната гвардия бяха малко по-подозрителни и заплетени, отколкото си признаваше — на мен или дори на самата себе си. Оставих я да ми разкаже още няколко умилителни подробности за Джъстин, преди да я прекъсна:
	— Беше ли на цивилна работа, преди да влезеш в армията?
	— Много ясно. Работех в пощата.
	Въпреки че знаех няколко различни вица за пощенски служители в армията, успях да запазя сериозното си изражение и попитах:
	— Какво по-точно?
	— Сортирах писма. Плащат добри осигуровки. Но заплатата е ниска.
	И така нататък. Повечето от тези подробности, разбира се, можеха да се научат и от нейното лично досие или след повърхностен преглед на професионалната й биография. Но когато имате нов клиент, трябва да установите доверие и разбирателство, за да се опознаете по-добре, преди да стигнете до по-неприятните въпроси — например „Какво си мислеше, че ще стане, след като се изпика в лицето на онзи човек, идиотка такава?“.
	Както и да е, продължихме разговора и първоначалните ми впечатления за Лидия Едълстън, общо взето, се потвърдиха, макар че на живо се оказа малко по-симпатична, отколкото на снимката, на която се виждаше как облекчава пикочния си мехур. Освен това ми се стори, че от тогава е качила няколко килограма, което сигурно се обясняваше с факта, че беше зад решетките и нямаше какво друго да прави, освен да яде.
	Диалектът й беше дълбоко провинциален, а граматиката и правилното произношение определено не бяха сред най-добрите й страни. Въпреки че имаше диплома за средно образование, не беше умна и понякога ме гледаше неразбиращо прекалено дълго време, преди да отговори. Не можех да определя дали схващаше бавно, не се ориентираше в разговора или страдаше от някакво необичайно затруднение в мисловните процеси — а може би и трите едновременно.
	Колкото и безочливи и лишени от задръжки да изглеждаха нейните пози и изражения на снимките, на живо Лидия беше по-скоро боязлива и затворена. И очевидно беше емоционално нестабилна, макар и не до степен на клинична депресия. Освен това непрекъснато поглеждаше към Катрин, сякаш имаше нужда от непрестанната й подкрепа. Предполагах, че е от доста бедно селско семейство. Когато я попитах, тя ме информира, че е отгледана в лоното на Баптистката църква, има един брат, който също служи в Националната гвардия, двамата й родители все още са живи и все още са женени и се надява да не са били първи братовчеди или, боже опази, брат и сестра.
	Обикновена. Това беше прилагателното, което непрекъснато ми изскачаше в ума, докато търпеливо слушах нейните отговори на повърхностните въпроси, които от време на време се налагаше да перифразирам, защото тя се объркваше твърде лесно. Обикновени отговори. Обикновени възгледи. Едно повече от обикновено момиче. Изкушавах се да й поискам документ за самоличност, за да се уверя във възрастта й, защото както маниерите, така и свитото й поведение подхождаха повече на малко дете.
	Колкото повече я слушах, толкова по-трудно ми беше да повярвам, че тази млада жена с оскъден интелектуален багаж беше провокирала толкова много внимание към себе си, беше предизвикала толкова много неприятности и беше причинила толкова много вреда. Ако някога бях срещал човек, на когото да му е било писано да изживее живота си, без да предизвика никакъв интерес или внимание от страна на околните, това беше Лидия Едълстън.
	По някаква причина си спомних за Омир и хубавата Елена — „лицето предизвикало хиляди кораба…“. В този случай определено си имахме работа с някакъв парадокс или ирония на съдбата, защото по-скоро обикновеното лице от другата страна на масата заплашваше да потопи хиляда кариери, а може би и цялата война.
	Загадката не беше дали тя е извършила престъплението или не. Тя определено го беше извършила.
	Загадката беше друга: как и защо тази привидно незабележителна млада жена от някакво провинциално американско градче се беше превърнала в най-прочутия злодей в една война, която заплашваше да излезе от релсите?
	Странно. Това беше единствената дума, с която можеше да се опише всичко това — странно момиче, странно поведение. Странен случай.
	За момент затворих очи и се заслушах в гласа й; в ума ми неизбежно изникна образът на Лидия в някаква затънтена ферма, с развлечен син гащеризон, помъкнала ведра с мляко или лопата за чистене на кочината, или с каквото там се занимаваха селскостопанските работници в днешно време.
	После отново отворих очи и веднага се върнах към снимките, на които Лидия правеше неща, които със сигурност бяха предизвикали много вълнение в нейната баптистка църква в Джъстин, щата Западна Вирджиния. Не можех да си представя какво мисли нейният проповедник — или родителите й, като стана дума — за вулгарните действия на тяхното малко момиченце. Но все пак можех да предположа, че изпитват гняв към армията, превърнала малкото им момиченце в такова чудовище. Армията го беше забъркала в тази катастрофа, сега искаше да го накаже с доживотна присъда.
	Както и да е, продължихме с подобни повърхностни въпроси още двайсетина минути. В един момент я попитах каква е нейната ВОС — военна оперативна специалност, или с други думи, за какво е обучена и в какво има опит в армията. Останах изненадан, когато ми отговори, че е 71-В — работи в „Личен състав“, а не е служителка от военната полиция или специалист от военно разузнаване, както предполагах. И какво беше правила една служителка от канцеларията — тиловак, на военен жаргон — в охраняваната зона на военен затвор във фронтова зона?
	И защо човек от „Личен състав“ се беше занимавал с разпит на затворници?
	Цялото й военно обучение се заключаваше в три месеца активна служба във Форт Маклелън, непосредствено след като се беше записала в армията — там беше научила основите на системата за организация на личния състав и няколко базови канцеларски умения като машинопис, обработка на кореспонденция и други подобни. След това, според условията на стандартния договор за служба в Националната гвардия, два пъти месечно се беше явявала в местния стрелкови център за задължителни упражнения през двата почивни дни. В зависимост от това, за която част от Националната гвардия ставаше дума, престоят можеше да означава два бързи и яростни дни смислено обучение или едно продължително напиване с бира през целия уикенд.
	Беше изпратена в Ирак в последния момент. И след една-единствена напрегната седмица за ориентация в страната и опреснително обучение по основни бойни умения Лидия се беше озовала на борда на един от самолетите, с които откарваха войници на фронта.
	Тук би трябвало да спомена, че служителите от Националната гвардия са гражданската армия на Америка — в най-буквалния и благороден смисъл на тази дума. Те са патриотични граждани, които имат цивилна работа, семейства и отговорности към общността — т.е. пълноценен живот извън военната служба, изпълнен с отговорности и задължения. Иначе казано, те са съвременният еквивалент на доброволните милиции от ерата на Американската революция, готови при първия сигнал на тръбата да се втурнат към надвисналото природно бедствие или шума от изстрелите на вражеските оръжия, според случая.
	Но дори това сравнение не беше достатъчно силно за кратката одисея на Лидия от мира до войната: в началото на едната седмица тя беше сортирала писма в кроткия малък Джъстин, където се беше питала единствено как ще оцелее в скуката на провинциалния живот, а в началото на следващата вече се беше намирала под обстрела на вражеските минохвъргачки в Ирак.
	През целия разговор Катрин остана търпелива и неподвижна като сфинкс. Не се съмнявах, че вече беше разпитала обстойно Лидия, но освен това бях сигурен, че заради опита си в армията се бях сетил и за няколко въпроса, които никога нямаше да изникнат в благочестивия цивилен ум на Катрин.
	Понякога изходът от едно дело зависи от най-малките подробности. И човек няма как да го разбере, ако не попита.
	— Имаш ли нещо против да преминем към няколко предварителни въпроса за онова, което се е случило в „Ал Басари“? — попитах накрая аз.
	Лидия Едълстън се усмихна.
	— Предполагам, че точно затова сме се събрали, нали така?
	Правилно предполагаше. Лидия вече се беше облегнала назад, сплела пръсти зад врата си. Очевидно не й беше неудобно от нея самата и макар че не се чувстваше съвсем удобно с мен, явно беше успяла да започне да ме вижда по някакъв друг начин, а не като непосредствена заплаха. В интерес на истината, аз не исках да се чувства чак толкова спокойна, но не исках и да я плаша, затова се опитах да създам по-подходящо настроение.
	— Събрали сме се, защото ще бъдеш изправена пред военен съд със съдебни заседатели — най-сериозната форма на съдопроизводство в армията, с най-тежки последствия. А обвиненията срещу теб варират от участие в заговор за убийство до изтезаване на затворници.
	Ръцете й се отпуснаха до тялото и тя се намръщи.
	— Това са сериозни обвинения, Лидия — добавих аз. — Казаха ли ти какво може да бъде наказанието за тях, ако бъдеш призната за виновна?
	Тя прехапа долната си устна.
	— Да, сър. Другият адвокат, капитан Хаузър, вече ми каза.
	— Доживотна присъда. Това ли ти каза?
	— Освен ако не съм невинна.
	Снимките крещяха с цяло гърло, че не беше невинна, но може би Лидия имаше някакво друго разумно обяснение, което щеше да снеме всички обвинения срещу нея; може би момичето на снимките беше нейната зла сестра близначка.
	— Какъв беше твоят пост в затвора? — попитах я аз.
	— Секретар. Работех в „Личен състав“ към Двеста и петнайсети батальон на военната полиция.
	— Ясно — казах аз и помислих малко. — Но очевидно от време на време си давала и дежурства като надзирател в затвора.
	— Не, сър.
	— Никога?
	— Не, никога.
	— Но онези снимки са направени във вътрешността на охраняваната зона с килиите. Нали така?
	— Точно така, господине. Моят приятел… ами той работеше там. Казва се Дани Елтън. От военната полиция.
	— В такъв случай сигурно си работила и вътре в самия затвор? Може би в тяхната администрация?
	— Не, сър.
	— Тогава къде точно работеше?
	— Около затвора беше изградена цяла фронтова оперативна база, както се казва. Имаше една пехотна част, един батальон на военната полиция, малко хора от военното разузнаване и сума ти цивилни доставчици… и всички живеехме в нея. Бяхме натъпкани много нагъсто в огромен град от палатки.
	Усмихнах се.
	— Това, което на военен жаргон се нарича „шибан хаос“.
	Тя отвърна на усмивката ми.
	— Точно така, сър. Освен това затворниците бяха прекалено много, за да се съберат в сградата. Затова бяха заградили и едно голямо пространство с високи огради и бодлива тел, в което държаха още седем-осем хиляди души. И те живееха в палатки, също като нас.
	— Значи си живеела извън територията на затвора?
	— Да, сър. Почти всички живееха извън него — в палатки. Много от по-възрастните офицери бяха в каравани с климатик. Жегата ужасно ги мъчеше. Дори повечето от надзирателите не живееха в затвора.
	— Тогава какво си правила вътре в охраняваната зона?
	— О… — Тя ме изгледа продължително, преди да отговори. — Ами Дани ме покани.
	— Поканил те е? — повторих аз.
	— Това казах… сър.
	— По служба? По личен повод? Или какво?
	— Не, аз… Нали разбирате, Дани и другите момчета от военната полиция работеха денонощно, общо взето, всеки ден. Единственият начин да се виждаме беше аз да го посещавам там.
	— Разбирам — казах аз.
	Но всъщност нищо не разбирах. Може би съм разглезен, но за мен затворът не е идеалното място за среща. Но сигурно пропусках нещо, така че продължих с въпросите:
	— Често ли го посещаваше там?
	— Доста често… да, сър.
	— Колко често? Достатъчно е да ми кажеш приблизително.
	— Почти всяка вечер, предполагам. Освен ако не трябваше да давам дежурство, не бях болна или не ми беше дошло — осведоми ни тя без никаква следа от неловкост или неудобство.
	Размених един поглед с Катрин. От признанието на Лидия можех спокойно да си направя заключението, че двамата с Дани се бяха… ами двамата се бяха чукали. Във всеки случай бях изненадан и лицето ми сигурно го показваше, макар че това нямаше нищо общо с пропуснатите срещи заради нейната менструация — причината за изненадата ми беше небрежното й признание, че е влизала в охраняваната зона на затвора почти всяка вечер.
	Лидия погледна първо към Катрин, а после обратно към мен. След това сви рамене и добави:
	— Повечето дни свършвах работа към четири часа. А вечерно време нямаше какво да се прави. Ирак е доста скучно място.
	— Имаше ли официално разрешение да влизаш в охраняваната зона?
	— Нали ви казах — Дани ме канеше.
	Или нарочно се преструваше, че не ме разбира, или двамата с нея говорехме на различни езици. Опитах се да изясня ситуацията.
	— В килиите са били само мъже. Предполагам, че са били само мъже, нали така?
	Въпросът ми сякаш я обърка.
	— Да, предполагам.
	— Имаше ли название или номер тази охранявана зона?
	— Първа зона. Но вътре бяха всички тежки случаи, така че й казваха „разбойническото крило“.
	Продължих с обяснението:
	— Според политиката на военните затвори надзирателите от женски пол не дават дежурства в крилата, където са затворени само мъже. Освен това там не е позволено да влизат военнослужещи или гости от женски пол и със сигурност не им се разрешава да се разхождат свободно. Дори ако се изключат другите физически съображения, затворниците от мъжки пол са лишени от секс и лесно се възбуждат. И приемат женското присъствие като нежелателно нарушение на личното си пространство. — Помълчах и добавих: — Представям си, че мъжете от арабски произход са още по-чувствителни на тази тема.
	— Ами… аз не знам нищо за това.
	Тя може и да не знаеше, но офицерите, които управляваха този затвор, със сигурност трябваше да знаят.
	— Просто казвам, че съм малко изненадан, че ти и други две жени военнослужещи изобщо сте влизали в тази охранявана зона.
	Лидия отново ме гледаше с празен поглед и аз добавих:
	— Ако се съди по новинарските репортажи, Лидия, посещенията ви често са се провеждали късно през нощта.
	Тя продължи да ме гледа безизразно. Дори не примигваше. Ало, има ли някой вкъщи? Изкушавах се да я хвана за главата и да я разтърся, за да проверя дали вътре в нея ще издрънчи нещо, или беше съвсем празна.
	— Ако не си разбрала, това беше въпрос.
	— О… в такъв случай… да, сър. Винаги беше през нощта. Както ви казах, ние бяхме поканени.
	— Виж… — започнах раздразнено аз, но прехапах устни.
	Започваше да става много досадно. Поех си дълбоко въздух и се оттеглих зад една дружелюбна усмивка.
	— Да, наистина ми го каза — съгласих се аз. После изчаках малко и смених тактиката. — Другите жени също бяха поканени, така ли?
	— И още как. Андреа и Джун имаха гаджета в същата част, в която беше Дани.
	— Знаеха ли вашите командващи офицери, че всички ходите там?
	— Не мога да отговоря на този въпрос от името на Андреа и Джун.
	— Естествено.
	— Моята сержантка обаче знаеше. Знаеше и още как — заяви Лидия и добави: — Все пак най-често оставах да спя в затвора.
	— Оставаше да спиш там?
	— Ами да. Една от килиите беше направена на стая за надзирателите, нали разбирате. Имаше легла, няколко вентилатора, котлон за готвене. Беше много по-добре, отколкото в палатките навън. И по-безопасно, заради минохвъргачките.
	Катрин бързо се намеси в разговора:
	— Попадала ли си под обстрел на минохвъргачки, докато беше в Ирак?
	— Няколко пъти съм ги чувала как стрелят.
	— Наблизо?
	— Не. Имам предвид, че понякога се чуваха тътен и взривове. Но далече, нали разбирате… имам предвид, някъде на хоризонта. Тъй като през повечето вечери оставах да спя в затвора, те не ме притесняваха толкова.
	Вече знаех какво искаше да постигне Катрин с тези въпроси. Тя се приведе напред и попита:
	— Нито веднъж ли не се е случвало да стрелят близо до теб?
	— Не.
	— А попадала ли си под вражески обстрел? Не задължително в затвора… може би докато си пътувала с някой конвой? Или на пътя да е избухвала бомба? Преживяла ли си някакво насилие, докато си била по служба в Ирак?
	Лидия поклати глава.
	— При нас имаше толкова много иракчани, че бунтовниците не ни закачаха много.
	Това, за което ровеше Катрин, беше вероятността Лидия да е участвала в бойни действия, което можеше да е предизвикало шок или някаква друга форма на посттравматичен синдром и така да е увредило способността й да различава добро от зло. В днешно време този подход се е превърнал в много популярна и понякога дори ефективна тактика на защитата в съда.
	Но ако първо ме беше попитала, щях да й спестя тези усилия. Съдебните заседатели в гражданския съд понякога се поддават на тази теза; те по природа са склонни да съчувстват на ветераните и не разбират онова, което са преживели войниците. Но във военен съд, със заседатели, закалени в битките, нямаше да е така — правилно или не, те вярваха, че след всичко преживяно си бяха останали съвсем нормални хора, каквото и да означава това в днешно време. Но със сигурност не означава, че участието във война задължително предизвиква някаква форма на морална булимия.
	А още по-важното беше, че вероятността да бъдат убедени в това, че една секретарка — на военен жаргон „тиловак“ или „ШМТ“, т.е. „шибан мързеливец от тила“ — е била принудена да върши зло от демоните на войната, беше горе-долу същата, колкото моите шансове да спечеля титлата за „Мистър Колега“ на някой конкурс за красота. Като начало, изобщо не съм чак толкова красив.
	Освен това в главата ми продължаваше да се върти един съвсем друг въпрос. Или по-скоро противоречие. Как така имаше стая за почивка в охраняваната зона с килиите?
	— Какъв чин има Дани и какъв точно е неговият пост? — попитах аз.
	— Началник на нощната смяна в затвора. Сержант — отговори тя и бързо уточни, — клас „Е-5“.
	Това означаваше младши сержант, най-ниският офицерски чин. Един младши сержант обикновено ръководи най-малкото звено в армията, в което освен него има двама или трима други войници. Както се казва в армията, младши сержантите се носят в йерархията някъде между нивото на изпражненията на китовете и това на изпражненията на октоподите, а освен това, както знаех от собствените си чести визити във военните затвори, началниците на нощната смяна обикновено бяха поне от клас „Е-6“ или дори по-често „Е-7“ — старши сержанти.
	Затова попитах:
	— А знаеха ли неговите началници или висшестоящи офицери, че си била в Първа зона?
	— Не мога да кажа.
	— Опитай.
	— Почти не съм ги виждала.
	— Значи може да се приеме, че и те не са те виждали?
	— Предполагам.
	— Недей да предполагаш. Да или не?
	— Не знам… Не мисля, че не са.
	Реших да игнорирам това притеснително двойно отрицание и я попитах:
	— Всеки път ли оставаше през цялата нощ?
	— Невинаги.
	— Колко често?
	— Сравнително често. Защо?
	— Имаше ли някаква процедура на влизане?
	— Да, сър. На портала. Винаги се записвах, че влизам.
	Посещавал съм повече военни затвори и отделения за задържане, отколкото мога да си спомня, и влизането винаги е голям проблем. Дори за мен, а аз по определение имам сериозни правни причини да посетя някого, подкрепени със съответните официални документи. Армията съществува в условия на ред и контрол, а военните затвори са като безмитна зона за безпрепятствено развитие на възможно най-тежката форма на бюрокрация. Но затворът „Ал Басари“ не ми приличаше на армията, която познавах и обичах.
	— Ти спеше ли със сержант Елтън? — попитах аз.
	Тя ме изгледа с празен поглед.
	— Поддържахте ли сексуални отношения?
	Тя продължаваше да ме гледа объркано.
	— Чукаше ли се с него? — поясних аз.
	Вече започвах да схващам, че единственият начин за комуникация с тази млада подсъдима беше да се слезе на нейното ниво.
	— Да, сър. И още как.
	Повдигнах вежди и тя добави без видима следа от неудобство:
	— В това няма нищо лошо. Ние бяхме от различни части и не сме женени. Аз съм разведена. Той също.
	Предвид възрастта й това ме изненада, така че попитах:
	— Била си омъжена?
	— Само веднъж — отговори тя, като звучеше доста горда от този факт. — За едно момче, с което бяхме заедно в гимназията. Не изкарахме повече от няколко месеца.
	— Добре — кимнах аз. — Нека сега да си поговорим за нощта, в която са направени снимките.
	Ефрейтор Едълстън отново погледна към Катрин с изражение, което говореше: „Тоя нищо ли не знае?“.
	— Нещо грешно ли казах? — попитах я аз.
	— Ами… — Тя помълча известно време, после ме уведоми: — Всичките снимки не са направени в една и съща нощ, сър.
	Сега беше мой ред да се обърна към Катрин, но нейното внимание по някаква любопитна причина беше приковано в едно петно на стената.
	— Може би е най-добре да ми разкажеш какво стана. От самото начало.
	— Няма какво толкова да се разказва. Хората от разузнаването рекоха на Дани, че ние трябва да… ами да обработваме затворниците.
	— Да ги обработвате? Точно тази дума ли са използвали?
	— Ъъъ… не, сър.
	Настъпи още една от онези необясними дълги паузи, после тя продължи:
	— Да ги подготвяме за разпита. Така се изразиха.
	— Значи това се е случвало всяка нощ, така ли?
	— Всяка нощ? О, не, сър. Само някои вечери. И с някои определени затворници.
	— Колко вечери?
	На лицето на Лидия отново се изписа празно изражение, сякаш беше някъде далече от тук, така че аз поясних:
	— Достатъчно е да ми кажеш приблизително.
	В крайна сметка тя отговори:
	— Може би петнайсет. Може би двайсет. Може да са били и повече… обаче сигурно не са били по-малко. В Ирак дните някак си се сливат.
	— Значи би било правилно да се каже, че снимките документират нещо, което се е случвало често?
	— Ами… някои вечери повече от други. Общо взето, зависеше от това кои бяха пленниците, колко бяха корави и колко беше важно за разузнавачите да ги накарат да пропеят.
	— Разбирам. И кой избираше кои затворници да бъдат… подготвени?
	— Ами те — хората от разузнаването. Но Дани и Майк всеки ден и всяка нощ бяха със затворниците. Те ги познаваха по-добре от всеки друг, затова понякога правеха предложения. Например че този или онзи днес не е в настроение, или неговите хора не се отнасят добре с него, или изглежда угрижен или депресиран.
	— Добре. Кой доведе теб и останалите жени на тези разпити?
	— То не стана точно така.
	— Тогава как стана?
	— Една вечер просто… ами просто се случи.
	Безкрайното перифразиране на най-обикновени въпроси вече започваше сериозно да ме изнервя. При обичайни обстоятелства нито един адвокат от състава на защитата, който е с всичкия си, не би изправил собствения си клиент на свидетелското място, особено ако знае или подозира, че човекът има какво да крие. Например това, че е виновен. Но аз започвах да развивам теорията, че Лидия Едълстън може би представлява изключение от това правило. Представих си как прокурорът, който се е заел с разпита, толкова се вбесява от нея, че се застрелва в главата пред съда.
	— Какво се случи? — попитах аз.
	— Ами… една вечер Дани връщаше един затворник в килията му, след като го бяха разпитвали. Аз бях там, както и Джун. Във всеки случай, всички бяха сигурни, че този затворник е някаква голяма клечка, някакъв началник на бунтовниците. Онези от разузнаването го бяха разпитвали поне десет пъти и не бяха стигнали доникъде. И хич не бяха доволни от това.
	Тя млъкна и изведнъж се замисли. Започваше да ми става интересно, така че се приведох над масата към нея.
	— И какво се случи после?
	— Ами… просто се опитвам да си спомня как точно стана. Спомням си, че той… този затворник, когато видя мен и Джун, много се напрегна. Нали се сещате, целият се сви и започна да се гърчи. И тогава Джун, която е доста директна, застана точно пред него и започна да му се отърква. Нали се сещате, да си отърква циците в него. Предполагам, че просто й хрумна да го направи… но тогава той започна да бърбори нещо… и тогава, преди да се усетим, тя вече беше започнала да си разкопчава униформата и да танцува пред него. И онзи тип… ами той изглеждаше така, сякаш току-що са му пъхнали остен в задника. Започна да говори и не искаше да млъкне. Изведнъж, от едното нищо.
	— И какво стана после?
	— Тогава Джун си свали тениската и панталона и продължи да танцува. Вече беше само по бельо, но тогава Дани и Майк започнаха да пеят една песен и Джун продължи да се прави на стриптийзьорка, свали си сутиена и започна да се извива съвсем бавно, да се щипе по зърната и прочие. А онзи затворник се правеше, че си е затворил очите. Но всъщност надничаше. И тогава Джун каза на Дани: „Ей, я му свалете панталона. Да видим какво има“.
	— И Дани му свали панталона?
	— Не… Дани първо се замисли дали да го направи. После обаче… ами аз му казах, че може би аз трябва да го направя… и…
	— И…?
	— Реших, че така трябва, нали разбирате? Освен това… не беше чак такъв проблем. Затова му свалих панталона и онзи тип… ами той се правеше, че не забелязва Джун, но това не беше вярно, защото всъщност здравата се беше надървил. И много се притесни от това и започна да вие някакви неща… направо се побърка.
	— И после?
	— Джун си свали и бикините и продължи да танцува, но вече беше… ами съвсем гола. И онзи иракчанин просто се срина, започна да реве и да вие, направо полудя. Тогава Дани го изведе навън и го върна обратно при разузнавачите, за да го разпитат. И после ни каза, имам предвид Дани, че онзи тип си е казал всичко. Имената на останалите джихадисти, къде са скрили някакъв голям таен арсенал… изпял всичко, за което го питали, и още малко отгоре.
	Погледнах към Катрин, но тя беше твърде заета да се взира в нашия клиент в знак на подкрепа и не ми обърна внимание.
	Затова се обърнах обратно към Лидия.
	— Разбраха ли хората от разузнаването за това отношение, което е накарало затворника да проговори?
	— Отношение?
	— Разбраха ли, че Джун си е свалила дрехите и се е държала предизвикателно със затворника? Че той е бил психосексуално…
	Този път се сетих, че трябваше да подбирам думите си по-внимателно, така че Лидия да ме разбере.
	— Че затворникът е бил възбуден и това отношение го е накарало да проговори?
	— О, да, сър. Дани им съобщи всичко — отговори Лидия и кимна на Катрин. — Те ни бяха много благодарни.
	— Те са ви благодарили? Лично?
	— Ами не… имам предвид, че са казали на Дани, а след това Дани ни предаде колко са ни благодарни — Лидия помълча малко, после изведнъж продължи, все едно току-що се беше сетила: — И преди да се усетиш, вече се занимавахме с всички тежки случаи.
	— А защо бяха снимките?
	— Дани каза, че ги искат хората от разузнаването. Те му дадоха един от онези модерни фотоапарати, от които снимките се качват на компютър… нали се сещате, за да се записва всичко. Дани каза, че снимките им трябват, за да следят кого обработваме, как точно и дали има ефект.
	— И вие приехте тези инструкции като заповеди?
	Лидия сви устни.
	— Те си бяха заповеди, сър.
	— От хората от разузнаването?
	— Ами да.
	— И как точно се случи?
	Тя ме изгледа продължително, но не каза нищо.
	— Лично ли ви дадоха тези инструкции?
	Погледът й стана още по-празен.
	— Едновременно ли ви ги съобщиха? Писмено? По електронната поща?
	— Не беше така, сър.
	— Тогава как беше? — попитах рязко аз.
	Лидия веднага се отдръпна назад със стреснато изражение. Катрин бързо се намеси, наведе се към нея и с успокояващ глас й каза:
	— Подполковник Дръмънд не се ядосва на теб. — После ме погледна и добави: — Просто понякога се затруднява да контролира импулсивното си поведение.
	Лидия гледаше към Катрин и очевидно не беше сигурна какво точно означава „импулсивно поведение“, но усещаше, че не е приятно. Катрин отново се обърна към мен:
	— Най-добре да се извиниш.
	И просто в случай че не схващам какво точно има предвид, ме ритна под масата.
	Аз? Да се извиня? Аз току-що се бях преборил с желанието си да удуша нашия клиент на място, но успях да кажа с възможно най-малко въодушевление:
	— Извинявам се.
	Лидия ме изгледа вторачено. Катрин отпусна ръка върху нейната.
	— Не се притеснявай от него, Лидия. Продължавай, моля те.
	В някои случаи е подходящо да се прилага играта на доброто ченге и лошото ченге; самият аз често я използвам, дори със собствените си клиенти. Но това тук беше съвсем друго; отношенията между Катрин и Лидия бяха на границата на тези между голямата и малката сестра, или още по-точно казано — между лекар и пациент. Във всеки случай, Лидия преглътна няколко пъти и ме погледна.
	— Какъв беше въпросът?
	Хм… какъв беше въпросът, наистина? Миг по-късно се усмихнах на Лидия.
	— Как точно получавахте инструкциите да обработвате затворниците?
	— Ами… чакайте да си помисля една минута.
	И наистина си помисли една минута — имам предвид, едни безкрайни шейсет секунди, — преди да каже:
	— Хората от разузнаването се срещаха с Дани. През деня, предполагам. Казваха му кого трябва да… нали се сещате, кого трябва да обработим. После Дани и Майк сядаха да измислят всичко — как точно да го направим. И после, след като ние трите с Андреа и Джун пристигнехме там, Дани ни казваше какво трябва да вършим.
	— Нещо като сценарий?
	— Сигурно може и така да се нарече — отговори тя, като изглеждаше впечатлена от това описание. — Дани ни казваше: ти ще правиш това, а ти — онова.
	Описах накратко снимката, на която Лидия дърпаше горкия иракчанин за каишката около онази му работа, и попитах:
	— Дани ли ти нареди да направиш това?
	— Не беше точно така, господине.
	— А как?
	— Ами той просто казваше, че затворник номер две например днес има нужда от малко СО.
	— СО?
	— Аха. Специално отношение — СО, така започнахме да му викаме накратко. Много пъти оставяше на мен, на Джун или на Андреа да измислим точно как да го направим.
	Лидия се усмихна.
	— В това отношение Дани е добър началник. Насърчава инициативата на подчинените си.
	Което ми се стори добър преход към следващия ми въпрос.
	— Използвахте ли алкохол? Наркотици?
	— О, не, сър. Пиенето е забранено на фронта — отговори тя.
	Звучеше възмутена от това предположение, сякаш не си даваше сметка, че тормозът и сексуалното унижаване на затворници също не са разрешени.
	— Всички бяхме примерни войници. Нямаше пияници и наркомани.
	— Не ти ли се струваше понякога, че това е малко странно?
	— Кое да е било странно?
	За пореден път преглътнах желанието си да я удуша и обясних:
	— СО, специалното отношение, подготвянето на затворниците за разпит по този начин. Това, че Дани ви е използвал, за да обработвате затворниците, докато се сринат.
	Имаше ли как да се изразя по-ясно?
	— Ами… да, може би — изрече колебливо тя. — Поне отначало. Но Дани каза, че хората от разузнаването са му обяснили, че най-добрият начин да прекършиш един арабин е със сексуален подход. Защото арабите имали много строги…
	Тя млъкна, за да потърси точната дума. Стори ми се, че търсенето ще продължи безкрайно, затова предложих една дума вместо нея:
	— Табута?
	Лидия ме изгледа безизразно.
	— Мюсюлманската вяра — обясних аз — включва много строги правила за благоприличието и разделението между половете.
	Лицето й си оставаше безизразно.
	Катрин разреши загадката, като се намеси:
	— Мъжете от арабски произход лесно се шокират и се чувстват унижени от голотата и секса.
	— Аха… ами да, сигурно. Дани каза горе-долу същото.
	Лидия ме погледна и леко се изчерви, което беше интересно.
	— Всъщност Дани го каза така: „Трябва само да им покажеш гола катеричка или да ги накараш да си свалят гащите, и те го удрят на рев“. Това са негови думи, естествено.
	— Естествено — отвърнах съвестно аз.
	— Трябваше ми малко време, за да свикна. Но заповедите са си заповеди.
	— И кой точно даваше тези… заповеди?
	— Както ви казах, Дани.
	— Исках да кажа, кой даваше заповедите на Дани?
	Тя ме погледна малко недоволно.
	— Тогава защо не го казахте така?
	Преборих се с желанието си аз самият да я ритна под масата и си признах:
	— Да, сигурно трябваше да го кажа така.
	— Един капитан и един офицерски кандидат.
	— Какъв капитан? Какъв офицерски кандидат?
	— Те бяха от военното разузнаване, зачислено към ФОБ. Живееха в караваните на офицерите, оградени с бодлива тел и пазачи. Много дръпнати типове. Обикновено влизаха вътре само за техните работи… нали се сещате, когато трябваше да разпитват затворници.
	Лидия се замисли за миг и добави:
	— По светло.
	— По светло? — повторих аз.
	— Тогава си вършеха своята работа. Точно затова започнаха да ни наричат „нощната смяна“.
	— Спомняш ли си как се казваха?
	— Капитанът се казваше Уилборн. Офицерският кандидат беше Ашад или може би Асад… нещо такова. Сигурно е бил арабин. Говореше много добре иракски.
	— Уилборн и Ашад присъстваха ли на тези… подготвителни занимания?
	— Не, господине.
	Беше важно да се установи колко свидетели са присъствали лично по време на въпросните дейности, така че аз натъртих:
	— Трябва да сме сигурни, Лидия. Кой присъстваше? Важно е да отговориш точно.
	— Понякога Андреа и Джун не можеха да дойдат. Тогава бяхме само Дани, Майк и аз. Ние тримата. Но обикновено бяхме петима.
	Тя направи кратка пауза, за да подчертае следващите си думи:
	— Но аз винаги се чувствах по-добре, когато и другите момичета бяха там. — Лидия отново отклони поглед към Катрин. — Нали разбираш?
	Катрин леко кимна, за да я подкрепи.
	— Но Дани… — продължи Лидия. — Той винаги ни казваше колко са доволни хората от разузнаването. Казваше, че сме герои.
	Погледнах си часовника и установих, че определеният ни един час почти беше свършил.
	— Съжаляваш ли за онова, което си направила в „Ал Басари“?
	Лидия за пореден път ме погледна с празните си очи. Бях почти сигурен, че все още никой не й беше задавал този въпрос въпреки очевидното му значение за сегашното й положение, да не говорим за бъдещата й защита в съда.
	В крайна сметка тя отговори:
	— Ами не… май не.
	— Не съжаляваш ли, че си тормозила затворниците?
	— Никого не съм тормозила.
	— Нито че си се събличала и си ги унижавала сексуално, да не говорим, че си унижавала себе си?
	Тя поклати глава.
	— Нито че си позирала за снимките, които сега се използват като непоклатимо доказателство срещу теб?
	И се показват на целия свят, включително на родителите ти, на приятелите ти от гимназията и на пастора ти от баптистката църква, можех да добавя, но не го направих.
	— Не съжаляваш за нито едно от тези неща, така ли? — попитах аз.
	Лидия нямаше как да не усети какво искам да кажа, нито неодобрителния ми тон и сви устни.
	— Вижте, там всеки ден убиват и взривяват сума ти войници. Аз помагах във войната. Защо да се чувствам виновна за онова, което съм направила? Все пак не съм убила никого.
	В действителност имаше и един убит — и той беше убит от някого. Но преди да стигна до този въпрос, вратата изведнъж се отвори със замах, без чукане. Представителният сержант от бюрото на входа погледна в стаята и ме информира:
	— Знам, че не трябваше да ви притеснявам, господин подполковник. Но е важно.
	— Само още една минута — изправих се аз и понечих да затворя вратата в лицето му.
	Но той беше по-бърз и подложи крак пред нея.
	— Двамата с госпожица Карлсън имате посетител. Казва, че трябва да говори с вас. Незабавно, за някаква спешна ситуация.
	Катрин също се изправи и прибра бележника си обратно в куфарчето. После се обърна към нашата клиентка.
	— Имаш ли нужда от нещо?
	— Още списания — отговори Лидия и вдигна броя на „Пийпъл“.
	Списанието изглеждаше толкова измачкано, все едно го беше прочела поне десетина пъти.
	— Може и някакви любовни романи. Но най-много обичам да чета за звездите и за хората от киното.
	За нея всъщност беше по-добре да започне да чете закони, но не се поддадох на желанието да й го кажа. Двамата с Катрин последвахме сержанта навън и затворихме вратата зад гърба си, като оставихме Лидия Едълстън да си фантазира за живота на звездите.
	Всеки има нужда от мечти. Просто се надявах тя да разбира разликата между живота на хората, които са осъдени на успех и слава, и другите, които са осъдени на доживотен затвор.


>	5

	Мъжът, който ни очакваше до бюрото на входа, беше облечен в евтин летен костюм в мръснокафяво, неподходящ за сезона, и носеше вратовръзка с цвят на зеленикаво повръщано. Когато влязохме в стаята, той се преструваше, че се взира разсеяно в нощното небе.
	Мъжът се обърна и неособено вежливо каза на сержанта:
	— Разговорът ни е поверителен. Ще ни заведеш ли в някой празен кабинет?
	Сержантът незабавно се подчини на това нареждане, което ми се стори важно, и веднага ни отведе по един къс коридор до съседния кабинет, обозначен с табелка „Оперативен сержант“.
	По време на краткото пътешествие до там се възползвах от възможността да огледам по-внимателно нашия домакин, който очевидно получи остър пристъп на липса на добро възпитание и пропусна да ни се представи. Беше на средна възраст, с гъста рижава коса, прошарена със сребърни кичури, червендалесто лице и нос, осеян със спукани капиляри, които говореха за ирландски предци в генетичния му материал и склонност към сериозно пиене. Освен това имаше малко шкембе, тънки устни, интелигентни и лукави сини очи и гъсти вежди.
	Лицето му направо крещеше, че принадлежи към полицейското съсловие, и като се имаше предвид къде се намирахме и колко евтин беше костюмът му, най-вероятно беше от дирекцията за криминални разследвания, тоест беше военният еквивалент на полицейски инспектор.
	Ако се съдеше по възрастта и поведението му, беше старши следовател — сигурно офицерски кандидат, четвърти или пети клас, което нямаше никакво значение за разговора, тъй като правилното обръщение към всички тях е „сър“ в официални случаи и „началник“ в неофициални.
	Сержантът ни въведе в стаята, учтиво ни помоли да не разхвърляме и изчезна.
	Аз се обърнах към мъжа с ужасния вкус за дрехи.
	— Добре, началник…
	— О’Райли. Тери О’Райли.
	— Очевидно знаеш как се казваме ние, нали?
	— Очевидно — съгласи се той и ни огледа един по един. — На вас се падна пиклата, нали?
	Тогава за пръв път чух този нелюбезен, но неизбежен прякор. Но по-интересното беше, че Катрин явно не притежаваше единственото копие от снимката, която ми беше показала по-рано.
	— За какво става въпрос? — попитах аз.
	Преди да ми отговори, той се приближи до стола в ъгъла на стаята. После се настани на него, без да бърза, като се нагласи удобно, подръпна панталона си на чатала и прочие. Както казах, беше военен полицай от кариерата и аз си помислих, че нарочно удължава тази пауза, за да демонстрира контрол върху разговора и да получи възможност да ни огледа по-добре. Той погледна първо към Катрин, а после към мен.
	— По-добре да седнете. Ще отнеме известно време.
	Аз седнах на ръба на бюрото, но Катрин реши да остане права и скръсти ръце на гърдите си. Мисля, че вече споменах за нейния сериозен проблем с властта.
	Без да протака повече, О’Райли ни уведоми:
	— Тази сутрин майор Мартин Уайнстийн е бил намерен мъртъв в колата си.
	Погледнах към Катрин. Тя го гледаше с абсолютно безизразно лице. Обърнах се към О’Райли.
	— Съжалявам да го чуя, но какво общо има това с мен?
	— Ами… когато казах мъртъв, имах предвид убит.
	Свих рамене.
	— Пак питам, какво общо има това с мен?
	— Не знаеш ли?
	Очевидно не знаех.
	— Мамка му — възкликна той. — Мислех си, че всички от защитата се познавате помежду си. Уайнстийн беше адвокатът на сержант Елтън.
	А въпросният сержант Елтън беше Дани — войникът, режисьорът, хореографът и вероятно фотографът на палавите занимания на Лидия Едълстън, която беше моят клиент. Катрин, сменила безизразната си физиономия със замислена, се намеси:
	— Как е бил убит?
	Той я погледна за момент. Ченгетата не обичат да разкриват информация за актуални разследвания, особено на адвокати, които си пъхат носа навсякъде. Очаквах началник О’Райли да каже на Катрин да си гледа работата, но той не го направи. Вместо това обясни:
	— Добре, ще ви кажа с какво разполагаме. Уайнстийн е излязъл от къщата си в жилищен комплекс, недалече от Куонтико, малко преди шест часа тази сутрин. Бил е облечен за спорт, в анцуг. Качил се е в колата си, сив линкълн модел LS, и в момента, в който е пъхнал ключа в таблото, някой го е сграбчил за косата, дръпнал е главата му назад и е използвал гладко острие, за да му пререже гърлото.
	Без да се поколебае нито за миг, Катрин предположи:
	— Което показва, че убиецът се е криел на задната седалка.
	— Да, точно така. Но няма никакви следи от влизане с взлом. И жертвата очевидно е била изненадана от нападението, защото няма и признаци за борба. Това е хубав, тих квартал и хората не си заключват колите. Така че е най-вероятно той — убиецът — просто да се е промъкнал в колата и да е изчакал удобния момент да нападне.
	— Знаете ли кой е убиецът? — попита Катрин. — Може би имате предварителен списък на заподозрените? Или някоя обещаваща следа?
	— Нищо подобно.
	— Но ти каза „той“ — изтъкна Катрин.
	— Така казах, да.
	— Защо си толкова сигурен в пола на убиеца?
	— Защото разрезът е преминал през цялата мека тъкан, разсякъл е гърлото и дори е оставил следа по гръбначния стълб. С един-единствен удар…
	О’Райли направи едно бързо движение с ръка, все едно имахме нужда от демонстрация.
	— … жертвата е била почти обезглавена. Това изисква голяма физическа сила.
	За щастие, Катрин не се засегна от това старомодно схващане за физическата сила на жените. Но тъй като явно бяхме стигнали до предположенията и мненията, аз заявих:
	— И показва, че убиецът е познавал личните навици на жертвата.
	— Възможно е.
	— Не е просто възможно, а вероятно.
	Ченгетата много обичат адвокати, които си мислят, че разбират от всичко. Той уморено се усмихна.
	— Така ли?
	— Семейството има две коли, нали?
	— Аха, точно така. На алеята пред къщата е бил паркиран и един червен миниван додж.
	— Значи, освен че е знаел къде живее жертвата, убиецът е знаел и коя е била колата за жената и децата и коя кола е карал главата на семейството. Знаел е, че мъжът спортува сутрин, както и в колко часа излиза от къщи.
	О’Райли не възрази на нито един от тези доводи и аз продължих:
	— Кой е открил тялото?
	— Госпожа Уайнстийн. Както в много семейства на военни, той винаги бил на крак по-рано от нея. Тя станала към седем, събудила децата за училище, излязла да прибере вестника и видяла, че колата му още е на алеята. Приближила се, за да види какво става, забелязала кръвта по предното стъкло, пристъпила още по-близо и… ами тогава го намерила.
	О’Райли реши да добави:
	— Доста ужасно нещо, ако се замислите.
	„Ако се замислите“. Реших да го послушам и наистина се замислих. Майорът и семейството му живееха в един от онези скромни, тихи жилищни квартали, които се срещат също толкова често в покрайнините на Вашингтон, колкото и държавните служители с ниски заплати — обичайните им обитатели. Представих си двайсет-трийсет тесни, спретнати къщи на два етажа с тухлени фасади, свързани помежду си с алеи и подредени около малък централен площад или парк.
	Майор Уайнстийн, почтеният офицер, дори не си беше представял, че може да бъде мишена, когато беше излязъл от къщата си. Няколко минути преди шест сутринта през февруари навън е било съвсем тъмно, а в жилищния комплекс вероятно няма никакво улично осветление.
	Ако приемем, че убиецът е бил сам, той е чакал свит на пода на колата на Уайнстийн, зад предните седалки, може би скрит под тъмно парче плат или одеяло. Аз дори не се замислям да погледна на задната седалка, когато се качвам в колата си. Кой изобщо го прави? Очевидно не и добрият стар майор.
	Бил е облечен с екип и сигурно е носел сак или раница с тоалетни принадлежности и всекидневната униформа, която е щял да облече след сутрешния си джогинг и тренировка. Отворил е вратата, оставил е чантата на седалката до шофьорското място, седнал е зад волана, пъхнал е ключа в таблото… и аааргх — една ръка го е сграбчила за челото, а друга е прерязала гърлото му от ухо до ухо.
	И точно тук става интересно, помислих си аз. Защото пълната липса на следи от борба показваше, че между убиеца и жертвата не бе имало никакъв разговор или опит за преговори. А ако продължим тази линия на разсъждение, това означаваше екзекуция — хладнокръвно елиминиране на целта, което говореше или за силен емоционален мотив като омраза или измяна, или пресметнато разрешаване на проблем. При това тези две неща не се изключват взаимно.
	Явно и Катрин беше стигнала до подобно заключение, защото отбеляза:
	— Да, със сигурност е било ужасно.
	После тя се обърна към О’Райли.
	— Значи нямате никаква представа кой го е убил, така ли?
	— Не, нямаме никакви следи — отговори той, приведе се напред и бързо се поправи: — Поне относно самоличността на извършителя. Но на местопрестъплението имаше няколко следи. Даже имаше една много голяма следа. Бележка, вероятно оставена от убиеца.
	— Кажи ни за тази бележка — помолих аз.
	— Всъщност беше по-скоро съобщение или обява, отколкото бележка. Беше изрязана с ножица от някаква статия — печатно издание, най-вероятно списание — и беше залепена на някаква картичка. Убиецът я беше сложил на таблото на колата, така че да се вижда отдалече. Гласеше следното: „Бог е велик“.
	Засега двамата с Катрин не казахме нищо. Но аз не пропуснах тревожния модел, който беше започнал да се оформя, и отбелязах:
	— Значи вече имаме двама мъртви адвокати от защитата, свързани със случая в затвора „Ал Басари“.
	Той кимна.
	— Съвпадение? — попитах аз.
	— Може би — сви рамене О’Райли.
	— Но по-вероятно не, нали?
	— Не — съгласи се той. — По-вероятно не.
	— И смъртта на капитан Брадли Хаузър вероятно също не е била просто инцидент, както предполагаха всички досега.
	— Ами… този случай също е отново отворен за разследване.
	Това беше бюрократичен жаргон, който на нормален език гласеше следното: „Да, прецакахме се и благодаря, че повдигна този въпрос“.
	На мен също ми се искаше да можех да започна отначало всеки път, когато сгреша. Както и на клиентите ми. Но О’Райли не откъсваше поглед от мен и аз си дадох сметка, че беше мой ред да кажа нещо. Когато най-сетне го направих, се обърнах към Катрин.
	— Какво съм ти направил?!
	Тя реши да не ми отговаря, а вместо това се нахвърли на О’Райли:
	— Ти спомена за следи. В множествено число.
	— Намерихме на задната седалка няколко косъма — каза той.
	Лицето му не изразяваше особен оптимизъм.
	— Може да са от убиеца, но може и да не са.
	— А отпечатъци от стъпки около автомобила, пръстови отпечатъци по колата или вътре в нея, кожа под ноктите на майора? — намесих се аз. — Или подпис на бележката, оставена от убиеца?
	Ето още нещо друго, което ченгетата много обичат: нахални адвокати да намекват, че не са си свършили работата както трябва. О’Райли видимо се напрегна, но отговорът явно гласеше „Нито едно от изброените“, защото той реши да се измъкне със следното:
	— Днес следобед от Форт Гилъм пристигна екип от криминалисти от дирекцията.
	На това място би трябвало да уточня, че служителите на военната дирекция за криминални разследвания вероятно са най-добре обучените експерти на света. За разлика от повечето цивилни отдели, в които всеки се специализира в определен вид престъпления — убийства, обири, финансови измами и прочие, — разследващите полицаи от ДКР са като много добре наточени швейцарски ножчета и обикновено от тях се очаква да поемат целия случай, от първоначалното събиране на доказателства през проверката на всички следи до приключването на случая и изготвянето на обвинението. Но в редките случаи, в които разследването се характеризира с извънредна сложност, политическа важност или обществена значимост, армията поддържа и специален център по криминалистика, недалече от Атланта, от който веднага могат да изпратят експерти, за да окажат съдействие на местния екип.
	От това, което бях чул току-що, случаят не изглеждаше извънредно сложен. Методът на убийството, например, беше доста очевиден и недвусмислен: гърлото на жертвата беше прерязано с нож. На принципа на изключването оставаше обяснението този случай да е придобил някаква особена важност. Разбира се, като потенциална мишена аз бях на мнението, че решението наистина е блестящо; това несъмнено беше най-важното разследване на света.
	Във всеки случай, О’Райли гледаше към мен.
	— Ти си работил с тях, нали? Значи ги познаваш. Ако ние сме пропуснали нещо, те ще го открият.
	— Ако изобщо има нещо за откриване.
	— Поне ще могат да ни кажат какъв нож е използвал убиецът.
	О’Райли се разсмя, за да ни покаже, че се шегува. Ако се изключи фактът, че така щяхме да разберем какви оръжия предпочита човекът, който може би искаше да убие и мен самия, като професионалисти в областта на правораздаването и тримата знаехме, че идентифицирането на ножа почти винаги е напълно безполезно.
	Освен това от дълбочината на разреза вече знаехме с какво си имаме работа: на специализиран технически жаргон това се наричаше „ГЛШ“, т.е. „голям шибан нож“.
	— Може би утре ще знаем повече — отбеляза О’Райли.
	Ако се съдеше по тона, с който го каза, по-скоро нямаше.
	Отново погледнах към Катрин. Едва сега си дадох сметка, че по време на целия разговор тя нито веднъж не беше трепнала и не изглеждаше разтревожена, изненадана или дори леко смутена от всички тези новини, които очевидно бяха притеснителни. Като за жена Катрин не е особено емоционална и аз със сигурност не очаквах да избяга от стаята, като си скубе косите и пищи с всичка сила. Но да разбере, че е вероятно самата тя да е в черния — или червения — списък на хладнокръвен убиец, и да остане толкова равнодушна (споменах ли, че разсеяно си разглеждаше ноктите?) беше прекалено хладнокръвно дори за нея.
	Помислих си и нещо друго: генерал-майор Фистър, шефът на Военния съд, със сигурност трябваше да е някъде в началото на списъка на хората, които следваше да бъдат уведомени незабавно, когато някой военен адвокат току-що се е превърнал в мъртвец. И като се има предвид, че в ДКР бяха разбрали за тялото рано сутринта, а Катрин се беше срещнала с Фистър по въпроса за преназначението ми някъде следобед, нейната изненадваща липса на изненада може би не беше чак толкова изненадваща.
	Нито мястото, нито моментът бяха подходящи за този разговор. Но все пак беше задължително да си го кажа възможно най-рано, така че се обърнах към нея и обявих:
	— Ще ти го върна. — После попитах О’Райли. — Ти участваш ли в екипа, който е на местопрестъплението?
	Както и подозирах, той отговори:
	— Не. Ходих до там, но само във връзка с действителните си задължения.
	— Продължавай.
	— Аз работя в Пентагона. В дирекцията за защита.
	— И в момента си зачислен да ни охраняваш?
	О’Райли ми хвърли лека усмивка.
	— Аз съм определен за ваш ангел хранител. От девет часа тази вечер всички адвокати от защитата по делото за „Ал Басари“ ще се намират под непрекъснато наблюдение и охрана. Никой не иска да се разправяме с още един убит адвокат.
	Не, определено не искахме това — особено ако адвокатът беше вашият разказвач, но ако разполагах с телефонния номер на убиеца, можех да му дам много добро предложение за следващата му жертва.
	Обектът на моите смъртоносни фантазии зададе един много уместен въпрос:
	— Какво точно означава това?
	— Означава, че ще направим всичко, което зависи от нас, за да ви опазим живи, а вие на свой ред трябва да направите всичко, което зависи от вас самите.
	Той извади от джоба на панталона си две малки устройства, които приличаха на амулети, и подаде едното на Катрин, а другото на мен.
	— Като начало това са вашите паникбутони. Дръжте ги в себе си през цялото време, дори под душа. Устройствата са водоустойчиви. И не се колебайте да ги използвате. Ако сте сбъркали, просто ще изгубите малко от времето ми. Но ако изчакате, докато ножът опре до гърлото ви…
	Той прокара пръст по гърлото си, все едно отново имахме нужда от демонстрация.
	— … вече ще бъде късно. Ако видите нещо, което ви се стори и най-малко подозрително, веднага натиснете проклетия бутон.
	О’Райли продължи в същия дух още няколко минути. Даде ни полезни съвети и предписания, които да следваме. Повечето бяха обичайните неща, които всеки предпазлив човек би направил и без това: да заключваме вратите и прозорците, да спускаме щорите, да обръщаме внимание на всеки, който проявява необичайно голямо внимание към нас или ни следи. Но имаше и една допълнителна предпазна мярка — винаги да проверяваме задната седалка на колата, преди да се качим в нея.
	На това му се казва да затвориш обора, след като кравата вече е избягала, но все пак не беше глупав съвет.
	През цялото време щеше да ни следи охраняващ екип от двама души. Всички пътувания трябваше да се съгласуват с кабинета на О’Райли. Той или неговите хора трябваше да бъдат уведомявани предварително за всички посетители. О’Райли знаеше, че Катрин вече се беше установила в Хайленд Фолс, малкото селище непосредствено до „Уест Пойнт“, и беше изпратил екип от свои хора, които да огледат мястото и да съставят план за охрана.
	Когато свърши, той се обърна към Катрин.
	— Какви са плановете ти сега?
	— Работата ми тук вече приключи. Ще се върна с колата.
	О’Райли ме погледна.
	— Нали разбираш, че ще бъде много удобно, ако вие двамата сте заедно през цялото време?
	Погледнах към Катрин.
	— Удобно за кого?
	О’Райли явно не схващаше много бързо, защото намери за нужно да поясни:
	— Петимата обвиняеми имат общо девет адвокати, които трябва да охраняваме, и…
	Прекъснах го, за да отбележа:
	— Вече са осем.
	— Осем… да, осем. Но въпреки това нашите хора не достигат. Засега можем да отделим само трима агенти за вас двамата.
	— Разбирам, началник.
	Не му казах другото, което вече бях разбрал. О’Райли и хората му формално изпълняваха задълженията си и осигуряваха видима охрана, в случай че убиецът не си беше изпълнил квотата и към вентилатора се беше устремило ново изпражнение. Но и двамата знаехме, че за ефективна денонощна охрана на един човек са нужни поне шестима добре обучени агенти. Трима агенти за две потенциални мишени представляват нещо, на което в службата се казва „възпираща сила“. Това е горе-долу същото, като да използвате перфориран презерватив: може и да извадите късмет, но никак не е сигурно.
	О’Райли неловко се усмихна.
	— Искам да кажа, че може би е най-добре да се проявиш като джентълмен и да закараш дамата обратно до щата Ню Йорк.
	Това, което исках да направя с дамата, беше първо да я прегазя с колата, а после да я закарам до щата Ню Йорк в багажника. Но вместо това кимнах и обясних, че първо трябва да се отбия до апартамента си, за да си взема чисти униформи, резервно бельо, принадлежности за бръснене и още едно нещо, за което не им казах — пистолета, който държа на скришно място на най-горния рафт в гардероба.


>	6

	Както можеше да се предположи, колата под наем на Катрин се оказа тойота приус — моделът, който наричат „хибрид“ — и макар че се смятам за също толкова чувствителен по отношение на унищожаването на околната среда, колкото всеки друг, трябва да ви кажа, че Шон Дръмънд изобщо не беше доволен от нея. Дори нямаше нужда от ключ, за да се запали двигателят, а вместо него имаше някакъв тъп бутон, който трябваше да се натисне, а след това двигателят дори не се чуваше, така че, след като натиснах бутона пет пъти поред, Катрин се обади:
	— Престани, Шон. Проклетата кола вече работи.
	— Сигурна ли си?
	— За разлика от теб тя не вдига много шум. Да, сигурна съм.
	Понякога Катрин може да бъде много забавна. Поехме на север по магистрала 95, продължихме по „Палисейдс“ и отбихме вляво точно преди моста „Беър Маунтин“. През по-голямата част от пътуването Катрин дремеше с глава, облегната на прозореца. За щастие, не хъркаше и нямаше нужда да спираме за тоалетна, което беше един малък празник за мен. И мъжете, и жените имат орган, който се нарича пикочен мехур, но макар че изпълнява горе-долу една и съща функция, явно при жените е четири пъти по-малък и няма бутон за изключване.
	През краткото време, което прекара в будно състояние, Катрин все пак успя да сподели малко информация от практическо значение.
	— Първото заседание на съда е след един месец. Ще трябва да работим здраво и бързо.
	— Имаш предвид след трийсет дни?
	— Да, Шон, както повечето месеци. Знам, че нямаме много време. Но аз вече съм свършила голяма част от предварителната работа.
	— Разпитала ли си останалите обвиняеми?
	— Не. Реших, че ще е по-добре да го направим заедно.
	— Подала ли си някакви искания?
	— Засега няма нужда. Така че отговорът е „не“.
	— Срещала ли си се с някакви свидетели?
	— Все още не.
	— Тогава какво точно си свършила, Катрин?
	— Наех способен екип и намерих място, на което да работим.
	Поклатих глава.
	— Кой плаща за всичко?
	Беше очевидно какво целя с този въпрос и тя реши да не му отговаря. Но аз не бях готов да се откажа толкова лесно, така че подхвърлих:
	— Нелсън Арнолд не е ли твърде стар, дори за теб?
	— Защо винаги виждаш най-лошото в другите?
	— Защото обикновено най-лошото е вярно.
	— Подценяваш го, Шон — каза тя и ме погледна. — Недей да го правиш.
	— Освен това е богат, представителен и притежава половината Манхатън. Някои жени намират това за привлекателна комбинация. Знам, че е повърхностно да се разсъждава по този начин, но все пак отговори на въпроса ми, моля те.
	— Не мисля, че ти влиза в работата.
	— Ако той ни плаща сметките, ми влиза в работата и още как. Искам да разбера доколко е ангажиран с делото.
	И с теб, можех да добавя. Но не го направих, защото очевидно не беше мой проблем с кого спи Катрин. Нали така? Тя явно се отегчи от тази тема, облегна глава на прозореца и веднага заспа. Мисля, че беше решила да избягва разговора с мен през останалата част от пътуването.
	За мое изумление, изминахме целия път до малкото сънливо селище Хайленд Фолс с по-малко от половин резервоар бензин. Ако можеха да произведат подобна кола, но с размерите и формата на форд бронко, може би дори и аз щях да си купя такава.
	Във всеки случай Хайленд Фолс, както вече споменах, по кадастър се води село — малко, очарователно, но леко депресиращо населено място, основната функция на което е да обслужва военната академия. Според местните легенди първите хора са стъпили тук още през 1609 г., но едва след основаването на „Уест Пойнт“ през 1802 г. някой решил да се задържи за постоянно. Повечето военни бази се сдобиват с такива гарнизонни градчета, каквито заслужават, и за големите бази на армията това означава многобройни публични домове, питейни заведения, заложни къщи и в днешно време разнообразни закусвални за бързо хранене и студиа за татуировки. В случая на военната академия обаче това означаваше сънливо колоритно селище с многобройни магазини за сувенири и хубави църкви.
	Бутнах Катрин по ръката, за да я събудя.
	— Вече сме на главната улица в Хайленд Фолс. Накъде да карам сега?
	Тя се протегна, без да бърза, и се огледа.
	— Карай направо, после завий наляво по Партнър Лейн.
	Улица „Партньорска“?! Това беше доста самонадеяно от тяхна страна, но сигурно нямаше да мога да ги убедя да сменят името само защото се чувствам засегнат от него. Затова продължих да карам направо и в момента, в който завих наляво, Катрин се обади:
	— Нагоре до върха на хълма. Очаква те изненада.
	Аз не обичам изненадите, а и Катрин вече беше използвала цялата си квота за вечерта.
	Спрях пред единствената къща, в която все още светеше, и Катрин потвърди, че не съм сгрешил. Къщата беше малка, на два етажа, облицована с дъски и изглеждаше на осемдесет или сто години — или на петдесет, през които не беше поддържана както трябва, — а освен това беше боядисана в зелено, червено и жълто, но на кого му пука за някакъв цвят?
	Другото, което ми подсказа, че това беше правилното място, беше мъжът с евтин цивилен костюм, който гостоприемно ни очакваше на тротоара. Предположих, че О’Райли, който сигурно ни следваше на известно разстояние, се беше обадил предварително по мобилния си телефон, за да предупреди своите хора.
	— Вземете си бързо нещата и ме последвайте вътре, моля — нареди агентът, вместо да се представи и да ни приветства с „добре дошли“.
	Аз грабнах сака си, Катрин слезе от своята страна на колата и мъжът ни поведе по неравния тротоар към малката веранда пред входа.
	В мига, в който влязох в къщата, някой се провикна отвътре:
	— Това си е моят офис, така че няма да ми разхвърляш. И дори не си помисляй да си оставяш проклетия сак на моя под.
	Бях чувал този глас, както и тази заповед. Затова отговорих с най-властния си глас:
	— Вече съм подполковник. Така че ще си оставям проклетия сак, където си искам.
	От една стая в дъното излезе Имелда Пепърфийлд, като носеше димяща кана кафе и се мръщеше.
	— О, нищо подобно. Аз пък вече съм цивилна, така че не ми пука, дори да имаш по десет звезди на всеки пагон. Щом ти казвам, ще си занесеш сака горе по стълбите.
	Помислих си да прекося стаята и да я прегърна, но Имелда вероятно щеше да посрещне такава демонстрация на топли чувства с едно приятелско коляно в слабините.
	Затова просто останахме по местата си и се огледахме взаимно. Преди години Имелда беше старши сержант и моя помощничка. Двамата с Катрин бяхме използвали услугите й заедно в Корея, а ето че вече получих доста ясна представа как прекарва времето си, след като се беше пенсионирала. Нейната длъжност в армията беше нещо средно между секретарка, офис мениджър и майордом. И макар че тя беше сержант, а аз — офицер, командната верига често работеше в обратната посока. Но аз понякога съм труден за шеф, а Имелда понякога е трудна като подчинена, така че системата работеше. Беше неомъжена, кисела, стряскащо интелигентна, склонна на редки прояви на топла привързаност, веща по всички правни въпроси поне колкото повечето адвокати и, както демонстрираше настоящият разговор, като цяло си падаше малко нещо диктатор.
	Имелда реши да ми направи комплимент, като отбеляза:
	— Малко си напълнял. Явно е започнало да те мързи.
	— Благодаря ти. Ти също изглеждаш страхотно.
	— Защо си облечен с този тъп костюм?
	— Костюмът е на „Брукс Брадърс“ — отговорих аз, като имитирах високомерния акцент на богатите фамилии от Източния бряг.
	Тя поклати глава.
	— Като е техен, защо си го облякъл?
	Без малко да й обясня какво съм искал да кажа, преди да се усетя, че Имелда се шегува, разбира се. Дори ми се стори, че забелязвам нещо като усмивка на лицето й. Е, стига толкова любезности и празни приказки. Имелда посочи към една стая, която явно беше изпълнявала функцията на трапезария в старата къща, преди да бъде превърната в правна кантора, и съобщи:
	— Това е твоят кабинет. Вече ти оставих предварителните материали и папките на умрелия адвокат. Започни с тях. И ги остави така, както си ги намерил. Няма да ми разхвърляш.
	— Благодаря ти.
	— Сложих и завеси на прозорците. Няма да ги пипаш. Не искам да стрелят по нас. И заключвай вратата всеки път, когато излизаш.
	— Освен това ще внимавам и да свалям дъската на тоалетната чиния.
	Имелда за малко да се усмихне на това, но не искаше да разваля атмосферата.
	— Ако имаш нужда от нещо друго, ще питаш Имелда.
	Тя остави каната с кафе на масата, на която вече бяха подредени четири чаши, обърна се и потъна обратно в кухнята.
	Аз занесох сака си на горния етаж, като им наредих да не ме безпокоят до осем сутринта. Никога нямаше да си го призная пред Катрин, но всъщност се радвах, че ме беше измъкнала от службата ми в ЦРУ. Липсваше ми правото, липсваха ми военнослужещите — и, да, дори армията ми липсваше.
	А най-много от всичко ми беше липсвала самата Катрин. Като се изключат караниците и сексуалните заяждания, винаги бях изпитвал силно привличане към нея. Но животът в армията е смъртоносен за личните отношения, а каузите на Катрин и нейният навик да се посвещава изцяло на клиентите си не ни оставиха почти никакво време или възможност да изясним чувствата си един към друг. За мен тя беше една голяма незавършена история; беше време да открия дали и аз не бях такъв за нея.
	Засега бях твърдо решен още утре да разбера кой беше предизвикал най-големия скандал в историята на тази война, кой беше направил снимките и кой беше убедил няколко почтени американски жени да извършат толкова противоестествени и покварени действия. А ако имах малко късмет, щях да разбера и кой беше убил онзи иракчанин в спалния чувал. Е, може би беше твърде оптимистично от моя страна.
	В действителност, ако бях знаел какво ме очаква, нямаше дори да мигна. Вместо това щях да се кача обратно в колата и да потегля с максимална скорост, за да се отдалеча колкото е възможно повече от това място.


>	7

	Станах в осем, взех душ, избръснах се и четвърт час по-късно бях приключил със сутрешния си тоалет. Облякох униформа за пръв път от няколко месеца насам и в 8:30 ч. вече се бях настанил в кабинета си с топла чаша кафе в ръка. Светът беше хубаво място.
	Аз чета бързо и като повечето адвокати познавам добре стила на военното правосъдие. Макар че бях позабравил някои неща, към девет часа сутринта започнах да влизам във форма.
	Когато се заемам с някое дело от нулата и влизам по-късно в играта, винаги започвам с резултатите от разследването по член 32 — военния еквивалент на подготовка за процес със съдебни заседатели. В този случай, както и подозирах, като се има предвид колко сериозно беше делото, командирът на обвинените генерал-майор Клаудия Саут беше назначила военен следовател да проведе разследването. Обикновено командирът определя за тази задача действащ офицер с опит в същата военна част като тази, в която е извършено престъплението, но генерал Саут очевидно беше разбрала от самото начало, че този случай е специален, осеян с юридически подводни камъни, и всяка процедурна грешка ще й се върне тъпкано.
	Затова беше направила мъдрия избор да назначи професионален военен юрист — подполковник Дан Филчър. Името ми беше познато, човекът се радваше на отлична репутация като офицер и адвокат. Назначението му намаляваше шансовете за неприключен процес заради съдебна грешка и вероятността да бъдат отхвърлени важни доказателства, така че беше добра новина за армията и лоша новина за нашата клиентка. За представител на обвинението беше определен някой си капитан Пери Уинтърс.
	Разследванията по член 32 не са толкова официални, макар че обвиняемият запазва повечето от личните си права, които му се полагат и в цивилния свят. Покойният капитан Брадли Хаузър беше представлявал Лидия и според обичайната процедура беше получил разрешение да разпита свидетелите с по-голяма свобода от тази, на която би се радвал в съда, а на нея беше разрешено да свидетелства, без да полага клетва.
	На разпитите беше присъствал стенограф и поне на пръв поглед всичко изглеждаше както трябва. Главните свидетели включваха капитана, който беше командвал отряда на военната полиция в крилото на затвора, където бяха извършени престъпленията; лейтенанта, който беше предвождал съответния взвод от военната полиция; всичките петима обвинени войници; двама офицери от военното разузнаване; трима иракски затворници, които да свидетелстват лично за тормоза срещу жертвите; и подполковник Егърс, който беше едновременно командир на батальона на военната полиция и комендант на затвора.
	Имаше и най-различни други свидетели, включително двамата от ДКР, които бяха провели първоначалното разследване на смъртта на иракския затворник, както и няколко офицери от частта на Лидия, но техните свидетелства в най-добрия случай бяха косвени — какви качества е притежавала като военнослужеща, с кого е излизала и прочие, и прочие.
	След като посветих трийсет минути на общия преглед на случая и свидетелските показания на Лидия, които в по-голямата си част съвпадаха с онова, което ми беше разказала тя самата, аз преминах направо на показанията на сержант Дани Елтън — предполагаемия възлюбен на Лидия, който беше най-старшият военнослужещ от нощната смяна в затвора.
	Общото мнение явно беше, че именно той е бил предводителят на тази отвратителна афера, биячът и авторът на фотографиите. Но аз отдавна се бях убедил, че консенсусът често е първата крачка към колективния идиотизъм. Вземете за пример лемингите.
	Както повеляват традицията и процедурата, представителят на обвинението капитан Пери Уинтърс беше започнал с обичайните въпроси за биографията му. Пълно име и възраст: Даниъл Бун Елтън, 37 години. Семейно положение: разведен за трети път, понастоящем необвързан. Родно място и кариера в армията: Далтън, щата Охайо, четиринайсет години в Националната гвардия. Образование: средно, с още две години в колеж, който не беше завършил. Цивилна професионална биография: дълъг списък от временни назначения на неквалифицирана работа — продавач в супермаркети, общ работник, сервитьор в поредица от вериги ресторанти за бързо хранене. Направи ми впечатление, че в биографията му очевидно отсъства опит като мениджър или лидер.
	Спрях, за да помисля за това. Подобно на Лидия Едълстън, в социално-икономическо отношение Дани Елтън беше някъде на дъното, но като се имаше предвид възрастта му — трийсет и седем години — и явната му липса на професионален успех както в армията, така и в цивилния живот, Елтън сякаш беше осъден да си остане там завинаги.
	Опитът ми показваше, че някои хора са лишени от социалната приспособимост, умствените способности, влиятелните родители или просто от късмета да се измъкнат от стадото и да подобрят положението си в живота. Но други — и аз подозирах, че Елтън може би попадаше в тази категория — си оставаха на нископлатени позиции, които не представляваха предизвикателство за тях, просто защото го предпочитаха. Накратко казано, такива хора бягаха от успеха, общо взето, по свой собствен избор. Според личното му досие той имаше сравнително висок коефициент на интелигентност, приблизително 120, а освен това все пак служеше в армията, от което следваше, че няма сериозни проблеми с наркотиците, алкохола или здравословното си състояние.
	И въпреки това на трийсет и седем години се бе занимавал само с неквалифицирана работа, а след четиринайсет години в Националната гвардия беше успял да се издигне едва до сержант. Прегледах набързо оценката за резултатите му във военното му досие и установих, че началниците на Дани Елтън далеч не го смятат за блестящ водач на останалите и дори на себе си. Често се споменаваха проблеми с мотивацията, висшестоящите и дисциплината. Думата „упорит“ беше употребена няколко пъти, при това не в положителен контекст.
	Продължих да чета и попаднах на следния откъс, който ми направи силно впечатление:
C>
	Капитан Уинтърс: Значи ти си бил началник на смяната в Първа зона?
	Сержант Елтън: Аха, точно така. Там държаха всички тежки случаи. Нека просто да кажем, че аз знаех как да се оправям с тях.
	Капитан Уинтърс: Как така?
	Сержант Елтън: Как така кое?
	Капитан Уинтърс: Как се оправяше с тях? Някакви специфични методи ли се изискваха? Имаше ли специални оперативни инструкции, които да следваш?
	Сержант Елтън: Специални какво? Чакай да те светна за тези типове. В моето крило идваха само определени затворници. Имам предвид, професионални престъпници — говоря ти за убийци, социопати и… как да се изразя, непоправими шибаняци. И терористи, ама голямата работа. Не просто някакви момчета, на които са им дали да стрелят с автомати, да хвърлят бомби и да залагат мини по улиците. Говоря ти за джихадисти, които организират въстания.
	Капитан Уинтърс: И как бяха избирани тези хора за твоето крило?
	Сержант Елтън: (смее се) Понякога идваха направо при мен. Онези от разузнаването ги разпознаваха. Някои бяха направили кариера при Садам, други бяха посочвани от доносници. Имаше си всякакви начини, предполагам. Не съм ги питал. Изобщо не ми пукаше как са дошли при мен. Но понякога ги прехвърляха от други крила. Най-тежките случаи. Такива, с които началниците от другите крила не са успявали да се справят, защото не им е стискало.
	Капитан Уинтърс: Какво по-различно правеше ти, за да ги контролираш?
	Сержант Елтън: Различното беше отношението.
	Капитан Уинтърс: Отношението?
	Сержант Елтън: Нещо друго ли казах? Трябва да ги настъпиш по главата, иначе ще избухнат. Ще започнат да те замерят с лайна и пикня. Ще ритат, ще удрят и ще хапят. Ще се опитат да те намушкат. Ще вдигат бунтове и ще се съпротивляват по хиляди други начини. Вие нямате никаква представа какви са тези хора. Това няма нищо общо с вашата работа като адвокати. Там е война, човече. Тези хора дори не се замислят, преди да взривят училищен автобус, пълен с малки деца. Те режат глави. Там е кучешки живот. И трябва да направиш всичко възможно да станеш най-голямото куче, иначе жив ще те погребат.
C$
	Хрумна ми, че Елтън сигурно беше гледал онази сцена от филма „Доблестни мъже“, в която Джак Никълсън и Том Круз спореха в съдебната зала. Този монолог ми приличаше на някаква по-груба версия на репликите на Джак Никълсън, в които сравнението за „стражите на демокрацията“ беше заменено с това за „най-голямото куче“.
	Но беше също толкова очевидно, че подполковник Филчър не беше повярвал, защото отговорът на цялата тази реч гласеше:
C>
	Отговори на въпроса, сержант. Имаше ли специални оперативни инструкции или заповеди за отношението към затворниците?
	Сержант Елтън: Не, не беше така. Никой нямаше време да седне и да напечата някаква спретната малка книжка с инструкции. Нали се сещаш, може да се прави така, а така не може да се прави. Но моите шефове знаеха как действам аз. Не им давайте да се правят, че не са знаели. Целият затвор знаеше, по дяволите. Всеки път, когато затворниците от другите крила решаваха да се правят на интересни, пазачите им казваха: престанете да се ебавате с нас, иначе ви пращаме в дупката на Елтън. И нека да ти кажа нещо — затворниците знаеха точно какво означава това.
	Капитан Уинтърс: Какво са знаели?
	Сержант Елтън: Който идва при мен, играе по моите шибани правила.
C$
	Сержант Елтън очевидно беше човек, който имаше сериозни проблеми с властта и невероятно високо мнение за себе си. Всеки мъж трябва да открие своята роля в живота — баща, учител, свещеник, побойник — и Елтън беше решил да стане лошото момче, което знае всичко и определя правилата. Властта развращава, а абсолютната власт развращава абсолютно; и в мрака на нощта от нея се раждат чудовища.
	Продължих да чета и малко по-късно попаднах на следното:
C>
	Капитан Уинтърс: На 21 декември в твоето крило е било докладвано за смъртта на генерал Язид Пашаси.
	Сержант Елтън: Така изглежда.
C$
	Спрях за момент, за да помисля върху тази интересна размяна на реплики. За пръв път научавах, че жертвата на убийството е бил иракски генерал. Предположих, че сигурно е бил някой от офицерите на Садам, а идиотите, които бяха командвали това крило в затвора, бяха попаднали на грешния човек, когато си бяха избирали жертва. По-високият чин винаги носи някои привилегии и независимо дали изглежда честно или не, когато убиете генерал, настава страшна бъркотия. А наказанията са неизбежни.
C>
	Капитан Уинтърс: Можеш ли да опишеш обстоятелствата, които са довели до смъртта му?
	Сержант Елтън: Не. Намерихме го убит в неговата килия и докладвахме за това.
	Капитан Уинтърс: В неговата килия? Имаше ли друг затворник в нея?
	Сержант Елтън: Не си спомням.
	Капитан Уинтърс: Генерал Пашаси не беше ли от онези затворници, които хората от разузнаването определят като „обект с висока стойност“?
	Сержант Елтън: Защо не питаш тях?
	Капитан Уинтърс: Според архивите генерал Пашаси е бил затворен в самостоятелна килия. Живял е сам, под ключ.
	Сержант Елтън: Така ли? Е, то нищо не означава. Дявол да го вземе, тези архиви винаги бяха объркани. Всеки ден в затвора имаше най-малко осем-девет хиляди души. Няколкостотин пристигаха, други няколкостотин напускаха. Шибаните канцеларски плъхове никога не успяваха да ги запишат както трябва.
	Капитан Уинтърс: Той е бил в твоето крило, сержант. Под твоя пряка опека. А ти нямаш никаква представа как някой се е сдобил с ключ за килията му, влязъл е вътре и го е пребил до смърт?
	Сержант Елтън: А ти имаш ли?
C$
	Продължих с показанията на останалите обвиняеми: Андреа Майърс, Джун Джонстън и Майк Тилър. Посветих им още един час, за да си съставя най-обща представа за станалото. От всички военнослужещи от нощната смяна Андреа Майърс и Майк Тилър ми се сториха най-слабо информирани и безполезни за целите на защитата. Останах с впечатлението, че само са следвали заповеди и са участвали като статисти, така че отидоха на дъното на моя списък с интересни хора, с които трябваше да се запозная.
	Нещо повече, всички показания на военнослужещите от нощната смяна съвпадаха и се потвърждаваха помежду си както в общия смисъл, така и в детайлите. Никой не знаеше как, защо или кога беше умрял генералът. Никой не можеше да си спомни при какви обстоятелства е било открито тялото му и дори кой е намерил трупа. Всичките им действия бяха извършени в името на по-висшата цел да се „обработят“ затворниците преди разпита. Всички твърдяха, че сержант Елтън е получил заповедите си за действие от капитан Нейт Уилборн и офицерски кандидат Амал Ашад — първият беше командирът на отряда от военното разузнаване, а вторият беше лингвистът, служил под негово командване.
	Бях стигнал до средата на свидетелските показания на редник Андреа Майърс, когато Катрин, облечена в тесен костюм с панталон, влезе в стаята и се отпусна на стола срещу мен. Тя кръстоса крака и ме попита:
	— Какви са впечатленията ти досега?
	Тя изглеждаше страхотно, но ми се стори ненужно да го споменавам.
	— Леглото ми убива — казах аз.
	— Нещо друго?
	— Кафето на Имелда е все така гадно.
	Катрин се усмихна, сякаш моите оплаквания й доставяха радост.
	— Имелда беше права. Наистина си се отпуснал, Дръмънд.
	— Не можеш ли да убедиш твоя приятел милиардер да се бръкне за свястна кафемашина? Няма да е лошо да имаме и домашна прислужница.
	— Ще видя какво мога да направя — каза тя, но очевидно не искаше да говорим на тази тема. — Имах предвид дали вече имаш някакви смислени наблюдения по случая?
	— Кажи ми какво мислиш ти.
	Тя не отговори известно време, после отсече:
	— Според мен обвинението е избързало.
	— Смяташ, че доказателствата са оскъдни?
	— Смятам, че общественото мнение и шумният скандал са принудили армията да действа по-рано, отколкото трябва. Имали са нужда от някого, когото да изпържат, и според мен са претупали разследването, веднага са вдигнали мерника на най-ниските чинове и сега не им остава нищо друго, освен да се молят да се стигне до присъда, така че да утолят жаждата на обществото да види някого на бесилката.
	Вместо да възразя на това, аз попитах:
	— Какво е настоящото положение на капитан Уилборн и Амал Ашад?
	— Знам, че нито един от двамата не е обвинен в нищо, ако това питаш. Уилборн е призован за свидетел от обвинението. Не знам какво прави Ашад. Единственият наказан е комендантът на затвора, подполковник Пол Егърс.
	— Как е наказан?
	— Освободен е от служба. — Тя помълча малко, преди да продължи. — Разбирам, че това слага край на кариерата му, но наказанието ми се струва твърде незначително в сравнение с военния съд, пред който ще се изправят тези хора.
	— Така ли ти се струва?
	— Дявол да го вземе, Шон, той ще си получи военната пенсия. Ще се прибере при жената и децата и след една година никой дори няма да си спомня, че е бил замесен в този скандал. А подчинените му могат да получат доживотни присъди.
	— Той не е бил обвинен в убийството на никого — изтъкнах разумно аз.
	— А може би трябваше.
	— Той не се е занимавал собственоръчно с измъчване на затворници, не се е събличал, не е пикал върху лицето на никого и не е бил толкова глупав, че да позволи да го снимат като главен герой на една отвратителна поредица от фотоси, които придават съвсем нов смисъл на понятието „знаменитост“.
	Тя ме изгледа вторачено, но не можех да предположа за какво мисли. Накрая каза:
	— Просто ми се иска да съм сигурна, че подхождаш към всичко това с правилните разбирания, Шон.
	— Какво трябва да означава това?
	— Ти си рожба на тази институция. Военнослужещ до живот. Вярваш в идеята за командната верига и всичко, което произтича от нея. Мисля си, че всички хора като теб, след като са прекарали достатъчно време в униформа, започват да приемат определени институционални норми.
	— Благодаря ти, че ми обясни какво мисля, Катрин.
	— Е, не беше толкова трудно. — Тя се усмихна, за да покаже, че се шегува, но усмивката й беше насилена и неискрена. — Просто искам да кажа, че най-добрата ни защитна тактика в този момент може да не ти допадне.
	— Твоето мислене не ми допада — отговорих аз.
	Бяхме изпаднали в патова ситуация. Вече бяхме водили този спор много пъти, още като студенти в Юридическия факултет и през всичките години оттогава насам, и не бяхме стигнали до никакво решение. Убежденията на Катрин бяха, меко казано, леви, така че тя естествено ненавиждаше всички институции. Самият аз никога не съм бил обвиняван в подобно нещо. Но ми се искаше да си го кажа официално, така че продължих:
	— Колкото и да ти е трудно да го приемеш, армията не е машина, а униформата не е усмирителна риза. Когато полагаш клетва за вярна служба, не ти правят лоботомия. Идеята за свободния избор е жива и здрава. Всеки военнослужещ може да откаже да изпълни незаконни или неморални заповеди — нещо повече, армията го очаква и дори го насърчава. Няма значение, дори да си последният редник — ако някой по-висшестоящ ти нареди да направиш нещо аморално или отблъскващо от законова гледна точка, ти имаш правото и задължението да му отговориш да ходи да се шиба.
	— Провери ли вече колко е коефициентът на интелигентност на Лидия?
	— Не знаех, че има такъв.
	— Деветдесет и две. Значи имаме едно младо момиче с недостатъчно образование, равнище на интелигентност под средното, провинциално възпитание и ниско самочувствие, което най-вероятно се затруднява да контролира импулсивните си действия. И това момиче е захвърлено сред нещо много по-голямо, отколкото може да разбере.
	— За нея ли говорим или за теб?
	— Да ти го начукам, Дръмънд.
	Две точки за мен.
	— Катрин, разбирам накъде биеш, но всичко това са утежняващи или смекчаващи вината обстоятелства, за които може да се говори едва след като бъде призната за виновна. Ако построиш защитата си на основата на тези проблеми, Лидия ще остарее в кенефите на военния затвор „Левънуърт“, докато се опитва да изкара мюслито от закуската.
	— Обясни ми какво имаш предвид, моля те.
	— Според техните показания тези забавни и развлекателни дейности са продължили повече от месец — цял месец, в който Лидия, Джун и Андреа са влизали в затвора през нощта и са се отдавали на секс игрички със затворниците. Не говорим за една-единствена нощ под влиянието на алкохол или наркотици, нито за някакъв пристъп на временна обща лудост, нито за внезапен емоционален срив. Действията им са били предумишлени, продължителни и преднамерени. — Погледнах Катрин и добавих: — Единственият важен въпрос е дали са били в състояние да различават добро от зло.
	— И ти вярваш, че са били?
	— Вярвам, че всички млади момичета са научени да не пикаят по лицата на хората. Научили са ги, че пенисът не е играчка. Научили са ги да не се събличат пред мъжете, освен ако не са им любовници или гинеколози. Представи си, ако обичаш, че те бяха мъже надзиратели в женски затвор и се бяха отдавали на същите извратени, унизителни, сексуално агресивни действия. Как смяташ, щеше ли да успееш да убедиш седем разумни мъже и жени, че интелигентност малко под средното равнище и ниско самочувствие са достатъчни, за да ги оправдаят?
	— Това ли мислиш?
	— Няма значение какво мисля, а как ще бъде представено и прието в съдебната зала. А аз съм убеден, че ще открием и още по-интересни перверзни и фантазии, на които са се отдавали под прикритието на нощта. Освен ако нямаш някаква причина да вярваш, че Лидия не отговаря на стандарта на Макнотън, аз ти предлагам да се откажеш от тази линия на защита.
	Стандартът на Макнотън, както Катрин много добре знаеше, беше старинният критерий от английското право, който си остава в основата на съвременните юридически схващания за моралната отговорност. За да отговаря на този стандарт, обвиняемият трябва да изпълнява две условия: да притежава рационално разбиране за това, че извършеното от него или нея е грешно; и да се отличава с умствено здраве в достатъчна степен, за да прави разлика между добро и зло.
	В тази връзка реших да попитам Катрин:
	— Преминала ли е психиатричен преглед?
	— Има час за вдругиден.
	— От нас или от армията?
	— Армията ще я прегледа утре. Ние сме наред на следващия ден. От Ню Йорк ще пристигне доктор Тиъдър Ериксън.
	— Добър ли е?
	— Повече от това, Шон. Той ще бъде нашият експертен свидетел. Убедена съм, че е по-добър от всичко, което ще може да извади армията на свидетелската скамейка.
	— Ще ти дам един хубав съвет — впих поглед в нея аз. — Недей да приемаш всички военни адвокати за неандерталци, нито всички военни лекари за некадърни шарлатани. Не е добре за нашия клиент.
	Катрин не отговори нищо, може би от респект към единствения военен адвокат наоколо. Само каза:
	— Насрочила съм срещи с един консултант по военните затвори и с Джун Джонстън. Искаш ли да дойдеш?
	Вече ми беше омръзнало да чета и бях готов да започна да се срещам лично с героите, които участваха в тази история. Станах от мястото си и последвах Катрин навън до нейната тойота приус, която продължаваше да стои паркирана до бордюра и все още не беше открадната, макар че я бях оставил отключена, с открехната врата на шофьорското място. Отбелязах си наум следващия път да оставя на предното стъкло табелка с надпис „Заповядайте, моля“.


>	8

	Спуснахме се по хълма, направихме десен завой, намерихме място за паркиране и влязохме в едно малко заведение, което се казваше „Щори“. Беше като някаква симпатична машина на времето, която веднага ни върна в петдесетте години. Ресторантът беше пълен с прошарени местни жители — много от тях изглеждаха така, сякаш буквално седяха тук още от петдесетте години насам — и голям брой спретнати, късо подстригани, мускулести млади мъже с цивилни дрехи, които изобщо не криеха принадлежността им към армията.
	Катрин ме отведе до дъното на заведението, където над една маса се беше навел един по-възрастен късо подстриган господин и пиеше чай с лед. Той скочи на крака, когато се приближихме към него, и ентусиазирано стисна ръката на Катрин. Тя ни представи:
	— Фред Норел, това е Шон Дръмънд, моят военен съветник.
	После се обърна към мен и продължи:
	— Фред се е уволнил от военната полиция миналия месец. Служил е като подполковник в щаба на командира на корпуса в Ирак.
	Двамата с Фред посветихме няколко секунди на типичния мъжки оглед на противника. Мъжете наистина са като кучетата; все пак не застанахме на четири крака, за да си подушим задниците, но то сигурно беше само защото нямаше да ни се размине, ако го направим. Фред беше висок, може би над сто и деветдесет сантиметра, строен и стегнат, с брутално къса подстрижка, която можеше да е дело единствено на военен бръснар. Лицето му беше мъжествено и обветрено, както се казва — със слънчев загар, преждевременно нашарено от бръчки, с присвити проницателни очи и здраво стиснати устни, — лице на човек, който беше виждал какво ли не.
	Фред ни махна да седнем срещу него и двамата посветихме още малко време на задачата да се представим. Беше по-възрастен от мен, по-близо до петдесетте, отколкото до четирийсетте, имаше жена, три деца и типичната професионална биография на старши офицер от военната полиция. Беше започнал активната си военна служба в Германия и Корея, а след това кариерата му беше продължила в системата на военните затвори — първоначално в съответните институции във Форт Нокс и Форт Карсън. В крайна сметка се беше издигнал до големия затвор във Форт Левънуърт.
	Катрин прекъсна нашите спомени за казармата и даде тон на разговора:
	— Фред се съгласи да участва в процеса като свидетел на защитата. Освен това се съгласи да работи като неплатен консултант на нашия екип.
	Това беше интересно — както фактът, че един професионален офицер се е съгласил да свидетелства в полза на Лидия, така и че отказал възнаграждение за тази услуга.
	— Какво работеше там? — попитах го аз.
	— Бях в международния щаб на корпуса. Беше дълга и трудна година. По-точно казано, отговарях за стратегическото планиране на затвора.
	— Никога не съм чувал за такъв пост. Беше създаден специално за този затвор, така ли?
	— Беше създаден специално за мен. — Фред явно си даваше сметка, че подобно твърдение има нужда от допълнително пояснение, защото добави: — Трябва да разберете, че след първоначалното влизане в Ирак всичко беше в състояние на неконтролируем хаос. Никой не беше допускал, че ще трябва да се справяме с окупация, сражения с бунтовници и гражданска война. Ако не си бил там, поне си чел вестниците и си гледал новините. Сигурен съм, че разбираш за какво говоря. Аз бях един от хората, които трябваше да гасят пожара. А той беше наистина голям.
	В действителност аз бях ходил в Ирак — за кратко, в рамките на една строго секретна мисия, — но както се досещате, не исках да говоря за това пред госпожицата на нашата маса. Затова само кимнах и Фред го разтълкува като знак да продължи.
	— В театъра на бойните действия и в цялата армия цареше хаос. Ирак беше потопен в насилие. По това време бях заместник-комендант на Замъка, но получих спешна заповед да замина за Ирак с първия възможен полет.
	Знаех, че „Замъка“ беше неофициалното название на дисциплинарния карцер в „Левънуърт“, перлата в короната на системата на военните затвори и единственият сред тях, който беше строго охраняван според максималните изисквания. Затворниците там са най-тежките случаи, които на военен жаргон се наричат „трето ниво“ — за да се сдобие с място в някоя от килиите на „Левънуърт“, един затворник трябва да е осъден поне на седем години.
	Фред продължи:
	— Дейността на бунтовниците и фактът, че Садам беше изпразнил всичките си затвори, преди да нахлуем в Ирак, доведоха до неконтролируема експлозия на престъпността и насилието. Полевите командири не знаеха как да реагират и просто затваряха десетки хиляди млади мъже, най-често без никаква разлика помежду им. Приливът на нови затворници бързо надхвърли нашия капацитет да се справяме с тях. Само за няколко месеца корпусът вече беше задържал почти двеста хиляди души.
	— Къде ги прибираха всичките? — попита Катрин.
	— Точно това беше проблемът, Катрин. Иракската полиция беше разпусната или се беше разпръснала от само себе си. Старите затвори на Садам си бяха там, но бяха в ужасно състояние, а приливът на затворници и без това беше твърде голям за тях. Командирите на място бяха принудени да импровизират и да строят лагери с бодлива тел, а после да наемат частни доставчици за изхранването.
	— Имаше ли и други проблеми? — попитах аз.
	— Пазачите, Шон. Или надзирателите, както е по-правилно да се казва. За тази работа се изисква специално обучение и военната полиция поддържа специална школа за целта във Форт Ленърд Уд. Но военнослужещите, които са завършили тази школа, вече бяха заети в нашите собствени затвори на територията на САЩ.
	— И какво включва това обучение? — попита Катрин.
	Вече беше извадила бележника си на масата и си водеше подробни бележки. Винаги е била много старателна студентка.
	— Ами… проверката на кандидатите е много важна част от него.
	— Проверка? — попита Катрин. — За какво?
	— Например за умствената нагласа. Проверява се за комплекс за малоценност, склонност за злоупотреба с властта, потенциално опасна несигурност и неувереност. Но най-важното е, че се търсят кандидати с нисък праг на избухливост, което приблизително отговаря на високо ниво на търпимост и ниско ниво на чувствителност. Много от затворниците имат остри личностни проблеми и комплекси. Много от тях са с изразено антисоциално поведение, в някои случаи агресивно. Работата с тях изисква определена умствена нагласа.
	— Те точно затова са в затвора — ненужно отбелязах аз.
	— Да… добре казано, Шон — отговори той и по някакъв начин дори успя да ми внуши, че наистина го мисли. — Обикновено са млади мъже, затворени в килии, лишени от секс и всякакви нормални развлечения, и те си го изкарват на единствените представители на властта, до които могат да достигнат. Надзирателите.
	Както и с много други военни, да слушате Фред беше като да четете наръчник на армията. Всичко беше строго организирано, лаконично и точно. Забелязал съм, че след като прекарат достатъчно дълго време в униформа, полицаите и войниците се научават да ограничават ненужните думи и дори емоциите си. Изобщо не се съмнявах, че от него ще излезе отличен експертен свидетел.
	— Какво специално обучение получават? — обърна се Катрин към него.
	— Всичко от основна организация на дейността през отношение към затворниците до специални ситуации. Не забравяйте, че повечето от проблемите, които могат да възникнат в един затвор, са от уникално естество. Контролиране на бунтове, тормоз, сексуален или не, организирани банди, медицински усложнения… и разбира се, нека да не забравяме, че голям брой от тези хора просто са ненормални.
	Както вече споменах, професионалният опит на Катрин като юрист беше свързан с проблемите, свързани с хомосексуалистите в армията, докато по-голямата част от моята кариера беше свързана с криминални дела. Много пъти бях посещавал „Левънуърт“, както и други военни затвори, за да се срещам с клиентите си. Но тези посещения винаги стигаха само до залата за свиждания. Като се изключат фантазиите на Холивуд, и двамата с Катрин нямахме никаква представа какво представлява истинската служба в тези затвори.
	— А сега добавете и факта, че затворниците са иракчани — продължи Фред. — Дори езиковият проблем сам по себе си е огромен и непреодолим. Културната пропаст е още по-дълбока. Нашите войници са типични американски момчета и момичета, които дори не могат да си представят как докосването или гледането може да представляват проблем, а това е огромна обида за иракчаните, които са необичайно чувствителни хора.
	— Искаш да кажеш, че в затвора „Ал Басари“ е било неизбежно да възникне проблем? — вдигна Катрин очи от бележника си.
	— Не — Фред замълча за момент и отвърна на погледа на Катрин. — Това е твърде слабо казано. Искам да кажа, че положението беше много по-тежко, отколкото можете да си представите.
	— В какъв смисъл? — попитах аз.
	— За начало, липсата на достатъчно персонал беше сигурна причина за потенциална катастрофа.
	— Можеш ли да ни разкажеш по-подробно?
	— Добре, ще ви кажа едно общо правило, което използваме в планирането. За надзираването на всеки четири хиляди затворници трябва една пълна бригада на военната полиция, горе-долу деветстотин войници. Не съм си го измислил аз — това е доктрина, основана на опита, който сме натрупали в повече от десет войни и въоръжени конфликти. — Той ни даде възможност да осмислим това съотношение, а после продължи: — По времето на скандала в „Ал Басари“ бяха затворени около осем хиляди и петстотин души, а ги охраняваше само един батальон.
	Катрин бързо пресметна какво означаваше това.
	— Около триста военни полицаи, нали така?
	— Да, приблизително. А трябваше да са по-скоро три хиляди.
	Зададох на Фред един уместен въпрос:
	— Посещавал ли си лично „Ал Басари“?
	— Да, няколко пъти. Нямах търпение да се махна от там. Беше истинска адска дупка, бомба с часовников механизъм. Батальонът беше от Националната гвардия. Те са добри хора, но не са истински професионални войници, така че ситуацията беше безнадеждна — липсваше им както подходящото обучение, така и всякакъв опит. Повечето от тях съвсем наскоро бяха прехвърлени във военната полиция, за да запълнят празнините в нуждата от персонал. Преди това бяха служили в канцеларии, кухни и автосервизи. Бяха аматьори, от които се изискваше да вършат работата на десет пъти по-голям брой добре обучени войници.
	— Значи цялата операция е страдала от липса на достатъчно квалифициран персонал — отбелязах аз, точно както щеше да направи прокурорът в съда. — Не мисля, че този довод ще спечели симпатията на съдебните заседатели.
	На лицето на Фред се изписа замислено изражение.
	— Значи вие двамата ще трябва да ги накарате да разберат истината.
	— Но как? Какво означава тази липса на персонал? — попита Катрин с молив в ръка, готова да си записва.
	— Вижте, една смяна в затвора обикновено продължава по три часа, после има почивка за два-три часа, а след това може би още една смяна от три часа. Тези прекъсвания за почивка и ограничаване на времето, прекарано със затворниците, са жизненоважни. Надзирателите трябва да получат възможност да се освободят от стреса и да облекчат напрежението от работата, преди да направят нещо глупаво или отмъстително. В местата с по-лек режим, където затворниците не са толкова опасни и агресивни, смените могат да бъдат и по-продължителни. Но в „Ал Басари“ беше по-напрегнато от всеки друг затвор, който съм виждал през живота си.
	— По какъв начин?
	— Да вземем температурата например. В един типичен летен ден в Ирак жегата често надхвърля 43 градуса. В „Ал Басари“ няма климатик и почти никаква вентилация. Вътре е като в сауна. А сега си представете да изкарате дванайсет часа на работа в такива непоносими условия. Вони на човешки изпражнения и пот, затворниците са разгневени и шумни — нито те, нито надзирателите могат да издържат. На всичкото отгоре затворът е по средата на военна зона, под непрекъснат риск от обстрел на минохвъргачки и снайперисти.
	— И това не е всичко, нали?
	— Смените продължават по дванайсет часа без прекъсване, седем дни в седмицата. Опитайте се да си представите дванайсет непрекъснати часа тормоз, зашеметяваща жега, гняв, безсилие, физическо и психическо изтощение. — Той помълча малко, за да подчертае думите си, а после натърти: — А сега се запитайте защо Елтън, някакъв си сержант, е бил назначен за началник-смяна на цялото крило?
	Катрин захапа стръвта.
	— Защо? — попита тя.
	— Точно както и надзирателите, всички по веригата са били подложени на нечовешки стрес. Навсякъде в затвора младши чинове са работили на позиции, които изобщо не отговарят на опита им. А съотношението от десет към едно е било още по-тежко предизвикателство за офицерите и цивилните специалисти. — За да се увери, че го разбираме правилно, той обясни: — Вижте, един добър затвор функционира на базата на сигурни процедури, рутинни проверки и повсеместна подотчетност. Това са стълбовете, на които се обляга всяка една такава институция, но нито един от тях не е съществувал там. Надзирателите вършат работата си както трябва, защото са сигурни, че ги наблюдават, защото знаят, че всеки момент може да ги провери някой капитан, лейтенант или старши сержант. А в „Ал Басари“ това просто не се е случвало.
	— Значи командната верига се е скъсала — предположих аз.
	— Може и така да се каже — кимна той. — Те просто не са имали никакъв шанс. Надзирателите не са били обучени както трябва, имало е скандална липса на персонал, както и невъзможни мисии в кошмарна обстановка. За „Ал Басари“ не може да се съди по никакви обичайни стандарти.
	— А как може да се съди? — попита Катрин.
	— Ако мога да направя едно сравнение със спорта, да работиш в „Ал Басари“ е било същото като да излезеш срещу основния състав на „Ню Инглънд Пейтриътс“ с футболен отбор, съставен от трима гимназисти.
	И докато двамата с Катрин разсъждавахме върху чутото, той приключи с мрачното обобщение:
	— Не е никаква изненада, че се е стигнало до такъв скандал. Изненадващото е как скандалът е само един. И защо не е още по-страшен.


>	9

	Колкото и да ми се искаше да прекарам повече време с Фред, Катрин настоя, че вече трябва да се срещнем и с Джун Джонстън, една от предполагаемите съучастници на Лидия.
	За целта се налагаше да влезем с колата на територията на „Уест Пойнт“ и както се полага по стандартните процедури, натиснах спирачката пред портала, за да покажа военната си лична карта на младия полицай, който се приближи към нас от будката на охраната, без да бърза. След Единайсети септември мерките за сигурност във всички военни бази бяха затегнати, а в „Уест Пойнт“, където заслужената репутация на армията като екстремна бюрокрация е изострена като бръснач, аз останах изненадан, че охраната не ни заповяда да излезем от колата, за да претърси всичките ни отверстия за скрити оръжия. Младежът все пак подозрително огледа нашата Тойота приус.
	— Ваша ли е тази кола, сър?
	— Не, в никакъв случай.
	— Тогава…? — попита той и се намръщи.
	— Колата е под наем и е нейна — отговорих аз, може би малко отбранително, и посочих към екозащитничката на съседната седалка.
	— Аз карам форд сто и петдесет — отбеляза военният полицай, наведе се по-близо и огледа пътничката. — Имате ли военна карта за самоличност, госпожо?
	— Не — отвърна Катрин.
	— Внимавайте с нея, тя е терорист — обясних му аз.
	Младежът сложи ръка на кобура на колана си и я разгледа по-внимателно.
	— Вярно ли е това, госпожо?
	— Не, той лъже.
	— Тогава… каква сте?
	— Данъкоплатец. Аз съм тази, която е подложена на терор.
	Той погледна обратно към мен.
	— Може да носи бомба — казах му аз. — Най-добре да я съблечеш, за да я претърсиш подробно.
	На лицето му се появи лека усмивка.
	— Необходимо ли е това, госпожо?
	— Освен това съм адвокат — каза Катрин и също му се усмихна. — Ако ме докоснеш с пръст, ще осъдя военната академия „Уест Пойнт“ за всичко, което притежава.
	— Тя е адвокат, господине — каза ми военният полицай.
	— И какво? Да не би да те е страх от адвокати?
	— Ами… — Той разгледа емблемата на Военния съд на пагоните ми и се поколеба. — Донякъде, да.
	— Поне я претърси, без да я събличаш — казах му аз. — Иначе ще си голям пикльо.
	— Ще осъдя и теб и ще ти взема топките — обади се Катрин.
	— Е, това няма да е никак добре. Жена ми, общо взето, смята, че са нейни.
	— Жени — казах аз. — Винаги искат това, което не могат да имат.
	Той се усмихна, но усмивката му изглеждаше измъчена.
	— Да я пусна ли, сър?
	— Ами да.
	Военният полицай се изправи.
	— Да се държите прилично и двамата, чувате ли?
	Продължихме през портала — не ми се искаше да чуя какво щеше да съобщи по телефона на началниците си, след като преминем.
	Баща ми беше горд възпитаник на академията „Уест Пойнт“, випуск 1950-а година, и обичаше да влачи малкия Шони и батко му Джони на срещите на випуска, които се провеждаха всеки пет години. Срещите бяха отчасти весели празненства и отчасти тъжни помени, защото, след като си разкажеха всичко за живота си, семействата и професионалните си успехи, старите момчета от академията винаги отиваха в гробището на „Уест Пойнт“, за да покажат уважението си към онези свои съученици, които ги бяха напуснали междувременно. Випускът на баща ми беше завършил точно по средата на война в Корея, а след това беше горял и в продължителния конфликт във Виетнам, така че тези ритуали за отдаване на почит към загиналите никога не бяха кратки и винаги бяха изпълнени с много болка.
	Оттогава бях посещавал академията още веднъж, за някаква правна конференция, и тогава — както и сега — останах поразен от почти мистичната й красота. Както казват нашите приятели от агенциите за недвижими имоти, най-важно е хубавото място — а точно на това място армията беше собственик на един наистина невероятен имот. Началото на военната база е било поставено по времето на Войната за независимост, когато тук било издигнато временно укрепление — на стратегическото възвишение с изглед към един остър завой на река Хъдсън, която тече на юг към Ню Йорк. На склоновете на възвишението били разположени артилерийски батареи, а от единия до другия бряг на реката била опъната тежка метална верига. Ако някакви британски кораби се опитали да минат оттук, завоят щял да ги забави, после веригата щяла да ги спре напълно и да ги превърне в лесни жертви за оръдията над тях.
	В днешно време единствените лесни жертви са кадетите, които завършват академията само за да бъдат изпратени веднага в Ирак или Афганистан на продължителни войни в несигурни, размирни страни. Но въпреки това повечето от тях нямат търпение да завършат, за да се махнат от тук. Както ми каза един приятел, който е завършил „Уест Пойнт“, най-добрият изглед към военната академия е в огледалото за обратно виждане.
	Както и да е, ние описахме почти пълен кръг, стигнахме горе-долу обратно до точката, от която бяхме тръгнали, и паркирахме пред продълговата сграда от червени тухли. После влязохме. Ако се съди по формата и размерите й, сигурно беше изпълнявала ролята на конюшня в онова далечно време, когато офицерите от „Уест Пойнт“ все още били обучавани да предвождат кавалерийски атаки. Сега конете ги няма, точно както не са останали и кавалери.
	Катрин явно знаеше къде отива и ме поведе по стълбите към втория етаж, където ни очакваше малка зала за срещи. Редник Джун Джонстън седеше в единия край на дългата маса. Както повелява етикетът в армията, тя се изправи, когато видя пагоните ми.
	Вежливо се усмихнах и казах на редник Джонстън да седне, после двамата с Катрин също седнахме — аз от дясната й страна, а Катрин от лявата. Както се виждаше и на официалната й портретна снимка от армията, Джун беше доста симпатична, с къса руса коса, морскосини очи, плътни устни и… ами хубава фигура, ако трябва да се изразя с професионална обективност. Беше млада, на около двайсет години, и макар че аз съм старши офицер и не забелязвам такива неща, дори под камуфлажната бойна униформа се виждаше, че притежава чифт впечатляващи оръдия. Носеше доста грим и въпреки по-високия ми чин правеше впечатление, че се чувства доста спокойна в мъжка компания — или може би по-точната дума беше „самоуверена“.
	Джун ми се усмихна, после кимна на Катрин, сякаш едва сега я забелязваше. За да я накарам да се отпусне, аз й зададох няколко обикновени подготвителни въпроса.
	— Откъде си?
	— Ню Йорк. „Куинс“.
	— От колко време си в армията?
	— Две години. Записах се след училище. Веднага след като завърших.
	— Защо?
	— Защо какво? — попита ме тя. — Имате предвид, защо се записах в армията?
	Кимнах. Тя ме погледна така, сякаш също си задаваше този въпрос. После каза:
	— По лични причини.
	— Би ли ги споделила с нас?
	— Ами детството ми не беше много щастливо, така да се каже. — Тя помълча доста дълго, преди да добави: — Баща ми ме пипаше и… аз си помислих, че вече е време да се измитам от там.
	— Баща ти е упражнявал тормоз над теб? — попитах аз, но после си дадох сметка, че сигурно трябваше да уточня какво имам предвид. — Сексуален тормоз?
	— Не се стигна дотам — каза тя и поклати глава. — Но само защото той беше дебел и не беше във форма, а аз заключвах вратата на стаята си и внимавах, когато ходя до тоалетната.
	Е, има много причини човек да поиска да се запише в армията и предполагам, че опасността от кръвосмешение не е по-лоша и дори е по-добра от повечето от тях. Но вече бях чул всичко, което исках да знам по тази неприятна тема.
	— И сега работиш в „Личен състав“?
	Тя ми се усмихна и кимна.
	— Също като Лидия и Андреа, сър. 71-В. Бяхме зачислени в един и същ отдел.
	Помислих си, че Джун Джонстън нямаше нужда някой да я кара да се отпусне в присъствието на когото и да било, независимо от чина. Беше по-умна от Лидия, със сигурност беше по-самоуверена и дружелюбно настроена, и по-сигурна в себе си. Гледаше ме в очите и се изразяваше по-правилно, макар че това май не беше кой знае какво постижение. Поне граматически, иначе говореше с характерния акцент от квартал „Куинс“, все едно разстрелваше с картечница и гласните, и съгласните. Припомних си няколко стратегически важни факта от личното й досие: неомъжена, католичка, доста привлекателна.
	Изпитвах известни опасения да се впусна веднага в темата за нейната роля в палавите забавления в затвора и Катрин сигурно го усети, защото побърза да се обърне към Джун.
	— Ще ни кажеш ли в какви отношения беше с останалите обвиняеми?
	— Да, много ясно. Както ви казах, Андреа и Лидия бяха в моя отдел. Бяхме нещо като приятелки, предполагам.
	Стори ми се интересно, че го каза точно по този начин.
	— Седмица или две след като пристигнахме там, Лидия ме запозна с Дани и Майк. Тя ги познаваше отпреди мисията в Ирак. Предполагам, че така започна всичко.
	— Така започна кое? — попита Катрин.
	— Ами… ние започнахме да се събираме. Дани и Майк караха ужасно дълги смени. И работата им беше отвратителна. Така че ние трите започнахме да се забиваме с тях, нали се сещате?
	Знаех, че за нейното поколение терминът „забивам се“ притежаваше някои интересни и разнообразни конотации. Фразата можеше да означава всичко от небрежно натискане без никакви романтични намерения до откровен мръсен секс, отново без никакво усещане за привързаност — или вина — след това.
	Бях само с осемнайсет години по-възрастен от Джун Джонстън, но нейното и моето поколение гледаха по съвсем различен начин на тези неща. Аз бях част от неловкото поколение, което беше пропуснало както сексуалната революция от шейсетте, така и тотално освободеното, лишено от всякакви задръжки поведение на нейните връстници. Накратко казано, на мен винаги ми се беше налагало да полагам усилия, за да свалям бикините на момичетата, и да използвам всичките си добри качества за това, което означаваше, че усилията ми наистина трябваше да са много големи. Не ми се беше налагало да изпращам цветя или шоколадови бонбони на следващата сутрин, но все пак беше прието да останеш поне за закуска и се смяташе за възпитано да запомниш как се казва момичето.
	Поколението на Джун сякаш имаше по-интересен възглед за секса като за мимолетно удоволствие, за което няма нужда да се мисли особено. Имам предвид, че преди само мъжете си мечтаеха за секс без трайни усложнения, а жените не разсъждаваха по този начин. Щеше да ми се наложи да свикна с начина на мислене на тези хора. Но все още не исках да навлизам в тази тема, така че бързо продължих:
	— Какво мислиш за Лидия?
	— Ами… тя е по-различна, нали разбирате?
	— Не разбирам. Обясни ми, моля те.
	— На първо място, тя е от южните щати. От провинцията, нали се сещате? Говори малко по-бавно. Не така, както се говори там, където съм израснала аз. В Ню Йорк.
	— И мисли малко по-бавно?
	— Вие го казахте, сър. Понякога схваща доста бавно. — Джун се разсмя. — Добре де, просто е малко тъпа.
	Катрин се приведе по-близо към Джун.
	— На кого беше идеята да използвате секса като оръжие срещу затворниците?
	Това беше добре казано, защото избягваше употребата на по-остри фрази като „тормоз“, „сексуални изпълнения на живо“ или дори „садо-мазо“. Но Джун, естествено, разбра точно какво има предвид Катрин и по лицето й се видя, че вече бяхме стигнали до неприятните въпроси. За разлика от Лидия тя явно притежаваше по-силно развито усещане за морал или поне за някакво приличие, защото леко се изчерви, скова се и извърна поглед. Настъпи дълга пауза. Накрая Джун каза:
	— Проклета да съм, ако знам.
	— Хайде — насърчи я Катрин. — Идеята трябва да е била на някого. Спомни си първия път, когато се случи. Кой започна пръв?
	Джун се замисли, но изглеждаше така, сякаш няма да се сети за нищо.
	За да освежа паметта й, аз се обадих:
	— Според Лидия първия път идеята е била твоя. Върнали са един иракчанин от разпит, ти си свалила униформата си, започнала си да танцуваш и преди да се усетите, всичките ти дрехи вече са били на пода, а Лидия е измервала мъжествеността му.
	— Лидия ли го каза така?
	— Тя не се изрази толкова деликатно, но да.
	— О… Божичко, но то изобщо не стана така.
	— Добре. Тогава как стана?
	— Дани връщаше онзи човек от разпит и той — имам предвид, Дани — изглеждаше доста капнал. Тогава Лидия се наведе към мен и ми каза…
	Джун продължи със съвършена имитация на провинциалния диалект и напевната интонация на Лидия:
	— „Ей, знаеш ли? Тоя джихадист не е виждал цици и дупе, откак се помни. Защо не го пораздрусаш малко, а?“
	— Не се ли почувства неудобно от предложението?
	— Може би да, малко. — Джун сякаш си даде сметка, че в настоящата компания този отговор не беше достатъчен, така че бързо се поправи: — Да, добре, наистина. В началото. Но после… после си помислих: какво толкова, по дяволите? Нали разбирате?
	Катрин я изгледа остро.
	— Не, не разбирам.
	— Ами имам предвид, че момичетата просто не са толкова стегнати за тези неща, колкото повечето мъже. Така че им показах малко, съвсем мъничко, а после и още малко, и… имам предвид, какво толкова?
	— Защо самата Лидия не го направи? — попита Катрин.
	— Не знам. Може би е решила, че аз ще се справя по-добре.
	— Какво би я накарало да остане с такова впечатление? — попитах аз.
	— Понякога вечер, навън в палатките, ние си пускахме музика и танцувахме — само момичета, нали се сещате? И Лидия танцуваше като някакъв робот. Беше просто… ами изглеждаше смешно.
	— Как така смешно?
	— Предполагам, че е от мястото, на което е израснала. Сигурно цял живот е танцувала каубойски танци, не знам. Но беше някак си тромава, все едно е някоя малоумна. Нали се сещате, нямаше никакво чувство за ритъм. Аз се опитах да я науча на някакви стъпки, но тя просто не схващаше. Беше безнадежден случай.
	— Значи тя е решила, че ти ще изглеждаш по-съблазнително? — попитах аз.
	— Предполагам, че може и така да се каже.
	Катрин се намеси:
	— А как иначе може да се каже?
	Джун известно време не реагира на този агресивен въпрос. Когато най-сетне проговори, гледаше към мен:
	— Ами не искам да си придавам важност или нещо подобно, но затворниците винаги гледаха мен.
	— Защото си руса и сексапилна?
	Джун продължаваше да ме гледа, но очите й сякаш се промениха. Тя отметна един кичур коса от челото си, повдигна вежди, наведе брадичката си и сви устни. Беше съблазнително изражение, предизвикателство, все едно питаше: „Смяташ ли, че си достатъчно голям мъж за мен?“. И тази млада дама се беше записала в Националната гвардия, за да избяга от посегателствата на баща си. Не знаех дали изкусителното поведение беше отговор на забранените намерения на нейния баща или причина за тях, но си помислих, че Джун Джонстън определено не е невинна девица.
	В крайна сметка тя ме попита:
	— А вие как мислите, господин подполковник?
	Катрин явно предпочиташе да не чуе какво ще отговоря на този въпрос, така че бързо се намеси:
	— Значи твоето поведение и държанието на Лидия и Андреа са се превърнали в игра на роли. Ти и Андреа сте били изкусителките, а Лидия е приела ролята на мъчителката, която унижава жертвите.
	Теорията на Катрин беше доста проницателна. Поведението, документирано в онези снимки, наистина говореше за някакъв извратен еволюционен процес, който се основаваше на съответното им място в сексуалната йерархия: Джун и Андреа бяха привлекателните инициаторки на флирта, изкусителките, които бяха най-съблазнителни във физическо отношение, а след това Лидия — горката тромава, обикновена и набита малка Лидия — се беше заемала с гаврата върху ерекциите, които Джун или Андреа бяха предизвикали. Не вярвам, че Дарвин се е сещал за такава възможност. Но не се съмнявам, че би му се сторила интересна.
	Снимката на Лидия, която пикаеше върху лицето на затворника, беше съвсем друго нещо, но дори на нея тя не изпълняваше ролята на фаталната жена; беше клоун, вулгарен палячо, който може би се опитваше да стане нещо, което не беше наистина, или визуално признаваше за нещо, което никога нямаше да бъде. Бързо си отбелязах наум да разгледам по-подробно тези снимки, за да проверя дали потвърждават, или отхвърлят хипотезата на Катрин.
	Джун не изглеждаше доволна от това описание, но отговори:
	— Добре, щом така държите да го кажете.
	— Мисля, че приключихме с този разговор. — Катрин рязко затвори бележника си. — Може би отново ще искаме да говорим с теб по-късно.
	Джун сви рамене и не скри липсата на въодушевление от тази перспектива.
	— И без това нямам какво друго да правя тук.
	Двамата с Катрин се изправихме, но Джун остана седнала. Очевидно я бях предразположил твърде много.
	— Тъй като ще бъдеш свидетел по делото, ще се наложи да преговорим всичко. Помисли си за това, което се е случило, и ще видим пак.
	Двамата излязохме навън. Когато вече бяхме в колата, Катрин се обърна към мен с нескрито неодобрение.
	— Не смятам, че се справи много добре.
	— Глупости. Тя беше готова да ми каже всичко.
	— Виж, разбирам, че не ти е удобно да обсъждаш интимни въпроси с привлекателни жени, но…
	— Чакай малко, аз…
	— Не, Шон, изслушай ме. Ако искаш да стигнеш до дъното на този случай, трябва да преодолееш викторианските си предразсъдъци. В дъното на този случай е сексът. Трябваше да се видиш отнякъде, когато й задаваше онези въпроси — все едно пипаше горещ котлон. Знам, че на мъжете им е по-лесно да задават такива въпроси на обикновено момиче като Лидия, отколкото на донякъде привлекателна млада жена като…
	— Престани, Катрин — казах аз и веднага добавих още нещо, за да я ядосам още повече, — и нека да уточним, че тя не е просто донякъде привлекателна, а много секси.
	— О, за бога, тя е толкова млада, че може да ти е дъщеря.
	Катрин се опитваше да ме раздразни, но аз знаех как да й отговоря.
	— А на колко години е Нелсън Арнолд, твоят приятел — милиардер? Или парите подмладяват мъжете?
	— Внимавай, Шон. Прекаляваш.
	Резултатът явно беше равен. Съвършенството се постига с упражнения и след толкова години, през които се бяхме провокирали помежду си, бяхме станали доста добри. Катрин не е толкова саркастична, колкото съм аз — но пък има отличен мерник. Въпреки това ми се стори, че разбирам от какво беше провокирано избухването на Катрин, и то ме изненада. Ревност. Както вече казах, Катрин не е емоционален човек, поне външно, и понякога е трудно да се разбере какво мисли и още по-трудно да се разбере какво чувства. Но ми беше приятно да видя, че изпитва достатъчно силни чувства към мен, за да предизвикат такова настроение.
	След като дадох както на нея, така и на себе си малко време да се успокоим, аз я попитах:
	— И как ти се стори?
	— Кое? Тя?
	— Мисля, че вече стана ясно какво смяташ за мен.
	— Добре. Стори ми се, че ще имаме голям проблем с нея като свидетел.
	— Заради различния начин, по който си спомнят как е започнало всичко?
	— Отчасти, да. Но най-вече защото познавам нейния тип.
	— Добре, ще се хвана на въдицата. Какъв е нейният тип?
	Катрин се обърна да ме погледне.
	— Виж, Шон, за жените сексът е нещо по-сложно, отколкото за мъжете.
	— Мисля, че съм го чувал някъде. Да си водя ли бележки този път?
	— Чувал си го, защото е вярно. За някои жени сексът е въпрос на подчинение. За други е точно обратното — въпрос на надмощие. Като ин и ян, а понякога е комбинация от двете враждуващи противоположности.
	— Спести ми цялата лекция, Катрин. Мъжете имат два мозъка. Повярвай ми, че понякога ни идват твърде много.
	— Не, мъжете имат един мозък, който винаги доминира; другият, от който се очаква да мисли и да разсъждава, се изключва в момента, в който се включи по-важният. А жените не спират да мислят — преди, по време на секса и след него.
	— От личен опит ли говориш?
	Тя мъдро реши да не ми отговаря. Понякога се държа вбесяващо.
	— И след като ме попита, Джун е тип баракуда. Имам предвид, във всеки смисъл на тази дума. Тя съблазнява мъжа, за да му демонстрира, че може да го има по всяко време, когато си поиска. Може би е свързано с нейните спомени за баща й, с някакво потиснато натрапчиво желание да обърне ролите на насилника и жертвата или на хищника и плячката, ако предпочиташ. Но нейното поведение е и демонстрация на превъзходство над жените около нея, начин да каже: „Аз мога да имам всеки мъж, когото поискам, включително и твоя“.
	Жените явно имат различни виждания по този въпрос. Имам предвид, че мъжете се отличават с един доста импулсивен възглед за секса, който, общо взето, започва и приключва със свършването. А жените могат да имитират оргазъм и независимо дали е истински или не, за тях това е едва средата на цялата история. Не знам кое е по-правилното схващане. Знам единствено, че така е по-интересно. И по-опасно.
	Превключих на задна скорост и изкарах колата от паркинга. После казах на Катрин:
	— Бих искал да видя и останалите снимки, когато се приберем.
	— Трябва да те предупредя, че е най-добре да не ги гледаш на пълен стомах.
	— Честно, Катрин. Сигурен съм, че вече съм виждал най-лошото, което хората могат да си причинят един на друг.
	— Това е било на война — отвърна тя. — Тези снимки са много по-ужасни.
	— Ще си стисна носа, докато ги разглеждам.
	— Добре, явно държиш да се смяташ за корав мъжага. Ще ти ги дам след вечеря. Има няколкостотин, които трябва да разгледаш. — Тя помълча и добави: — Между другото, Нелсън Арнолд ще пристигне от града с колата си. Той би искал да вечеряш с нас. Държи да се запознаете.
	— Няма ли си хеликоптер, като всеки друг уважаващ себе си милиардер?
	— Това са предразсъдъци, Шон. Не им се поддавай.
	В интерес на истината, тази сутрин бях проверил Нелсън Арнолд в интернет. Беше класически пример за бедното момче, което със собствени усилия е успяло в живота — или в бизнеса, което в Америка явно е същото. След като се беше върнал от Виетнам, беше използвал военната си стипендия, за да завърши университета „Рутгерс“, беше поработил няколко години в инвестиционното банкиране, за да изучи занаята, и след това беше започнал самостоятелен бизнес. Не беше включен в списъка на стоте най-богати хора на списание „Форбс“, но ако не беше развил съмнителния навик да хвърля един милиард долара на година, всяка година, за най-различни либерални благотворителни каузи, сигурно щеше да е там. Въпреки това богатството му се оценяваше на стойност между два и три милиарда долара, което за човек като мен, който преживява със заплатата си от армията, беше доста скандално приближение.
	Макар че посещаваше многобройни благотворителни балове и префърцунени соарета в Хамптънс, Палм Бийч и Давос, за разлика от повечето свръхбогати хора като него той очевидно изпитваше непоносимост към папараците и светските хроникьори. Източникът на чудовищното му богатство беше инвестиционен фонд с интересното название „Фонд на стария воин“. Беше вдовец — първата му съпруга беше починала преди десет години — и според няколко уебсайта, които се занимават с подобни езотерични глупости, в момента водеше доста активен социален живот, който включваше разнообразни холивудски красавици, няколко дами от политическата сцена и всякакви други впечатляващи жени, които привличаха вниманието му.
	Забелязал съм, че дамите изпитват силно влечение към мъже, които притежават яхти. Явно мореплаването им е в кръвта.
	— Кой ще плати сметката за вечеря? — попитах аз.
	— Ще си я разделим поравно.
	— Моля?!
	— Това е част от условията на договора ми с Нелсън. Той плаща за адвокатската работа, но нищо повече.
	— И аз ли трябва да спазвам този договор?
	— Това зависи само от теб.
	— Тогава му кажи, че обичам филе миньон със сос „Беарнез“.


>	10

	Катрин се оказа права. Нелсън Арнолд не беше това, което очаквах, но беше много по-страшен от онова, от което се опасявах.
	Като начало, той пристигна зад волана на собствената си кола, която не беше луксозен ролс-ройс или спортно ламборгини, а очукан и издраскан зелен форд таурус на около пет години. Дори нямаше кожена тапицерия. Нито пък, както бях очаквал, носеше италиански ръчно ушит костюм с подходящ чифт обувки „Гучи“ или дори костюм от колекцията на „Брукс Брадърс“. Вместо това беше с изтъркани сини джинси, избеляла памучна риза и доста износени туристически обувки — дърварски шик. Ако ви интересува, хората като мен са „облечени“ с дрехите си; богатите хора ги „носят“.
	Знаех, че трябва да е в края на петдесетте или в началото на шейсетте си години, но всъщност изглеждаше горе-долу на моята възраст. Имаше светла, леко прошарена коса, ясни сини очи, беше в много добра форма и по лицето му се виждаха достатъчно бръчки, за да изглежда то интригуващо, но не и старо или дори уморено. Разбира се, богатите хора могат да си позволят да изглеждат красиви и да поддържат младостта си, но аз останах с усещането, че в случая на Нелсън Арнолд това се дължеше повече на гените му, отколкото на грижи за външния вид.
	Той изскочи от колата си, целуна Катрин по бузата и протегна ръка към мен.
	— Радвам се, много се радвам — извика той и дори успя да прозвучи искрено. — Как предпочиташ да те наричам: Шон или „господин подполковник“?
	Стиснах ръката му.
	— Аз може ли да ти викам Нелсън?
	— В действителност приятелите ме наричат Нел.
	— Да, добре. Аз може ли да ти викам Нелсън?
	Той се усмихна и кимна, все едно искаше да каже, че това ще бъде една дълга вечер.
	Точно така, Нелсън — най-дългата вечер в живота ти.
	— Викай ми както искаш — отговори той.
	О, Нелсън, ще ти викам и още как.
	Тримата се качихме в колата му. Катрин седна отпред, вашият разказвач на задната седалка, а Нелсън — или Нел, ако предпочитате — зад волана. Погледнах го, докато той се взираше в мен в огледалото за обратно виждане. В крайна сметка отбеляза:
	— Приличаш ми на него.
	Захапах въдицата.
	— На кого?
	— На баща ти. Определено виждам силна прилика между вас.
	— Не знаех, че сте били приятели.
	— Не точно. Той ми беше командир. От шейсет и девета до седемдесета включително, във Виетнам. Командваше моята бригада. Баща ти беше там, нали?
	Очите ни се срещнаха в огледалото за обратно виждане.
	— Твоят старец беше истинско куче. Всичко трябваше да се прави точно по правилата, всяка вечер трябваше да се окопаваме по устав и непрекъснато ни правеше неочаквани проверки. Говореше се, че никога не спи — каза той и се засмя. — Никога не са ме стягали така.
	— Цял живот беше репетирал с мен — отвърнах аз.
	Нелсън не обърна внимание на тази забележка.
	— Не мога да кажа, че баща ти ми беше симпатичен, но определено го уважавах. Аз бях само младши сержант и никак не обичах да копая проклетите окопи, но на два-три пъти те ми спасиха живота. — Той помълча и попита: — Как е той?
	— Страхотно. Има автокъща в родния си щат. — Във връзка с топлите спомени на Нел реших да добавя: — И все не може да си намери продавачи. На хората им писва да се окопават всяка нощ.
	Той се разсмя. Явно бяхме на вълна спомени.
	— Спомням си онази нощ, когато го раниха. Беше тъмно като в рог, студено, от няколко дни валеше като из ведро — ужасна вечер за военна операция. Бяхме на патрул в планините и него го застреляха с… какво беше?
	— Арбалет.
	— Точно така — каза той и се усмихна. — С арбалет.
	Той отново се разсмя и този път аз се засмях с него. Баща ми скочил от хеликоптера, изпуснал си картата, навел се да я вдигне и някакъв виетнамец със страхотно чувство за хумор забил една стрела там, където слънцето не свети. И до ден-днешен, когато го попитат какъв е бил във Виетнам, баща ми отговаря директно: „Пълен задник“.
	Нелсън отби на един паркинг и ние зяпнахме, когато открихме, че се намираме в „Макдоналдс“ точно пред портала на академията „Уест Пойнт“. Той посочи към златната арка.
	— Обожавам тази верига. Още в края на седемдесетте си купих техни акции за няколкостотин милиона долара. И досега не съм продал нито една. Вече струват около три милиарда. Ям в „Макдоналдс“ всеки път, когато имам възможност. Някой има ли нещо против?
	— Не, много ми се искаше да хапна нещо с вкус на мърша — отговорих аз.
	Както можеше да се очаква, госпожицата със специалното отношение към тялото и духа му напомни:
	— Нали знаеш, че предпочитам да се храня по-здравословно, Нел?
	Нелсън паркира и излезе от колата. Както повечето милиардери, очевидно и той изобщо не се интересуваше какво предпочитат другите хора.
	Влязохме в „Макдоналдс“ и почакахме на опашка няколко минути, после Катрин си поръча някакви зелени неща, Шон си избра един мазен „Биг Мак“, а Нелсън си взе два двойни чийзбургера, голям шоколадов шейк, големи пържени картофи и накрая удари пет милиона долара на щанда, за да купи цялата закусвалня. Шегувам се. Разположихме се около една масичка в дъното и се заехме с храната. Нелсън внимателно разгледа моя „Биг Мак“, преди да се обърне към Катрин.
	— Как ти изглежда делото?
	— Все още е рано да се каже. Намираме се в проучвателната фаза.
	— Значи все още нямаш твърда позиция?
	— Такава, в която да мога да се закълна? Не. Петимата обвиняеми пеят, общо взето, една и съща песен, с няколко дребни вариации.
	Нелсън помисли върху това твърдение.
	— Значи смяташ, че са се уговорили за обща версия?
	— Да, определено са го направили — отвърна Катрин, като ровеше в салатата си и търсеше нещо, от което няма да получи сърдечен удар на момента. — Когато прочетеш записа от разследването, става очевидно. Но тази версия няма да издържи, разбира се.
	— Защо не?
	— Обичайният проблем на всички конспирации. Различават се в малките подробности. Засега не е проблем… но ще се превърне в такъв в съда, когато за пръв път ще трябва да отговарят под клетва и пет хрътки от обвинението ще започнат да ровят все по-дълбоко в търсене на несъответствия.
	— Ти така ли щеше да направиш? — попита той.
	Вече се беше заел с втория си чийзбургер. От пържените му картофи не беше останала и следа, а от чашата с шейка се чуваше онзи отвратителен звук, когато сламката стигне до дъното на течността. Какво щеше да ме посъветва госпожица добри маниери в тази ситуация? Да ям по-бързо, за да не се чувства като единствения лакомник на масата, или да го оставя да спечели състезанието по бързо ядене?
	— Точно така бих направила, Нел — отговори Катрин. — Всеки прокурор ще види тази възможност и ще се възползва от нея.
	— И какво ще стане после?
	От втория му чийзбургер вече не беше останало почти нищо и той все по-често поглеждаше към остатъците от моя „Биг Мак“.
	— Най-вероятно някой от тях ще бъде обвинен в предумишлено или непредумишлено убийство, а останалите в съучастничество. След около седмица и петте екипа на защитата ще започнат да притискат своите клиенти да сключат извънсъдебно споразумение за по-лека присъда, като се съгласят да свидетелстват срещу останалите. Колкото повече наближава датата на процеса, толкова по-силно ще бъдат притискани нашите клиенти.
	— Мислиш ли, че някой от тях ще се огъне?
	— Това може да се окаже разликата между десетгодишна и доживотна присъда. Да, според мен всичките ще обмислят тази възможност.
	— И какво ще правим тогава?
	— Не е ясно. Преди да дойде този момент, имаме още много работа. Например трябва да разберем точно колко уязвима е Лидия. Особено в сравнение с останалите.
	Стори ми се интересно, че Катрин реши да използва думата „уязвима“ вместо „виновна“, което беше действителният проблем. Нелсън изяде и последния си пържен картоф, преди да се обърне към мен.
	— И ти ли мислиш така, Шон?
	— Изобщо не ти влиза в работата какво мисля аз, Нелсън.
	Изражението му не се промени.
	— Защо смяташ така?
	— Защото двамата с Катрин не работим за теб. Ние работим за обвиняемата и въпреки че имаш повече пари от цар Мидас и плащаш хонорара на Катрин, аз получавам заплатата си от Чичо Сам. Освен това нямам навика да споделям секретна информация по делото с външни хора. Адвокатска клетва, нали разбираш?
	Очите му леко се присвиха.
	— Катрин не ти ли е казала?
	— Какво да ми е казала?
	— Аз също съм завършил право. В Юридическия факултет в Ню Йорк, така че съм от Адвокатската колегия в Ню Йорк.
	Той спря за малко, преди да изстреля и най-голямата новина.
	— Освен това съм включен като адвокат в състава на защитата.
	Аз погледнах към Катрин, която по някаква причина беше пропуснала да ми спомене тази малка, но съвсем не маловажна подробност, а в момента си беше намерила нещо по-интересно за гледане в другия край на закусвалнята. После пак се обърнах към Нелсън.
	— Не, Катрин не ми е споменавала.
	— Е, вече знаеш.
	— Да, вече знам.
	— Проблем ли ще бъде за теб?
	— Регистрира ли се във военния правен отдел, за да получиш право да представляваш обвиняемата?
	— Да, в момента, в който Катрин получи разрешение от Лидия да я представлява.
	— Участвал ли си в съдебен процес?
	— Завърших право по-скоро на майтап. Реших, че може да се окаже полезно в бизнеса… И се оказах прав.
	— Отговори на въпроса ми, моля те.
	— Не, никога не съм представлявал клиент в съда.
	— Имаш ли някакъв опит в наказателното право?
	— Не. Само в корпоративното. Но всеки адвокат трябва да започне отнякъде.
	— В такъв случай, не, това няма да представлява никакъв проблем за мен.
	Нелсън сигурно улови леката саркастична нотка, която вероятно се беше промъкнала в гласа ми.
	— Успокой се, Шон. Не очаквам да изнасям пледоарии в съда. Ще оставя това на професионалистите — на теб и Катрин. Не участвам в този процес за реклама, нито пък имам претенции да ставам прочут граждански адвокат като Кларънс Дароу или Алън Дършовиц.
	— Тогава защо го правиш?
	— Защото вярвам в тази кауза.
	Погледнах към Катрин, която отново не отвърна на погледа ми. Този път беше посветила цялото си внимание на златната арка пред закусвалнята, все едно там се пазеше ключът към тайната на живота. Дадох си сметка, че именно тя беше организирала тази среща на четири очи и сега се наслаждаваше на всеки миг от нея. Споменах ли вече колко манипулативна може да бъде понякога?
	Отново се обърнах към Нелсън Арнолд.
	— Не знаех, че има някаква кауза.
	— Предполагам, че ти дължа обяснение — каза той и ме погледна в очите, преди да продължи. — Аз бях по собствено желание във Виетнам. Участвах във войната като доброволец. Ходих там два пъти поред. Записах се още веднъж, след като служих при баща ти. Той беше вдъхновяващ командир. Смятах, че това е мой патриотичен дълг.
	— Браво на теб, Нелсън. Родината ти благодари, както и всичките ти сънародници и лично аз самият. Спечелил си правото си да станеш отвратително богат.
	— Знаеш ли, Шон? И аз мисля така — каза той и се наведе към мен. — Имам два медала „Пурпурно сърце“ за наранявания по време на военна служба и една „Сребърна звезда“ за храброст в бойни действия срещу врагове на Съединените щати. Прекарах три месеца във военнополева болница, докато се възстановявах от раните си. И сега вярвам, че съм заслужил с кръвта си да попреча на историята да се повтори — грозната история, която преживях аз.
	— Коя част от тази история те притеснява?
	— Голяма част от нея. Лъжите, некадърното управление на Вашингтон, катастрофалната стратегия. Не знаех за тях, докато се свивах в окопите и се молех да не ме застрелят. Но след това разбрах, че са ме използвали. Мен и още десет милиона други момчета, някои от които са сред живите, а други — не.
	— И Лидия Едълстън ще бъде твоето изкупление?
	— Не го виждам точно по този начин.
	— Помислил ли си изобщо за възможността тя да е виновна? Знам, че тази мисъл не е приятна, но фактите — във вида, в който ги знаем засега — със сигурност подкрепят подобна вероятност.
	— В този случай вината и невинността може да се окажат взаимозаменяеми понятия.
	— Защо точно тя и защо точно сега?
	— Защо не тя? И можеш ли ми предложиш по-добър момент от настоящето?
	— Ти ми кажи, Нелсън. С коя част от твоето минало е свързана тя?
	Той замълча, за да помисли как да отговори на този въпрос. Както и аз. Войната във Виетнам беше станала причина за повече горчиво разкаяние от всяка друга, която бяхме водили в нашата дълга, кървава национална история: разкаяние от страна на политиците, от страна на обществото и най-вече от страна на онези, които бяха изпратени в джунглите, за да се сражават срещу един решителен враг и да преживеят лично ужасите на битката в далечната непозната земя, която не бяхме успели да спечелим.
	Собственият ми баща се беше върнал с перфорирано дебело черво, специална възглавничка за сядане и твърда решимост да продължи с живота си. Бе приел офицерската си пенсия с 80% инвалидност, бе оставил миналото зад гърба си и се бе заел да продава стари коли — макар и със сигурност да не си беше мечтал за такава кариера, докато беше обикалял залите на академията „Уест Пойнт“.
	Баща ми никога не говореше за миналото — освен когато искаше да пусне шегата за това, че се е върнал като „пълен задник“ от Виетнам — и се отнасяше към спомените си със закаления стоицизъм на професионален войник. Когато се събираше с бойните си другари, те си разказваха истории, които най-често бяха доста смешни, а понякога абсурдни, но какъвто и гняв или кошмари да бяха останали у тях, за да ги измъчват, те ги държаха здраво затворени под похлупака на смеха и приятелството.
	Нелсън Арнолд очевидно беше от другата школа ветерани. Неговата война беше свършила преди повече от трийсет години, но по някакъв абсурден начин той продължаваше да се сражава в нея.
	Той се отърси от размишленията си и каза:
	— Лидия се появи в живота ми случайно, след смъртта на нейния адвокат. Нямаше нужда да бъде точно тя, но Лидия е идеална.
	— Идеална за какво?
	— За бога, Шон. Тя е младо и глупаво момиче от провинцията, на дъното на командната верига, а сега е изправена пред военен съд заради скандала, предизвикан от други хора.
	Вместо да споря по тези въпроси, зададох един по-конкретен въпрос:
	— А тя знае ли, че гледаш на нея като на някакъв символ? Заплашва я доживотна присъда, Нелсън. Според мен тя има право да знае, че единият, а може би двама от нейните адвокати имат някакъв друг дневен ред.
	Дори това обвинение да го притесни, той не го показа по никакъв начин.
	— Честно казано, не знам какво осъзнава тя. Аз вече й обясних лично какъв е моят интерес в нейния случай. Тя не изрази никакви оплаквания или колебания по този въпрос.
	Това, което Нелсън не каза — и което нямаше нужда да казва, — беше, че Лидия не притежаваше нито съобразителността, нито здравия разум да осъзнае каква сделка с дявола беше сключила. Съмнявах се, че Лидия изобщо беше в състояние да посочи Виетнам на картата, вероятно щеше да се изненада, че сме водили война там, и със сигурност не си даваше сметка за естеството на демоните и призраците от миналото, които измъчваха съзнанието на Нелсън. Беше класическа пешка — ограничена до един-единствен бавен ход, лесна за манипулиране и несъмнено заслепена от думата „милиардер“.
	Катрин реши, че това е подходящ момент да се намеси.
	— Мотивите на Нел не са проблем в случая, Шон.
	— За мен са.
	— Единственото важно нещо е качеството на защитата. Нел е обещал да финансира всичко, от което имаме нужда. Най-добрите експертни свидетели, всички съдебни разходи и хонорари, всякакви разходи за лабораторни изследвания и проучвания, които могат да ни потрябват по време на процеса. Това е забележителна проява на щедрост от негова страна.
	— А Нелсън съгласен ли е да не замесва в процеса личните си предразсъдъци и каузи?
	Нелсън не обичаше да говорят за него в трето лице, така че се намеси:
	— Нелсън може да говори за себе си.
	— Тогава кажи на Нелсън да ми отговори на въпроса.
	— Нямам никакво намерение да възпрепятствам най-добрата възможна защита.
	— Въпросът ми не беше този.
	— Това е отговорът, който ще получиш.
	Останалата част от вечерята, колкото и да беше кратка, премина сравнително приятно — с изключение на поведението на един от присъстващите, който ядосано гледаше грозните стени и не участваше в разговора.
	Ако не се смятаха неясните уверения на Нелсън, за мен вече нямаше никакво съмнение, че и двамата с Катрин възнамеряваха да използват този процес, за да отбележат няколко точки срещу държавната администрация и армията. Лидия беше общественото лице на скандала и процесът срещу нея щеше да се превърне в медиен спектакъл. С други думи, щеше да бъде идеалната възможност цялата национална военна стратегия да бъде поставена на подсъдимата скамейка.
	Колкото и да харесвах Катрин и да уважавах нейните убеждения и интелигентност, невинаги одобрявах тактиката й в съдебната зала и със сигурност не одобрявах двамата с Нелсън да се възползват от Лидия по този начин. Един добър адвокат по наказателно право играе пред една-единствена публика, съдебните заседатели, и всяко разсейване може да навреди на човека, от съдбата на когото се предполагаше да се интересувам — нашата клиентка.
	Докато наблюдавах разговора между Катрин и Нелсън, останах с впечатлението, че се случват повече неща, отколкото разбирам. Не смятах, че на Нелсън му харесваше един нищо и никакъв адвокат да му говори по този начин. В общия случай милиардерите се радват на повишено внимание — ако не и на откровено подмазвачество — по простата и очевидна причина, че всички играчки са техни. Освен това според мен хората имат склонност да смятат и може би дори да вярват, че натрупването на огромно богатство автоматично означава мъдрост, точно както военнослужещите проявяват склонност да свързват генералските пагони с блестящ ум и вещо ръководство. И двете предположения са погрешни. Генералските пагони като нищо може да са получени в резултат на това, че генералът е племенник на Чичо Сам или притежава отлични инстинкти на политик — т.е. дарбата да лиже задници. А един милиард долара в банката често не означава нищо друго, освен че собственикът им просто е по-алчен и безмилостен от останалите хора. Или е извадил по-голям късмет.
	Нелсън ме остави пред къщата, а след това двамата с Катрин отпрашиха „да разгледат забележителностите“, което беше евфемизъм за това да се измъкнат и да останат насаме, за да обсъдят любимата ми тема — мен самия.
	Катрин се беше обадила предварително и Имелда ме посрещна на вратата с двусмислено изражение и голяма папка, натъпкана с фотографии, които бяха съвсем недвусмислени. Това беше първата ми възможност да разменя няколко думи с нея на четири очи.
	— От колко време работиш с Катрин?
	— Защо питаш?
	— За да се намирам на приказка. Нали сме стари приятели.
	— Аха. От известно време.
	— Какво мислиш за този случай?
	— Шибан хаос. — Тя помисли малко, като въртеше език в устата си, пристъпи от крак на крак и реши да уточни: — Адски шибан хаос.
	Кимнах. Това е стар военен термин, който означава приблизително… всъщност има ли нужда от превод? Дисциплината в армията е като кислорода за тялото — и когато дисциплината отслабне, армията се превръща в разюздана пасмина. Момчетата са си момчета, а в този случай и момичетата са си момичета, предполагам, но този път нещата не си бяха останали в бара на офицерския клуб.
	Благодарих на Имелда за ценната перспектива, която ми даде, взех папката, направих си чаша кафе и се оттеглих в стаята си, за да разгледам шибания хаос със собствените си очи. Някой беше решил да организира фотографиите по дата и час. Предположих, че е била Имелда с характерната си ефективност, с която можеше да се гордее и пруската армия. Започнах от началото, когато действията на обвиняемите бяха притеснителни, но не и чак толкова непростими: Джун или Андреа танцуваха или се събличаха, съблазняваха затворниците със сексуални жестове, а нашата клиентка Лидия най-вече помагаше в унижаването им. Но с напредването на времето заниманията им ставаха все по-потресаващи, сексуално провокативни и по липса на по-мек израз за това, сексуално извратени.
	Към десетата нощ на игри и забави игрите бяха повече от забавите — ако изобщо можеше да се употреби тази дума. Много от затворниците вече бяха облечени с импровизирани костюми, от превръзки на слабините до къси поли, и много от тях бяха наплескани с тежък грим, подобно на участници в древноримска оргия. Момичетата се държаха все по-нагло във физическо и сексуално отношение, а Лидия се беше превърнала в по-директен участник, като често се присъединяваше към Джун и Андреа в събличането и съблазняването. Виждаше се и много пипане по места, на които не бива да се пипа.
	Забелязах и още нещо: в най-ранните снимки тези действия се съсредоточаваха върху един пленник — един-единствен нещастник, който понасяше тежестта на колективния тормоз. Но вечер след вечер броят на затворниците нарастваше и накрая в снимките вече участваха седем-осем затворници — цели групички от мъже с нещастни стреснати физиономии.
	Оставаха ми последните три нощи, когато реших да спра и да помисля. Въпреки декларирания алтруизъм от страна на петимата обвиняеми, ако се съдеше по израженията на жертвите и доволните физиономии на мъчителите им, целите и мащабите на тези нощни нападения вече далеч надхвърляха идеята за „обработване“ на затворниците преди разпит — ако това изобщо някога беше представлявало истинският мотив за тях, в което се съмнявах. Обвиняемите вече се занимаваха с откровени оргии. На снимките се виждаха плътските фантазии, на които се бяха отдали петима млади американци без никакви задръжки и никаква друга цел, освен да дадат форма на собствените си извратени желания, мании и обсесии.
	И още нещо: на петимата участници им ставаше все по-трудно да свършат; не в чисто физическия смисъл на думата, макар че и това със сигурност беше възможно, а в подсъзнателно, психосексуално отношение. Приличаха на скромна женена двойка, която започва с мисионерската поза, но после решава, че малко разнообразие не вреди и постепенно преминава през всичките 236 страници от „Кама сутра“, докато не стига до камшиците и веригите, любителските клипчета със садо-мазо изпълнения и качването им в интернет. И във връзка с тази мисъл от първите нощи в затвора „Ал Басари“ имаше само по няколко снимки, но колкото повече напредваха изпълненията, толкова повече се увеличаваше и документацията за тях — докато в една особено палава вечер не се стигаше до трийсет отделни фотографии.
	Въпросът беше защо? Имам предвид, защо задълбочаването на извратеното им поведение беше свързано с нарастващо желание то да бъде документирано? Тези хора определено не бяха наред. Дани Елтън и Майк Тилър винаги бяха зад обектива на фотоапарата — или фотоапаратите. На някои снимки се виждаше единият или другият от двамата, но никога и двамата едновременно. Няколко пъти забелязах снимки на момичетата, заети с някаква определена дейност, които бяха направени от различни ъгли, така че определено бяха използвани два отделни фотоапарата от двама отделни фотографи.
	В интерес на истината, не изгарях от желание да продължа с последните три нощи. Както вече споменах, към този момент перверзните бяха достигнали до отвратително равнище. Въпреки това най-лошият възможен момент да видя тези снимки за пръв път щеше да бъде по време на военен съд, зяпнал пред съдебните заседатели, така че продължих.
	Дамите вече бяха започнали да употребяват играчки и инструменти и да принуждават затворниците да вземат активно участие във все по-отблъскващи действия — от орален секс и чукане помежду им до вкарване на играчки в различни отверстия. Някои от участниците бяха с разкървавени носове, синини и контузии, които свидетелстваха, че когато не бяха успявали да ги убедят със сплашване, бяха използвали груба сила. Снимката, на която Лидия пикаеше върху лицето на мъжа, беше направена две нощи преди последната. Представете си какво следваше после.
	Беше ясно, че играта е описала пълен кръг — в началото момичетата бяха изпълнявали ролята на участнички в нея, но сега гвоздеят на програмата бяха затворниците. Не беше толкова ясно какво беше правила Лидия по време на тези последни две нощи в театъра на ужасите. Тя не се виждаше на нито една снимка. Андреа и Джун от време на време се появяваха, като сочеха към някаква определена дейност, крещяха нещо, усмихваха се, смееха се и се наслаждаваха на играта, но Лидия не беше с тях. Имаше някаква надежда това да означава, че не беше присъствала тогава, макар и да подозирах друго.
	Прибрах и последната фотография в папката и се облегнах, за да си поема дъх. Общият брой на снимките беше 406, все отделни моменти във времето, от които човек можеше да се опита да си представи какво се беше случило между тях.
	Фотографията запечатва един-единствен миг, без придружаващи реплики или сценарий, но ние разполагахме с цял колаж от шокиращи образи, които разказваха една пълна история, макар и подлежаща на интерпретации. Ако една снимка наистина струва колкото хиляда думи, 406 снимки бяха равносилни на информационно претоварване — безброй малки мистерии, които задълбочаваха и усложняваха основната загадка за онова, което се беше случило там.
	Оставих папката на нощното си шкафче, изгасих лампата и пак се върнах към тази загадка. Нищо в личната или професионалната биография на Андреа Майърс, Джун Джонстън или Лидия Едълстън не подсказваше за склонност към подобно извратено и отвратително поведение. Едно момиче от провинцията, едно момиче от големия град и едно момиче от покрайнините на Синсинати, толкова различни едно от друго в културно, социално и физическо отношение, колкото изобщо беше възможно. Но в дългата си кариера в областта на наказателното право бях научил един урок: онова, което виждаме първоначално, е само сянка от истината. А в този случай имаше твърде много образи и твърде многобройни престъпления — тормоз, мъчения, изнасилване, разнообразни нарушения на Женевската конвенция и дори убийство.
	Легнах си, започнах да броя овце и се опитах да излича тези 406 образа от съзнанието си, преди да заспя. Но според мен не бях успял, защото, когато се събудих на следващата сутрин, всички овце бяха потни и капнали от умора.


>	11

	Не съм от хората, които си падат по обилните закуски, и Имелда го знае, но въпреки това беше подредила на масата цяло пиршество от омлети, пържени картофи със сирене и мазна овесена каша в южняшки стил. Беше ми достатъчно само да я погледна, за да си отбележа наум да отида на преглед при кардиолога.
	— На нищо не приличаш — каза ми тя, когато слязох по стълбите и влязох в кухнята.
	— Благодаря.
	— Просто ти казвам.
	Тя се обърна към печката, за да довърши нещо. Чувах как Катрин трополи на горния етаж, докато се облича, приготвя и каквото там още правят жените сутрин. Имелда се обърна към мен.
	— Какво мислиш за снимките?
	— Мисля, че ако допуснем да ги използват за доказателства в процеса, с нашите клиенти е свършено.
	Това беше правилният отговор от страна на един адвокат, но Имелда не го очакваше. Аз го знаех и тя реагира така, сякаш я бях раздразнил нарочно.
	— Имам предвид, защо според теб онези момиченца са се държали така?
	— Нямам никаква представа — отговорих искрено аз.
	После й преразказах няколко от теориите, в които явно вярваха Катрин и Нелсън, и завърших с неизменния хит:
	— Защото така са им заповядали? Защото са били притиснати да принудят затворниците да говорят?
	— Ами, ами. Глупости.
	— Аха — скръстих ръце на гърдите си и се облегнах на масата в кухнята. — Можеш ли да ми кажеш по-подробно какво имаш предвид?
	На това място би трябвало да спомена, че Имелда беше прекарала почти трийсет години в армията, преди да свали пагоните си веднъж завинаги. Тя не е особено привлекателна жена — по-скоро е пълна, пестелива с грима, сигурно никога не е била на професионален фризьор и вкусът й за цивилни дрехи, както и на много други войници, разглезени от носенето на униформа цял живот, е донякъде съмнителен. Точно в този момент например беше облечена с развлечен син анцуг, безформено горнище с емблемата на армията, бели чорапи и сандали, а косата й беше остригана толкова късо, че приличаше на зле облечен мъж с две безформени издутини, залепени на гърдите.
	От друга страна, армията никога не се е чувствала съвсем комфортно с присъствието на жени в личния си състав и правилата по отношение на женския външен вид, облекло и украшения — включително неща като носенето на обици, грим, подходящата дължина и прическа на косата и униформените поли — отразяват несигурността на една клаустрофобична институция със силна мъжка ориентация, която несигурно се променя, за да се адаптира към новите условия. По време на моите седемнайсет години военна служба правилата за външния вид на жените в армията се бяха променяли толкова много пъти, че трябваше да ги отпечатват с бързо съхнещо мастило. И подобно на много други жени, които бяха служили в армията през целия си живот, Имелда в крайна сметка беше решила, че външният вид и облеклото й нямат никакво значение, и се беше адаптирала към мъжките норми, които определяха и останалата част от нейния живот.
	И все пак тя си оставаше жена, с всички последствия от това — жена, която беше понасяла същото усещане за неудовлетвореност, напрежение и смесени очаквания, с които се бяха сблъскали Лидия, Джун и Андреа. Затова очаквах някакво зрънце мъдрост, някакво прозрение за женските импулси и различна гледна точка, която да ми разкрие цялата мистерия.
	След като натрупа няколко тенджери и тигани в мивката, Имелда заяви:
	— Това, което се вижда на снимките, е болна работа.
	— Несъмнено съм съгласен с теб. Но защо тези момичета са участвали в такива извратени дейности?
	— Глупав въпрос. Момичетата не са чак толкова различни от момчетата.
	— Какво искаш да кажеш?
	— Искам да кажа, че трябва да опознаеш по-добре тези момичета. Особено онова, което ви е клиент.
	Имелда ми обърна гръб и се зае да мие нещо. Казано по нейния неподражаемо възпитан начин, това означаваше, че разговорът ни е приключил. В този момент в кухнята се появи Катрин, облечена — за разлика от друг път — с къса пола и тъмна блуза с дълбоко изрязано деколте. Беше с черни обувки. Освен това не се беше скъпила на руж, червило и каквото там си слагат момичетата по очите в днешно време. За пръв път я виждах да изглежда толкова секси — имам предвид, че изглеждаше страшно секси — и долната ми челюст увисна, но тя само погледна часовника си и каза:
	— Имаме среща с коменданта на затвора в осем часа. Хайде, трябва да побързаме.
	На портала на „Уест Пойнт“ беше дежурен същият съвестен млад военен полицай. Той надникна в колата към Катрин и очевидно не се подведе по нейния привлекателен камуфлаж, защото вежливо отбеляза:
	— Днес изглеждате страхотно като за терористка, госпожо.
	Катрин му се усмихна също толкова вежливо и обяви:
	— Днес съм заложничка.
	— Аха. Е, за заложничка също изглеждате страхотно.
	— Не се шегувам. Този мъж ме отвлече.
	Той ме погледна.
	— Вярно ли е това, сър?
	— Не, тя лъже.
	Той погледна към нея.
	— Какво ще кажете за това, госпожо?
	— Защо иначе щях да бъда с него?
	— Ами… — Той се наведе към мен, за да ме разгледа по-внимателно. — Знаете ли какво, сър, тя има известно право.
	— Заради нея стреляха по мен — осведомих го искрено аз. — В Корея.
	— О, това звучи доста сериозно.
	— В стомаха — уточних аз. — Много болеше.
	— Добре, а тя извини ли ви се за това?
	— Не, но благодари на човека, който ме застреля.
	Военният полицай се намръщи и погледна към Катрин.
	— Нищо подобно — каза тя настоятелно, като подчертаваше всяка своя дума. — Той бърка завистта с благодарността.
	Мъжът ни махна да минем и ми отдаде чест, но според мен не изглеждаше много убеден.
	Обърнах се към Катрин и отбелязах:
	— Чувството ти за хумор се подобрява.
	— Защото прекарвам повече време с теб, Шон.
	— Благодаря ти.
	— Не беше комплимент.
	— Благодаря ти.
	— Чу ли какво ти казах?
	— Благодаря ти.
	Този път тя чу какво й казах.
	Продължихме в мълчание към учебния корпус на кадетите, където намерих място за паркиране на покрива на академичната сграда. От там тръгнахме пеша по един тротоар и бързо потънахме в море от кадети, облечени в сиви униформи, които бързаха от едно занятие към следващото. Не можех да повярвам колко млади, възторжени и интелигентни изглеждаха. Човек едва ли не беше готов да повярва, че „Уест Пойнт“ е университет като всеки друг, докато не видеше кадетите, които приличат на последните запазени екземпляри от някаква по-ранна, праисторическа епоха — спретнати, стегнати, с открити лица, почти стряскащо еднакви както в облеклото, така и във външния си вид.
	Но както и много други неща в армията, това е илюзия. Момчетата и момичетата в „Уест Пойнт“ не са по-различни, не са по-добри и със сигурност не са по-лоши от хиляди други студенти в цялата страна; в тях горят същите младежки страсти, объркани амбиции и нетърпение да се дипломират, така че да могат да продължат с живота си. Но те са избрали да се занимават с нещо съвършено различно, след като завършат — и точно това ги отличава от всички останали младежи от тяхното поколение.
	Както и да е, според правилата в армията всеки кадет се чувстваше задължен да ми отдаде чест; да им отговарям съвсем скоро стана първо досадно, а после и уморително. Отдаването на чест е особена традиция, уникална за армията — военният еквивалент на тайното ръкостискане в окултните общества или потупването по задника на професионалните футболисти. Отдаването на чест е както жест, така и символ, който датира отпреди хиляди години, от епохата, когато воините са се наричали рицари и това звание е носило със себе си качества като добродетел, смелост и благородство. Тогава рицарите са носели брони и шлемове и са вдигали едната си ръка, за да повдигнат забралото, за да могат да видят лицата си, докато се разминават. И винаги са го правили с дясната ръка, с която се държи мечът, така че да покажат, че имат мирни намерения и не крият заплаха в себе си.
	Но в армията, съвсем типично за тази институция, този добронамерен жест е превърнат в задължително изискване и тъй като по-нисшите чинове са длъжни винаги да отдават чест първи, в поздрава вече има и елемент на подчинение. Но явно никой няма нищо против, докато не се озове — като мен — във водовъртеж от кадети, които му отдават чест.
	Минахме между няколко големи постройки от сив камък и стигнахме до сградата на администрацията на военната академия. Наоколо се въртяха толкова много адвокати, обвиняеми и свидетели, че академията беше принудена да жонглира с всички налични кабинети, за да осигури място за провеждането на срещите между тях.
	И отвън, и отвътре сградата сякаш беше излязла от готически роман от деветнайсети век — с големи прозорци с арки, безкрайно много стар махагон, високи тавани и красиви полилеи. По същия начин изглеждаше и дамата, която ни посрещна на входа и ни придружи по едно дълго стълбище и по няколко коридора. Беше доста слаба и източена, със сурово намръщено лице, сложна прическа и… на кого му пука всъщност?
	В края на една лъскава дълга маса за заседания ни очакваше пухкав очилат подполковник с оредяваща посивяла руса коса, табелка с фамилията „Егърс“, емблема с кръстосани пистолети на военната полиция на пагоните си и всички тревоги на света, изписани на лицето си. Предишната вечер бях прегледал набързо личното му досие и бях запомнил, че малкото му име Пол. Беше изпълнявал длъжността комендант на затвора „Ал Басари“, беше завършил „Уест Пойнт“ през 1982-ра, беше се уволнил от активна военна служба след пет години в армията и беше останал в Националната гвардия. А сега беше изправен пред вероятността цялата му кариера, репутацията и може би дори животът му да отидат по дяволите.
	Двамата с Катрин бързо се представихме и се настанихме на местата точно срещу него. После поведохме повърхностен разговор, който продължи няколко минути. Пол Егърс беше привикан като свидетел от състава на обвинението във всичките пет процеса и от свитите му рамене и предпазливия му тон ставаше ясно, че според него и двамата с Катрин не бяхме на негова страна.
	След като изгубихме достатъчно време във фалшиви любезности, аз си придадох суров вид и му зададох следния въпрос:
	— Ще ни разкажеш ли как протече кариерата ти, след като завърши „Уест Пойнт“?
	— Бях разпределен на служба през осемдесет и втора година, заминах да завърша артилерийски курс по противовъздушна отбрана и след това бях изпратен в ракетен батальон в Германия за три години…
	И прочие, и прочие. Подробностите не бяха особено вълнуващи или важни за нашия случай, така че ето ви съкратената версия: Пол се беше оженил за любимата си от гимназията в кадетския параклис три дни след завършване на академията и нито на него, нито на нея им беше харесал животът в армията, така че той се беше уволнил, беше изпробвал няколко различни цивилни професии и най-сетне се беше записал в Университета в Синсинати, за да се дипломира като софтуерен инженер. Беше останал в армията като резервист в продължение на четири години, след като се беше уволнил от активна служба, а след това се беше прехвърлил в Националната гвардия. Твърдеше, че го е направил, за да продължи да служи на родината си, макар да подозирах, че възможността за месечна пенсия и пълни обезщетения също бяха изиграли някаква роля за това решение. Както и много други военнослужещи от Националната гвардия от онази епоха, той сигурно изобщо не беше очаквал да го изпратят на мисия във военна зона и беше приветствал изненадващото си назначение със същия ентусиазъм, с който би посрещнал внезапната поява на гигантски болезнен хемороид.
	Пол ми направи впечатление на интелигентен, леко разхвърлян човек и ако трябва да бъда честен, според мен имаше доста скучен и ограничен характер. По жаргонно казано, беше типичен зубър.
	Помислих си, че ако отворя архивите, за да разгледам академичното му досие като кадет, ще открия отлични академични оценки, липса на всякакви дисциплинарни наказания, слаба популярност сред останалите кадети и един-единствен проблем — физическата подготовка. Имаше тесни рамене, кльощави ръце и голям задник, балансиран от тежко шкембе, което преливаше над колана му — заприлича ми на круша, облечена в камуфлажна униформа.
	В интерес на истината, от Пол се излъчваше горе-долу толкова авторитет, колкото от някой клепоух бийгъл. Дори гласът му беше тих и безизразен, а освен това леко фъфлеше.
	Той продължи с разказа за израстването си в кариерата, кулминацията на което беше избирането му за командир на батальон от военната полиция, който беше пръснат в десетки населени места в три различни щата — организация, която щеше да бъде напълно недопустима в редовната армия, но беше доста често срещана в Националната гвардия.
	Преди да ни отегчи до смърт, аз го прекъснах, за да попитам:
	— Какво предизвестие получи, преди да изпратят твоята част в Ирак?
	— Ами… около шейсет дни — тежко си пое дъх той, сякаш беше болезнено дори да си спомня за това. — Всичко беше такъв хаос.
	— По какъв начин? — попита Катрин.
	— В началото работата се състоеше предимно от проверка на персонала. И разместване, нали разбирате — за да се запълнят празнините. Около една трета от моя батальон се оказа негодна за участие в бойни действия.
	Той се загледа в празното пространство.
	— Да… мисля, че бяха толкова. Около една трета.
	— Звучи ми като доста голям процент. Защо толкова много?
	— Обичайните причини за Националната гвардия. Здравословни проблеми, бременност, семейни усложнения. Освен това, тъй като бяхме определени за охрана на мъжки затвор, всички жени от военната полиция трябваше да бъдат разпределени на друго място.
	— Значи си заминал с много хора, което не си познавал дотогава? — предположих аз.
	— Да го кажем така — отвърна той и намести пълния си задник по-напред на стола. — До последната минута качваха нови хора в автобуса, с който отидохме на летището.
	— Беше ли служил в затвор преди това? Имам предвид, лично ти.
	Последва нова дълга пауза, в която той сякаш гледаше в празното пространство. Дадох си сметка, че подполковник Пол Егърс, макар и да беше изпълнявал длъжността комендант на затвора по времето на въпросния скандал, в момента не беше подведен под никаква отговорност и не беше изправен пред вероятността да получи сериозно дисциплинарно наказание. Макар че кариерата и репутацията му бързо потъваха, той все пак беше прослужил двайсет години и щеше да се уволни с непокътнат чин, солидно натрупване от доживотни обезщетения и без опасност да опетни името си с наказание по член 15 или още по-лошо, присъда от военен съд.
	Но нямаше как да не си дам сметка и за нещо друго, както със сигурност и той самият правеше точно в този момент. Това комфортно състояние можеше да се промени всеки миг по прищявка на армията. Ако предпочитате да се изразя по-вежливо, Пол Егърс беше попаднал в една от онези ситуации, където верността към институцията означава реципрочна лоялност от страна на институцията. По-грубо казано, армията беше стиснала топките на Пол Егърс с голямото си зелено менгеме. Налагаше му се да действа внимателно, иначе щеше да бъде уволнен при съвсем други обстоятелства — позорно, по бързата процедура, без право на нито една от привилегиите, с които се ползват американските ветерани с добро име.
	Той не си го призна директно и вместо това обясни:
	— Бих казал, че армията ми даде добра основа за тази работа. Образование в „Уест Пойнт“, повече от двайсет години обучение и опит в ръководенето на хора и допълнителното преимущество на великолепните курсове на военната полиция.
	Пълни глупости. Отговорът на Егърс дословно съдържаше онова, което му беше казал да отговаря някой апаратчик от Отдела за връзки с обществеността или някой мазен адвокат — с други думи, точно онова, което аз самият щях да го посъветвам да направи. Изкушавах се да погледна зад гърба му, за да проверя дали в задника му не беше напъхана ръката на кукловода.
	Катрин не се стърпя да заяви очевидното:
	— Това са глупости.
	Тази груба оценка явно изненада Егърс.
	— Моля? — попита той.
	— Много добре ме чу, подполковник. Нито ти, нито твоята част сте били подготвени както трябва да охранявате затвор във военна зона. Батальонът ти е бил съставен от различни части в последния възможен момент, преди да ви хвърлят в една мисия, за която лично ти си бил напълно неподготвен.
	Пол Егърс вече клатеше глава.
	— Не е така. Да, имаше няколко войници, които не притежаваха достатъчно опит, но като цяло моята част беше отлична.
	И като че ли имахме нужда от допълнително пояснение, той добави с най-искрен глас:
	— Добри офицери, способни сержанти и отлични войници.
	Катрин изглеждаше готова да му се нахвърли и да го удуши, както само тя си може, но аз побързах да се намеся:
	— Доколко познаваше сержант Дани Елтън?
	Егърс изглеждаше едновременно облекчен от смяната на темата и притеснен от новата.
	— Не много добре — отговори той и бързо поясни: — В интерес на истината, Елтън беше един от войниците, които бяха зачислени в моя батальон в последния момент.
	Катрин отвори уста, за да се върне на предишната тема, така че аз повиших глас:
	— Беше ли се срещал с него, преди да се разбере за този скандал?
	— Предполагам.
	— Това „да“ ли е или „не“?
	— Ами… да. — Той се повъртя на стола си и добави: — Но не го помня оттогава. Той е от онези войници, които… ами просто не оставяше кой знае какво впечатление.
	— Според неговото досие той е бил проблемен войник с добре документирани проблеми по отношение на дисциплината и изпълнението на заповеди. Кой го е назначил за началник-смяна в цялото крило?
	— Не си спомням точно.
	— Опитай се да си спомниш.
	— Може би взводният му командир или старши сержантът. Не знам. Такива решения се вземаха много под моето ниво.
	— Не трябваше ли да го одобриш? Контролирането на цяло крило е голяма отговорност, която обичайно се възлага на военнослужещи с по-висок чин от Елтън. А ти си бил комендант на затвора.
	— Ами, да, сигурно съм го одобрил. Но тези временни назначения бяха формални. Някакъв лист хартия, който е минал през бюрото ми. Никога не ми оставаше достатъчно време, за да разглеждам всеки случай.
	— Защо?
	Той ме погледна.
	— Случвало ли ти се е да управляваш затвор във военна зона?
	Въпросът беше подвеждащ, както и изражението му, така че го оставих да продължи:
	— Всеки ден в затвора имаше почти девет хиляди души. А в допълнение трябваше да командвам и пълен батальон от триста и осемдесет военнослужещи. Трябваше да се уверя, че всички са нахранени и настанени, да обработвам пристигащите и заминаващите. Да организирам подаването на електричество в една държава в състояние на гражданска война. И тъй като нямахме водопровод, отходни канали или течаща вода, трябваше да отговарям и за походни тоалетни, в които да се изхождат десет хиляди души, както и питейна вода, с която да си мият зъбите. Тези и много други подобни задачи заемаха целия ми ден. Освен това трябваше да надзиравам цивилните доставчици, да присъствам на чести заседания на щаба и командването в Багдад, да се справям с персонални проблеми на личния състав, да осъществявам координацията с военното разузнаване… — Той спря и ме попита, според мен малко излишно: — Нужно ли е да продължавам?
	— Тежка служба — отбелязах аз.
	— Тежка? Ако имах късмет, можех да спя по три часа на нощ. Както и всички офицери по цялата верига. Всички ходехме като зомбита. А имаше и непредвидени неща, разбира се — неочакван обстрел с минохвъргачки или когато умре някой затворник, или когато някой от моите хора умре или е тежко ранен, или когато изведнъж пристигнат стотици нови затворници наведнъж и се налага да… Нека просто да го кажем така: никога не беше скучно.
	Егърс ме погледна със саркастична усмивка.
	— Така че, не, Дръмънд. Не, не съм обърнал особено внимание на един сержант, който е управлявал едно от многобройните крила на затвора под мое командване.
	— А трите жени, които са замесени в случая? Лидия Едълстън, Джун Джонстън и Андреа Майърс? Познаваше ли ги?
	— Бог ми е свидетел, за пръв път чух имената им, когато започна тая лудница.
	— Но те са имали свободен достъп до затвора. Това не е ли необичайно?
	— Какво имаш предвид?
	— Не би трябвало да ти обяснявам какво имам предвид, подполковник Егърс. Три жени, служителки от „Личен състав“, които дори не са в състава на твоя батальон, но въпреки това са можели да влизат и излизат по всяко време и да се размотават в крило за лица от мъжки пол. Това говори за забележителна разпуснатост и очевиден срив в дисциплината и ръководството на затвора. Те са влизали в твоя затвор късно през нощта, за да участват в шокиращо невъздържани действия, и въпреки това никой не ги е хванал нито веднъж.
	Вместо да се опита да се защити или да даде някакъв смислен или конструктивен отговор, той просто сви рамене.
	— Да го перифразирам ли като въпрос?
	По лицето му се четеше очевидно раздразнение, когато отговори:
	— Добре де… да, предполагам, че може да се говори за пропуск в процедурата.
	— Защо? — попита Катрин.
	Той отново сви рамене.
	— Ситуацията не беше идеална. Никой няма право да очаква идеални резултати. Деветдесет и пет процента от работата в затвора се вършеше добре… имам предвид, достатъчно ефективно… и тук… ами в този случай… говорим за човешка грешка и… обикновено недоглеждане… Вижте, аз все още не знам как са успели да го направят онези три момичета.
	След като нито Катрин, нито аз отговорихме нещо на това несигурно, половинчато самопризнание, той заяви:
	— Самият аз имам три дъщери. По-големите са горе-долу на тяхната възраст. — Егърс се обърна към Катрин. — Какво може да накара едно момиче да се държи по този начин?
	Какво, наистина? Дълбоко се намръщих и го предупредих:
	— Подполковник Егърс, трябва да знаеш, че като свидетел на обвинението ще бъдеш подложен на кръстосан разпит от нас. Ние сме направили сериозно проучване на условията в „Ал Басари“ и резултатите от него са в крещящо противоречие с това, което ни казваш в момента. Разполагаме със свидетели, които могат и ще свидетелстват за истинските условия в този затвор. Нито госпожица Карлсън, нито аз ще бъдем снизходителни. Разбираш ли какво ти казвам?
	— Да… ъъъ… мисля, че да.
	— В такъв случай те съветвам сериозно да си помислиш, преди да започне този процес. Кариерата ти вече е съсипана. И макар че условията на пенсионирането ти може да са под въпрос, под въпрос е и репутацията ти като офицер и възпитаник на „Уест Пойнт“, както и самоуважението ти като съпруг и баща.
	— Нямам нужда от твоите лекции по отношение на репутацията, дълга ми или каквото и да било, Дръмънд.
	— Напротив, според мен имаш — възразих аз и се приведох към него над масата. — Няма никакво съмнение, че онези петимата са се държали осъдително. Но остава сериозно съмнение доколко действията им не са били повлияни от условията в затвора, скандалния недостиг на служители и евентуалната намеса на началниците им.
	Както и бях възнамерявал, тази лекция толкова го ядоса, че той се наведе напред на стола си, докато лицето му не спря на пет сантиметра от моето — изражението му се скова, очите му се превърнаха в цепки и за пръв път от началото на разговора в гласа му прозвуча истинска емоция.
	— Тези три шибани кучки изобщо не ми бяха подчинени, Дръмънд. Те съсипаха кариерата ми и посрамиха всички добри войници, които вършеха работата си при най-ужасните обстоятелства, които можеш да си представиш.
	Аз се изправих.
	— Предупреден си, подполковник Егърс. Ние можем и ще призовем толкова свидетели, колкото искаме. В „Ал Басари“ е имало много военнослужещи и много от тях са били под твоето командване. Не можеш да попречиш на истината да излезе наяве.
	Той отвърна на погледа ми, после извърна очи.
	Катрин не изглеждаше готова да си тръгне, но аз не й бях оставил друг избор, така че тя също стана и ме последва, макар че определено не изглеждаше щастлива от този факт. На излизане кимнах на Егърс, който беше останал седнал на мястото си с изражението на човек, който току-що е научил, че има мозъчен тумор и не може да се оперира.
	В момента, в който излязохме навън, Катрин се обърна към мен и ледено процеди:
	— Следващия път, когато решиш да проведеш някой разпит вместо мен, поне имай добрината да ме предупредиш предварително.
	Аз продължих по коридора, без да й отговоря. Тя помълча малко, после попита:
	— Защо изглеждаш толкова ядосан? Ти беше на прав път, Шон. Не биваше да се отказваш.
	— Защо, Катрин?
	— Знаеш защо. Той ще се измъкне, защото няма да разкрие истината.
	Аз я погледнах.
	— Какво направи ти след Единайсети септември?
	Тя помисли малко, преди да отговори.
	— Предполагам същото, което са направили всички останали.
	— И какво са направили всички останали?
	— Изпитах скръб, исках някой да бъде наказан и се молих за моята страна. И буквално аплодирах решението да атакуваме Афганистан.
	— Не всички останали са направили това, Катрин. Нашият шишко Пол Егърс е оставил жена си и трите си дъщери, хубавата си къща в покрайнините и всички луксове и удобства, които може да предложи Америка, и е заминал на фронта, вероятно за много по-малко пари, за да върши една отвратителна работа на едно дяволско място, където целият ти живот зависи от това дали някой бунтовник ще реши да насочи минохвъргачката си с един или два градуса по-нагоре или дали ще минеш с колата по грешната улица в грешния момент и ще се превърнеш в поредната жертва на някое импровизирано взривно устройство.
	— Разбирам, Шон. Но…
	— Няма „но“, Катрин, чуй ме. Ти или аз можем да го разкъсаме на свидетелската скамейка, но това не означава, че трябва да изпитваме удоволствие. Напротив, би трябвало да изпитваме срам, защото той е истински патриот, и макар че сигурно не се е справил както трябва със задачата си, все пак е бил там и е правил всичко по силите си в една ситуация, в която никой нормален човек няма да поиска да попадне доброволно.
	— Не искам нищо друго от него, освен да каже истината.
	— Не, искаш да каже истината такава, каквато искаш да я чуеш. Искаш да каже, че условията в онзи затвор са били отвратителни. Искаш да си признае, че се е провалил в работата си и така е накарал три млади момичета и двама мъже да направят онова, което са направили. Искаш да каже, че армията е искала Лидия да направи това и че Лидия не носи отговорност за собственото си поведение, сексуален морал или действия.
	— Ами ако е самата истина?
	— Значи е само част от истината.
	— Не се прави на наивен, Шон. Нашата работа като адвокати е да разкриваме истината, която може да бъде от полза за нашите клиенти.
	— Знам каква ми е работата, Катрин. Няма нужда да ми изнасяш лекции.
	Двамата продължихме мълчаливо още известно време, като размишлявахме за непримиримите си позиции, после Катрин ме попита:
	— Защо не го притисна повече за условията в затвора? Или за провала в неговото командване?
	— Така ли направих?
	— Знаеш, че е така.
	— Добре тогава. Защото той е изправен пред една невъзможна дилема и все още никой не го е накарал да вземе решение. Човекът се намира под непосилно напрежение — както лично, така и професионално — да обрисува работата си във възможно най-положителна светлина. Топките му са здраво стиснати от хората над него и той все още не е решил кое е по-важно — самоуважението или собственият му задник. — Заключих с думите: — Така или иначе, на този етап все още не знаем достатъчно, за да го пречупим.
	— Искаш да кажеш, че предпочиташ да го направиш, когато седне на свидетелското място?
	— Искам да кажа, че ще го направя, ако се наложи и това ще помогне на нашата клиентка. И не искам да му подсказвам отсега в каква посока ще поеме разпитът.
	Катрин помисли малко, после каза:
	— Добро решение. Всъщност нямам търпение той да седне на свидетелското място. Не останах особено впечатлена от него. Мога да си го представя като щабен офицер, но сякаш няма нужните качества за истински командир.
	— Не съм сигурен, че това изобщо е имало значение, Катрин. Започвам да оставам с впечатлението, че там е царял пълен хаос. Дори генерал Джордж Патън нямаше да знае какво да направи.
	— Е, добре дошъл на купона.
	Тези думи се оказаха подходящо въведение за случката, която последва. Точно пред нас от един вход изскочи някакъв възрастен, съмнителен наглед господин, размени бърз поглед с Катрин и се отправи към нас. Катрин веднага го прегърна и двамата си размениха въздушни целувки по бузите. Едва след това тя си спомни доброто възпитание и каза:
	— Мел, това е моят юридически съветник, подполковник Шон Дръмънд.
	Катрин се обърна към мен.
	— Мел Креймър. Той е журналистът, който извади наяве скандала в „Ал Басари“.
	Явно всичките нови приятели на Катрин си падаха по съкратените имена. Мъжът протегна ръка към мен, но аз май не внимавах — мисля, че бях твърде зает да изследвам качеството на въздуха, — защото последва неловка дълга пауза и той отдръпна ръката си. В действителност името на мъжа ми беше познато и още как, но не и лицето му, което беше грозно, набраздено от дълбоки бръчки, със следи от шарка и голям нос. Мъжът гонеше седемдесетте, имаше гъста и вълниста бяла коса и беше облечен твърде небрежно както за положението, така и за възрастта си — с избелял гащеризон и износен ловджийски елек с много джобове като на Дънди Крокодила, все едно беше тръгнал да се бори с носорози или да свали някой президент, като разкрие скандал в неговата администрация. Почудих се дали не носеше и памперс за възрастни.
	Освен това знаех, че Креймър беше репортер от старата школа, който се занимаваше с разкриване на скандали в армията и военни тайни още от времето на Виетнамската война. Вече се беше сдобил с една-две награди „Пулицър“ и продължаваше да работи на пълни обороти, да души за тайни и да възпламенява скандали. Присъствието му тук показваше, че беше решил да добави още един блестящ трофей към своята колекция. В неговите кръгове го смятаха за истинска легенда и му се възхищаваха, че успява да докопа вътрешна информация и да направи от мухата скандал, достоен да стои на първа страница във вестника три дни поред и да се превърне в слонски хонорар за бъдещата му книга на същата тема.
	В моите кръгове го смятахме за боклук и отвратителен планктон, който няма да се поколебае да продаде душата си и да подкопае устоите на родната си страна, за да се сдобие с малко лична слава. Спомних си стария лаф, че репортерите винаги си подсвиркват, докато са седнали на тоалетната чиния, защото това е единственият начин да не забравят коя дупка трябва да избършат накрая.
	Във всеки случай двамата с Мел си разменихме един кратък поглед и незабавно решихме, че се ненавиждаме. Той се обърна към по-дружелюбно настроената Катрин и театрално обяви:
	— Човече, цялата академия е влязла в извънреден режим на покриване на задниците.
	— Не те посрещат с откровеност и разбиране, а? — усмихна се със съчувствие Катрин.
	— Нищо подобно. Току-що изгубих два часа с някакво жалко човече от отдела за връзки с обществеността, което са докарали от Вашингтон, за да спасява ситуацията. Така ме подхлъзна, че сигурно трябва да отида да се прегледам дали нямам нещо счупено.
	Той се разсмя на собствената си тъпа шега — още един навик, който смятам за особено дразнещ. Катрин пък направи някакъв опит да обясни неприязненото ми поведение.
	— Аз дори не мога да накарам собствения си юридически съветник да ми каже какво е закусвал тази сутрин.
	Мел се разсмя и се плесна с ръка по бедрото.
	— Ей, знаеш ли каква е разликата между това да говориш с военен адвокат и с пациент, претърпял лоботомия? — После изрева отговора на собствената си гатанка: — На пациента поне му е останал половин мозък!
	Искаше ми се да му отговоря с вица за това как се спасява репортер от удавяне — като си махнете крака от шията му. Но вместо това събрах цялата си воля и вежливост и с голямо уважение му отвърнах:
	— Ходи да се шибаш, Мелвин.
	Усещах, че Мел беше от онези хора, които изпитват удоволствие да дразнят другите, затова реших да го ядосам, като му се усмихнах и дори успях да се засмея, все едно се бях пошегувал. Но всъщност всяка сричка, която му бях казал, беше съвсем на сериозно.
	Катрин се обърна към своето другарче.
	— Не му се сърди, Мел. Той не е голям почитател на Първата поправка.
	На което Мел отговори:
	— Сигурно не може да брои дотам.
	Това явно трябваше да се приеме за голям майтап, защото Мел едва не се напика в гащеризона си, толкова му стана смешно.
	Заклетите левичари явно бяха започнали да се забавляват за сметка на вашия разказвач и продължиха така още известно време, като се замеряха с шегички.
	Изведнъж ми хрумна, че може би се отнасям твърде строго и дори нечестно към тях. В крайна сметка Мел и Катрин изобщо не се чувстваха у дома си. Имам предвид, че понякога човек трябва да се постави на тяхно място, да им съчувства, да се опита да разбере какво изпитват в момента. Защото те двамата — брат и сестра по левичарско оръжие — се бяха озовали в тила на врага, така да се каже. Академията „Уест Пойнт“ беше цитаделата на военния устав и професионализъм, родното място — и в буквален, и в преносен смисъл — на всичко, заради което те ненавиждаха голямата зелена машина. В интерес на истината, беше съвсем естествено да изпуснат малко пара по този начин и аз трябваше да съм достатъчно мъж, за да преглътна гордостта си.
	Но както вече казах, те наистина се държаха като пълни задници. Издебнах първата пауза в разговора и се обърнах към Мелвин.
	— Наистина ли си първият, който е отразил тази история?
	— Аз бях, да — отговори той с тон, който говореше за исполинско его. — Аз публикувах първата статия и разпространих снимките.
	Беше време да дам един урок на Катрин и знаех как точно да го направя.
	— Може ли да те попитам откъде си се сдобил със снимките?
	— Естествено.
	— Добре тогава, кой ти ги даде?
	— Казах, че можеш да ме попиташ, Дръмънд. Но не и че ще ти отговоря.
	Той се разкикоти толкова силно, че за момент ми се стори, че ще се задави. Това щеше да е супер. Усмихнах се на шегата му.
	— Точка за теб, Мелвин. По електронната поща ли ти ги изпратиха?
	Той реши да си поиграе с мен.
	— Може и така да е станало.
	— От Ирак?
	— Не е невъзможно.
	— Мъж или жена ти ги изпрати?
	— Няма смисъл да настояваш, Дръмънд — поклати глава той.
	— Някой от командването?
	— Престани да ми губиш времето.
	— Получи ли някаква друга информация от същия източник?
	— Дъра, дъра, дъра.
	Мразя тази фраза. Това беше второ предупреждение за него.
	— Знаеш ли защо са ги изпратили по електронната поща точно на теб?
	— Предполагам, че е, защото имам известна… ами репутация на човек, който преследва и разкрива истината — отговори Мелвин и си придаде изражение на престорена скромност. — Иска ми се да вярвам, че точно това е била причината да изберат именно мен.
	— Но може да е имало и други мотиви?
	— Откъде да знам? Не мога да отговарям за мислите на моите източници.
	— Тогава кой ти е изпратил тези снимки? И каква допълнителна информация си получил по този начин, Мелвин?
	— Пак започна, Дръмънд. Някой път прочети Първата поправка, ще ти бъде от полза — отговори той със самодоволна усмивка и небрежно махване с ръка.
	Това беше последно предупреждение за него.
	— О, аз съм я чел, Мелвин. Както и останалата част от Конституцията.
	— Какво трябва да означава това?
	— Петата и Шестата поправка. Право на честен процес. Право на безпристрастни съдии и призоваване на свидетели. Контрол върху начина, по който се приемат веществени доказателства в съда. Значи някой ти е изпратил тези снимки и ти си направил всичко по силите си, за да ги публикуват на първите страници на всички вестници по света заедно със собственото ти име. И единствено ти знаеш откъде са дошли. Схващаш ли вече накъде бия, Мелвин?
	— Не съм сигурен — отговори той.
	В действителност Мел със смачканото ловджийско елече вече беше започнал да пристъпва от крак на крак и да си поглежда часовника, все едно долните му гащи току-що се бяха свили с три номера. Катрин ме хвана за лакътя и понечи да възрази срещу грубото ми отношение, но аз не й обърнах внимание, а се приведох към него, докато не се озовах на около петнайсет сантиметра от лицето му.
	— Много е просто, Мелвин. Ти си основният им обвинител, ти си ги изпратил в килиите, ти ще ги вкараш в съда. Ако не беше ти, никой дори нямаше да разбере за онова, което са правили. Ти си ги посочил и ти си осигурил доказателството, заради което ще ги осъдят. Така че те призовавам да се държиш като мъж и да обясниш как си се сдобил с тези снимки, кой ти ги е изпратил, защо и какво друго си получил заедно с тях.
	Мелвин вече изглеждаше така, все едно току-що си е спомнил за някакъв скандал в Белия дом, на който трябва да присъства на всяка цена, и беше започнал да се отдръпва от мен. Протегнах се и го сграбчих за ръката.
	— Кажи ми, че няма да се държиш като страхливото джудже, за което те смятам, и няма да се скриеш зад Първата поправка. Все пак, Мелвин, сигурно вече си получил още един „Пулицър“, а може би и предложение за издаване на книга или дори за филмовите права по нея. И цената за това, че си се сдобил с още малко слава и пари, са доживотните присъди на петима млади хора. Честно ли е да ги хвърляме на вълците, без да разберем кой ги е издал и защо? Наистина ли е честно да захвърляме Петата, Шестата и Четиринайсетата поправка на боклука само за да защитим Първата? Имаш ли право да избираш по този начин, Мелвин?
	Катрин пусна ръката ми.
	— Остави го веднага, Шон. Той има пълно право да защитава източниците си.
	Но Мелвин вече беше чул предостатъчно и вирна лице към мен.
	— Слушай какво ще ти кажа, Дръмънд. Такива като теб ги изяждах за закуска още когато си бил в пелени.
	— Знаеш ли какво ме дразни най-много в хората като теб? — попитах го аз.
	— Не ме интересува.
	Той се опита да се отскубне от пръстите ми, така че затегнах хватката си и го дръпнах по-близо, като го принудих да се изправи на пръсти.
	— Точно това — казах му аз. — Фактът, че нищо не те интересува. Ти си драснал клечката, която е запалила този пожар, а сега обикаляш и гледаш как хвърлят труповете на кладата и се държиш така, сякаш единственото ти задължение е да отразиш този хаос. Ти си получаваш историята, още една точка за твоята легендарна репутация, а на тях — майната им. Ти погазваш техните права, за да защитаваш своите. Ти си страхливо джудже, Мелвин.
	С тези думи най-сетне пуснах ръката му и Мелвин се отдалечи, като разтриваше ръката си и тропаше с крака, като че ли изпълняваше някакъв гневен танц. В скоро време не очаквах да ме покани да изпием по нещо, освен ако моето питие не бе чаша с отвара от бучиниш.
	Двамата с Катрин не казахме нищо, твърде заети с мисли за различните източници на собственото си недоволство. Накрая тя се обърна към мен.
	— Той не го заслужаваше. Държа се невероятно грубо.
	Аз се обърнах да я погледна.
	— Откъде го познаваш?
	— Отразявал е някои от моите дела и винаги е писал отлични, много коректни статии за тях. Той е страхотен репортер. А ти се държа като конски задник, Дръмънд.
	— Не те ли притеснява, че той знае определени факти за нашия случай, които могат да ни бъдат от полза за клиентката, но е такъв егоист, че не иска да ни ги каже?
	— Не. Защо да ме притеснява? — отвърна тя доста неискрено. — Точно за това е Първата поправка. Тя служи на истината, като защитава анонимността на източниците.
	— Знаех си, че ще го кажеш.
	— Само да ти припомня, че не съм го казала аз, а Върховният съд. Мел не е длъжен… дори напротив, той е длъжен да не разкрива източниците на поверителната си информация. Това, което искаш от него, представлява нарушение на професионалната му етика.
	— Не виждаш ли колко си лицемерна, Катрин? Някакъв репортер, който ти е приятел, има право да укрива жизненоважна информация, която може да се окаже полезна за нашия клиент. Но ако го прави офицер от армията, при това по причини, които са също толкова валидни и много по-благородни и достойни за защита, ти искаш да му издереш очите.
	— Изобщо не е същото.
	— Ето го проблема с теб, Катрин. Ти дори не можеш да видиш двойния стандарт, който прилагаш.
	— Изобщо не е същото — настоя тя.
	— Права си, не е същото. Неговото право на слава и богатство, защитено от Първата поправка, срещу защитата на жизненоважните интереси на националната сигурност. Професионалната етика на един репортер срещу воинския дълг на един офицер към неговите другари, неговата служба и неговата родина, които ще му струват всичко.
	Е, пак бяхме изпаднали в патова ситуация. Не бяхме разрешили този въпрос нито в трите години, през които следвахме заедно в Юридическия факултет, нито през всичките години оттогава. И явно нямаше да го разрешим и сега.
	Катрин ме изгледа студено, после се отдалечи, като ме остави сам в дългия коридор. Две точки за Дръмънд. А аз се усмихнах след нея. Защото ключовете от колата бяха у мен. Три точки.


>	12

	Веднага след като се прибрахме в къщата след кратко напрегнато пътуване с колата, по време на което никой не проговори, аз се качих в стаята си и се обадих на Терънс О’Райли — вярната хрътка, която пазеше задника ми и този на нейно височество.
	Представих се и попитах:
	— Къде си в момента?
	— От другата страна на улицата, точно отсреща. Взехме под наем една стая в къщата с грозните сини капаци на прозорците.
	Дръпнах завесата, бързо открих с поглед единствената къща със сини капаци на прозорците и видях О’Райли, който ми помаха от втория етаж. Отвърнах на жеста, като му показах среден пръст.
	— Винаги съм казвал, че адвокатите имат стил — засмя се той.
	— Значи твоите момчета ни държат под око?
	— През цялото време.
	— Не съм ги видял.
	— Моите момчета са добри. Предполага се, че няма как да ги видиш. Когато влезете през портала, ви оставят. От там ви поемат военните полицаи от базата, но иначе през цялото време са с вас. Как беше вечерята в „Макдоналдс“? Поръча си „Биг Мак“, нали така? Внимавай за кръвното.
	— Успокоих се — казах му аз. — Има ли нещо ново по убийствата?
	— Не особено. На всички им е писнало и само се замерят с различни теории.
	— Коя е най-популярната?
	— Би трябвало да е тази за превъзбудените араби. Нали се сещаш — петте хлапета са обидили вярата им и са унизили мнозина от техните сънародници, но тъй като ги охраняват прекалено строго, техните адвокати ще платят цената вместо тях.
	— Ти подкрепяш ли тази теория?
	— Какво да не й подкрепям? Да убием всички адвокати. Това беше от Шекспир, нали? Литературна справедливост.
	Засмях се от учтивост.
	— Работата е там — продължи той, — че според тази теория те са вкарали в страната наемен убиец или са активирали спяща клетка, за да изпълни тази свещена мисия. И ако теорията е вярна, с вас е свършено.
	Смятах, че знам отговора на този въпрос, но все пак попитах:
	— Защо?
	— Защото в такъв случай убиецът е професионалист, вероятно със самоубийствени наклонности. Ще бъде съсредоточен като ракета с топлинно насочване. И също толкова труден за прехващане. Той няма да допусне никакви глупави грешки. Ще има издържана биография, перфектни документи и вероятно помощ отвътре, от някоя терористична клетка на територията на страната. Като събереш всичко на едно място, става почти невъзможно да го открием. — О’Райли направи кратка пауза и ненужно добави: — И още по-трудно да го спрем.
	— Ти вярваш ли, че е така?
	— Две перфектни убийства без никакви следи, свидетели и улики… освен онази бележка в колата, в която е убит майор Уайнстийн, която подсказва за омраза на религиозна основа. Как да ти кажа, изглежда ми доста вероятно.
	— На мен тази теория никак не ми харесва — отбелязах аз.
	Той се разсмя.
	— Пробвай с някоя друга — предложих аз.
	Той отново се разсмя, после каза:
	— Добре, ето ти теория номер две. С нея може би ще спиш по-спокойно.
	— Да я чуем.
	— Теорията е за някой откачалник, привлечен от светлината на прожекторите. Общо взето, типичен сериен убиец, който иска да вдигне голям шум и да се сдобие с мигновена слава. Имам предвид, че в момента по цялото земно кълбо се говори за хлапетата, които са тормозили затворниците, нали така? Теорията гласи, че някой откачен лешояд е решил да използва безплатно готовата реклама.
	— На кого му хрумна тази идея?
	— На психолозите на ФБР от централата в Куонтико, които съставят психологически профили на заподозрените.
	Помислих върху тази теория.
	— Знаеш ли вица за двамата ловци, които отишли на лов за елени и единият изведнъж се строполил на земята като мъртъв?
	— Не, кажи ми го.
	— Значи, другият веднага извадил мобилния си телефон и с треперещи ръце набрал номера за спешни случаи. Започнал да крещи, че другарят му е мъртъв, а жената от другата страна му казала да се успокои, да си поеме дъх и първо да се увери, че приятелят му наистина е мъртъв. След малко се чул изстрел, после човекът пак вдигнал телефона и казал: „Добре, току-що го застрелях в главата, така че вече със сигурност е мъртъв. Сега какво да правя?“.
	О’Райли се изкикоти.
	— Добре де, знам, наистина звучи малко измислено, но я си спомни за онзи откачен, който застреля Джон Ленън, или за онзи ненормалник, който се опита да направи покушение срещу Рейгън, за да покаже на някаква актриса колко я обича. Серийните убийци по определение не са в ред. Кой знае как точно им хлопат дъските, а?
	— Има ли някакви други теории? — попитах го аз.
	— Колкото си искаш. Но ако тази не ти харесва, не искаш да чуеш останалите, повярвай ми.
	— Може пък да искам.
	— Повярвай ми, подполковник. Всичко живо мята изпражнения по стената, за да види кое ще залепне. Честно казано, всичките са толкова шантави, че може да загубиш доверие в хората, които те пазят.
	— Кой ти каза, че ви имам доверие?
	От другата страна на линията изведнъж настъпи тишина, после О’Райли изкрещя:
	— Какъв е този, да му го начукам?!
	— Какво? Кой?
	— Нали се разбрахме да ни казвате, когато очаквате посетители?
	— Не очаквам никакви… За кого говориш?
	— На верандата… някакъв мургав тип… О, мамка му, има пистолет!
	Сърцето ми подскочи в гърлото, дръпнах завесата и надникнах от прозореца, но на верандата нямаше никого. Погледнах от другата страна на улицата и видях на прозореца на отсрещната къща един вдигнат среден пръст. О’Райли започна да се смее и аз също се разсмях. Беше си смешно, така де. После го попитах:
	— Познаваш ли някой си началник Ринзи?
	— Томи? Естествено, че го познавам. Защо?
	— Той е водил разследването за смъртта на генерал Пашаси, човека, когото са намерили мъртъв в килията му в „Ал Басари“. Какво можеш да ми кажеш за него?
	— Бива го. Старо куче, играе по правилата, открай време се занимава с такива престъпления.
	— Интелигентен ли е?
	— Е, не колкото Айнщайн. Но, да, Томи има глава на раменете си. Защо, ще се срещаш ли с него?
	— След около трийсет минути.
	— Ще ти дам един съвет. Томи обожава пица. С аншоа и ананас.
	— Сериозно ли говориш?
	— Да, знам. Иначе е типична италианска мутра, но баба му е от Хаваите. Странна работа, нали?
	Сбогувахме се и аз затворих. Двамата с Катрин явно не бяхме на едно и също мнение по отношение на начина, по който водехме разпитите, а освен това, както вече казах, подходът ни към стратегията на защитата беше крайно различен, така че реших да проведа този разговор без нея. Знаех, че тя ще се вбеси, ако разбере, че съм действал на своя глава, но исках да науча от началник Ринзи само фактите, без да позволявам на Катрин да се навлезе в любимата си територия — провала на армията.
	Трийсет минути по-късно отново спрях пред същата сграда от червени тухли, която бяхме посетили заедно с Катрин онзи ден. Ринзи ме чакаше на стъпалата пред главния вход, когато паркирах колата и излязох от нея с две големи кутии за пица от „Доминос“. Освен тях бях поръчал и шест пици с всичко, които да доставят на адреса на О’Райли и неговия екип. Винаги е добра идея да се погрижите хората, които ви охраняват, да са щастливи и доволни. А и по една случайност сметката за пиците беше платена от Нелсън.
	Двамата с Ринзи си стиснахме ръцете и той ме поведе навътре в сградата и по един коридор към някакъв кабинет в дъното. В кабинета цареше клинична чистота и обзавеждането беше минимално — явно беше просто временно място, където се беше установил, докато започне процесът. Ринзи се настани зад сивото метално бюро, аз дръпнах пред него един сив сгъваем метален стол, седнах на него с лице към облегалката и двамата отворихме кутиите си с пица.
	Ринзи остана приятно изненадан, когато видя върху пицата си аншоа и ананас.
	— Еха. Откъде разбра?
	— О’Райли ме охранява.
	Той натъпка половин парче пица в устата си и подхвърли с пълна уста:
	— Паднал ти се е Тери, а?
	— Бива ли го?
	— Да, става — отговори той и се замисли, като дъвчеше и преглъщаше шумно. — Изгубил е само двама… не, всъщност четирима души, които е охранявал.
	Погледнах го, за да проверя дали не се шегува, но изражението му беше съвсем сериозно.
	— В продължение на две години Тери се занимаваше с охрана в Багдад — обясни той и се зае със следващото парче пица. — Никой не е съвършен.
	— Като стана дума за това, как точно разбра за трупа в „Ал Басари“?
	— Обадиха ми се късно през нощта. — Той отхапа още едно голямо парче и продължи разказа си, докато го дъвчеше: — Офисът ми беше в Зелената зона, на около трийсет минути с кола от „Ал Басари“, ако разполагаш с въоръжен конвой и няма информация за бомби по пътя. — Ринзи се забави, колкото да преглътне, после добави: — Пътната обстановка в Ирак е съвсем друго нещо.
	— Кой ти се обади?
	— Секретарят от кабинета на коменданта.
	Ринзи довърши едно парче, после сложи следващите две едно върху друго, преди да се заеме с тях. Явно знаеше какво искам да узная, защото обясни:
	— Тялото било открито от сержант Хейли. Той извършвал рутинна проверка, погледнал в килията и отначало си помислил, че човекът спи. Много от затворниците спят почти през цялото време. Но после забелязал, че ръката на генерала е увиснала навън от спалния чувал, а миризмата… имам предвид, че в целия затвор миришеше на престояли изпражнения, но тази воня била още по-неприятна. Бил мъртъв от два дни.
	— Сержант Хейли пипал ли е нещо?
	Ринзи очакваше този въпрос и ме посъветва:
	— Като адвокат няма смисъл да дълбаеш в тази посока. Всичко е направено точно по устав. Хейли цял живот е служил във военната полиция, така че това не е било първото му убийство. Отключил килията, влязъл, проверил за пулс на китката, установил със сигурност, че генералът е мъртъв, излязъл на заден ход, сложил пазач пред вратата и накарал да ни се обадят веднага.
	Ринзи вече беше изял половината от пицата си, която беше от най-големите. Той затвори капака на кутията и се облегна назад, после избърса устата си с една салфетка и се потупа по корема. Определено не беше красива гледка.
	— Можеш ли да ми разкажеш точно какво направи, когато пристигна?
	— Първо отидох в кабинета на коменданта. Беше май петнайсетото убийство, което ми се налагаше да разследвам в този затвор, така че всички бяха наясно с…
	— Петнайсетото? — прекъснах го аз. — Това ли каза?
	Той кимна.
	— Виж, „Ал Басари“ беше истинска катастрофа. Не мога да ти го опиша. Да го наричаме „затвор“ е обида за останалите. Като начало, всяка седмица беше подложен на обстрел с минохвъргачки. Повечето затворници живееха на палатки извън сградата. Понякога загиваха по пет-десет души на седмица от снаряди, които бяха улучили палатките им. Освен това имаше и много убийства на затворници, извършени от други затворници.
	— По каква причина?
	— По всякакви причини. Някои сигурно ги очистваха по поръчка на бунтовниците. Например, когато някой започне да пее или когато е член на някоя конкурентна секта джихадисти, или просто знае прекалено много и бунтовниците се притесняват да не ги издаде. Точно както и в нашите затвори, иракчаните се организират на банди и групички, така че не е трудно да се вкара съобщение от външния свят и е още по-лесно да се намери човек, който да се наеме да извърши убийството. Мога да ти кажа, че цената за наемен убиец там е смешна — няколкостотин долара. Имаше и от типичните убийства за отмъщение, които се случват навсякъде по затворите. Но все пак говорим за Ирак — общество, което е основано на правото на отмъщение, — така че там ставаше още по-често. Няколко пъти се случваше и някой затворник просто да превърти и да започне да избива останалите. Не забравяй, че в „Ал Басари“ нямаше никаква система за подбор, така че заедно с нормалните затворници бяха затворени и абсолютни откачалки и доказани психопати.
	— Това ли си помисли, когато пристигна тогава?
	— Да, общо взето. Предишните пъти обяснението обикновено беше такова.
	— Можеш ли да ми опишеш какво видя, когато влезе в килията?
	— Нещо ужасно — отговори той и направи гримаса, за да подчертае думите си. — Няма как да ти го опиша както трябва. На първо място вонята. Към този момент… имам предвид, че трупът беше там почти от три дни. А в онази жега… в затворено помещение, при положение че газовете от разлагането вече бяха разкъсали стомаха и бяха отворили вътрешностите… нека просто да кажем, че никога не бях усещал такава воня от труп.
	Лицето му беше изкривено от спомена — или може би от вкуса на пицата му. Все пак беше човек, който обичаше да комбинира аншоа с ананас, така че вонята сигурно наистина е била чудовищна.
	— Знаеше ли кой е убитият? — попитах го аз.
	— Отначало нямах никаква представа. От кабинета на коменданта ми казаха просто за труп.
	— И какво стана после?
	— С мен беше Лени Блейзър. Тя се зае с огледа на мястото, а аз започнах да разпитвам личния състав.
	— И какво откри тя?
	— Жертвата бе напъхана в спален чувал на американската армия. Мъжът бе облечен с бельо, подгизнало от кръв. Лени взе проби от кръвта — всичката беше от него. Вдлъбнатините и охлузванията по китките и глезените му показваха, че е бил завързан с грубо въже, когато е умрял. Въжето е било свалено след настъпването на смъртта, преди да го пъхнат в чувала.
	— Откъде знаеш, че не е влязъл сам в този чувал?
	— По дедукция. Побоят, който е бил нанесен на Пашаси преди това, е бил твърде тежък.
	— Обясни ми.
	— И двата му крака бяха счупени, единият на многобройни места. Бяха строшени капачките и на двете му колене. Шест или седем ребра бяха счупени. Лицето му беше толкова размазано, че все едно го беше блъснал камион. Повечето му пръсти бяха счупени, както и единият му лакът.
	Вече бях прочел резултатите от аутопсията и списъкът на Ринзи съвпадаше с доклада от нея — минус няколко допълнителни наранявания по вътрешните органи и множество контузии. Но аз имах нещо наум, когато започнах да му задавам тези въпроси. Исках да се отпусне и да започне да им отговаря автоматично.
	— Значи предполагаш, че е бил твърде увреден физически, за да може да се намести сам в спален чувал?
	— Предполагам, че е изпитвал мъчителна болка — повече от достатъчна, за да не може да се движи. Две от счупените му ребра влизаха навътре в белите дробове. При две от фрактурите по краката костта стърчеше навън от кожата. Този човек бе умрял в агония.
	— И ти предполагаш, че е бил изтезаван?
	Без да се колебае, той отвърна:
	— Да, определено беше изтезаван. Човекът беше методично пребит до смърт и съзнателно налаган с някакъв тъп предмет, сигурно бейзболна бухалка. Защо? Ти как би го нарекъл?
	Не обърнах внимание на очевидния му опит за сарказъм, а вместо това много хладно заявих:
	— И така, предвид сериозните поражения по тялото му ти предполагаш, че смъртта му е настъпила в резултат на предумишлени и контролирани действия. По твоите думи, той е бил изтезаван.
	Томи Ринзи беше опитен офицер от ДКР, който отдавна се занимаваше с адвокати. Затова никак не му харесваше да говоря от негово име, макар че в този случай просто повтарях онова, което ми беше казал той, така че незабавно възрази:
	— Не съм казал това. Казах ти…
	— Каза ми, че е изтезаван.
	— Казах, че може да е бил изте…
	— Не, началник, заключението ти беше недвусмислено. Изтезание, без никакво колебание или съмнение. Нещо повече, ти го описа като „методично“ — значи побоят, нанесен на Пашаси, не е бил случаен или импулсивен. Било е хладнокръвно, систематично нападение, осъществено в резултат на логично взето решение. — Оставих го да помисли върху собствените си думи, после продължих: — Изтезание. Как точно достигна до това съществително?
	— Така ми изглеждаше.
	— Разбирам. Не е било така, а така ти е изглеждало. Значи не говорим за обективно описание, а по-скоро за мързеливо субективно заключение, направено в резултат на това как си се чувствал онази сутрин.
	— Някакъв проблем ли имаш с думата „изтезание“?
	— Да, същия проблем, който ще имаш и ти самият, когато застанеш на свидетелското място. Но вече е твърде късно да промениш тази дума, защото точно нея си използвал, при това многократно, в доклада си от местопрестъплението. Но ти всъщност нямаше как да знаеш, че е било изтезание — нали така, началник?
	— Знам, че със сигурност не беше самоубийство, по дяволите.
	— След като вече сме в областта на догадките, нека да опитаме с няколко други теории. Какво ще кажеш за отмъщение? Или неконтролируем пристъп на гняв или ярост? Или, ако тези не ти харесват, какво ще кажеш за нападение от друг затворник, който е изгубил всякаква връзка със здравия разум? Ти сам каза, че затворът в „Ал Басари“ е бил пълен с откачалки, шизофреници и психопати.
	Началник Ринзи вече беше толкова раздразнен, че се зае да разтърква челото си с ръка. Току-що се беше превърнал от съвсем доволен човек, натъпкал се с безплатна пица, в определено нещастен индивид, принуден да заеме несъстоятелна позиция. Беше допуснал грамадна грешка — смъртният грях да прави догадки, — а аз току-що му бях демонстрирал как някой можеше да му натика този гаф в задника по време на процеса.
	Нещо по-лошо, юридическото изнасилване щеше да бъде групово, защото на съд щяха да бъдат изправени и петимата обвиняеми, а петимата адвокати от защитата щяха да гледат един от друг.
	Ринзи се опита все пак да запази спокойствие.
	— Защо повдигаш този въпрос точно сега?
	Имаше предвид защо изстрелвам всичките си патрони предварително. И двамата знаехме, че можех да си запазя тези муниции за самия процес и да ги използвам срещу него, за да го дискредитирам като свидетел.
	— Честно?
	Естествено, този въпрос винаги беше прелюдия към някоя лъжа.
	— Да, разбира се.
	— Ти си вършил трудна работа в непосилни условия, а аз не искам да те закопавам на свидетелската скамейка. Няма да ми помогне.
	Ринзи сякаш не повярва на това обяснение; напротив, явно смяташе, че се опитвам да го подхлъзна. Беше интелигентен тип. Затова след известно колебание той ме попита:
	— И в замяна ще поискаш някаква услуга от мен?
	— Оценявам предложението ти, началник.
	— Добре, какво искаш?
	— Ти си провел разследването и си бил първият, който е огледал местопрестъплението и заподозрените. Какво си помисли тогава? Кой го беше убил?
	— Нямах никаква представа.
	— Продължавай.
	— Какво знаеш за генерал Пашаси?
	— Да приемем, че не знам нищо — отвърнах аз, като пропуснах да уточня, че това си беше самата истина.
	Ринзи се облегна на стола си и кръстоса крака.
	— Пашаси бил един от любимите генерали на Садам. Бил от региона на Тикрит, родния град на Садам, и командвал една от дивизиите на Революционната гвардия — уникална чест, запазена за най-верните помощници на Садам.
	— Значи не е бил от добрите?
	— О, напротив — имал е съвсем заслужената репутация на истински негодник. През годините вършил много мръсна работа за своя покровител. И като казвам мръсна, имам предвид буквално, във всеки смисъл на тази дума. Шиитите и кюрдите го мразили особено много и се страхували от него. Бил ключова фигура след първата война в Залива, когато отговарял за потушаването на въстанията. Според военните доклади е унищожил три шиитски села, а след това е заповядал да ги сравнят със земята и да ги заринат с пясък — не защото жителите им са били виновни за въстанията или свързани с тях, а само за да обезкуражи останалите да се вдигнат на въстание. За да даде пример. Старци, жени, деца — заровил ги всичките. Казвам ти го, за да придобиеш някаква представа за начина му на действие.
	— Значи е имал много врагове?
	— Много? — повтори той. — Какво ще кажеш за около три четвърти от населението на страната? След навлизането на нашата армия в Ирак той минал в нелегалност. От разузнаването предполагат, че е бил определен от Садам да вдъхновява, да организира и да ръководи бунтовниците. Точно с това се е занимавал, когато са го заловили. Не е бил на първо място в списъка на издирваните военнопрестъпници, но определено е бил в първата десетка.
	— Как са го заловили?
	На Ринзи явно му стана смешно от този въпрос, защото се разсмя.
	— Предал го собственият му братовчед.
	— На семейството винаги може да се разчита.
	— Използвал къщата на братовчед си като скривалище, но докато се криел там, изнасилил дъщерята на домакина. Тъпанар. Момичето било само на дванайсет години, а освен това му била кръвна роднина, за бога.
	Ринзи добави нещо, с което донякъде бях съгласен:
	— Пашаси е заслужавал да умре точно по този начин.
	Всичко това, разбира се, беше много ценна информация, защото щеше да свърши страхотна работа в убеждаването на съдебните заседатели във факта, че генералът е бил смъртоносно чудовище много преди да стане жертва на убийство. На теория убийството си е убийство, но на практика от убийство до убийство има голяма разлика. Това по никакъв начин не смекчаваше факта, че един човек е бил убит, но даваше силен аргумент в полза на снизходителността — след доказването на вината на обвиняемите, естествено.
	За съжаление, не бях научил нищо повече за евентуалната вина или невинност на моята клиентка, така че в тази връзка попитах:
	— Мислиш ли, че някой от обвинените надзиратели или всичките заедно имат нещо общо с убийството му?
	Ринзи хладно ме изгледа.
	— Трябва да разбереш нещо, подполковник. Докато разследвах това престъпление, аз не знаех нищо за… извънработните занимания на твоята клиентка и нейните приятели. Но след като вече знам онова, което знаем всички — че Елтън и неговите хора колективно са се побъркали там вътре, — да, бих ги сложил някъде в началото на списъка със заподозрените.
	Той помисли малко и уточни:
	— В самото начало.
	— Между секс игрите и убийството има голяма разлика. Няма никакви веществени доказателства, които да ги свързват със смъртта му.
	— Не е съвсем точно казано. Имаме близост, мотив и необичайния факт, че той е умрял в крило на затвора, контролирано от тях. Не забравяй, че в тях са били ключовете от неговата килия. И те безспорно са демонстрирали някои… проблеми в поведението си.
	— Всичко това попада под определението за косвени доказателства.
	— Ти ме попита какво мисля. Аз ти казвам. Виждал си снимките. Ситуацията в тази част на затвора е била извън контрол. Когато сравниш дейностите от първата нощ с ужасиите, които са се случвали на двайсетата, определено оставаш с впечатление, че на малката им банда й е ставало все по-трудно да се въздържа. Погледни снимките. Разгледай лицата им, подполковник.
	— И какво ще видя по лицата им, началник?
	— Виж, ако не си чел „Повелителят на мухите“, силно ти препоръчвам да го направиш. Точно това се е случвало в онова крило на затвора. Там са били захвърлени няколко хлапета, оставени без контрол от възрастни хора, далече от цивилизацията. И те са се върнали към собствените си правила. Колкото повече им се е разминавало, толкова повече неща са опитвали. И като се има предвид какви неща правят на последните снимки, да — определено мога да си представя как се изкачват до следващото ниво на лудост.
	Искаше ми се да възразя срещу тази логика, но всъщност бях напълно съгласен. Освен това си мислех и нещо по-важно: съдебните заседатели, избрани сред добри и честни войници, също щяха да се съгласят с него. Точно тази тревожна мисъл не ме беше оставила да заспя предишната нощ, след като бях разгледал цялата отвратителна колекция от снимки.
	Заедно и поотделно Лидия и нейните приятели бяха предприели едно пътуване в сърцето на мрака, което беше ескалирало в отсъствието на всякакви морални задръжки или намеса от облечените във власт хора над тях. Ринзи беше прав — те се бяха държали като деца, които бяха нарушили правилата, бяха останали изненадани, че им се е разминало, и по този начин бяха решили, че те самите създават правилата. Но дали бяха нарушили най-важното правило — шестата Божа заповед? Все още не бях готов да приема, че са го направили. Но не бях готов и да го отхвърля.
	Благодарих на Ринзи за уточненията и честността му и заявих:
	— Може би отново ще искам да говоря с теб.
	— Ура. Нямам търпение.
	В действителност изглеждаше така, сякаш му се искаше да бъде на което и да е друго място, само не и тук. Излязох и оставих началник Ринзи в малкия му кабинет, който вече се беше просмукал с миризмата на препечена аншоа.
	Мислех си, че от изхода на този процес зависи съдбата на много хора — със сигурност на петимата обвиняеми, но и на офицерите над тях, както и на онези, които бяха разследвали престъпленията, а вероятно и на адвокатите и прокурорите. И не на последно място кариерата на онзи адвокат, на когото държа най-много от всички.
	В действителност сфинктерите на всички замесени в този процес бяха толкова здраво стиснати, че можеше да докараме малко въглища и да започнем да произвеждаме диаманти. Но все пак изпитвах облекчение от откритието, че сигурно поне няма да ми се налага да се тревожа за обвинението в убийство. Ринзи, общо взето, ми беше признал, че обвинението разполага само с косвени доказателства. И със сигурност нямаше нищо, което да свързва пряко моята клиентка със смъртта на генерала.
	Мобилният ми телефон звънна. Погледнах номера и открих, че беше на Катрин, която очевидно се обаждаше да ме попита къде съм. Вдигнах и заявих леко обидено:
	— Току-що приключих разпита на разследващия офицер. Къде беше?
	— Какво? За какво говориш?
	— Току-що говорих с Ринзи. Пак те питам, къде беше?
	— Какво? Какво си направил? Очевидно си го направил без мен. Това е…
	— Не получи ли съобщението ми?
	Което, разбира се, не беше лъжа, а ловък адвокатски номер да не казвам истината.
	— Не ми ги пробутвай тия.
	Е, значи беше време да сменя темата.
	— Имам добри новини за теб — информирах я аз.
	— Не се опитвай да смениш темата. Няма да ти позволя да действаш на своя глава.
	— Ринзи не знае кой е извършил убийството. Нямат никакви веществени доказателства.
	Настъпи кратка пауза.
	— Какво?
	— Разполагат само с факта, че Лидия и нейните приятели са били в затвора, имали са ключове от килията и вече са били започнали да се държат невъзпитано. Това са косвени доказателства, с главно „К“.
	— Ринзи ли ти го каза?
	Забележете, че вече беше забравила за малкия си проблем с моя милост. Понякога съм много хитър.
	— Почти дословно.
	— Тогава какво прави това убийство в списъка с обвиненията?
	— Не задавай въпроси, които имат очевидни отговори.
	— Направи така, че да ми стане по-очевидно.
	— Щеше да е невъзможно да не го включат, Катрин. Един високопоставен иракски офицер е загинал по ужасен начин в крило на затвора, контролирано от няколко военнослужещи, готови за конкурса за най-голям почитател на маркиз Дьо Сад. Армията не може да замете това убийство под килима, а нашите клиенти вече са били на мястото на идеалните заподозрени.
	В разговора настъпи дълга пауза, докато тя обмисляше чутото.
	— Но ако обвинението е толкова слабо, те рискуват да подкопаят и останалите си обвинения, нали така? Нито един прокурор няма да поеме толкова глупав риск.
	— Мислиш ли?
	— Не се преструвай, Шон. Ако съдебните заседатели видят, че обвинението в убийство е немарливо и недоказуемо, това впечатление ще се прехвърли върху всички останали обвинения. Такава грешка може да дискредитира целия процес.
	Катрин беше започнала да схваща.
	— Точно така — потвърдих аз. — И мога да се обзаложа, че от обвинението са протестирали на всяка крачка. Но командващият генерал е решил да избегне обществения скандал, който щеше да предизвика неразкритото убийство, като е настоял да го включат в списъка на обвиненията. И прокурорите не са имали друг избор, освен да се подчинят.
	— Това е глупаво.
	— Може би.
	— Има ли други възможни обяснения?
	— Първото, което не изключва предишното, е прокурорът да няма никакво намерение да вкарва убийството в съда. Може да е номер — разменна монета, която да искат да използват, за да постигнат споразумение със защитата. Ако никой не захапе въдицата, ще оттеглят обвинението в убийство, преди да се изложат пред Военния съд.
	— Но това щеше да свърши работа само ако не знаехме, че блъфират, нали така? Какво е второто?
	— Разследването да продължава и в момента. Те да продължават да ровят и да се надяват на пробив. Или на чудо, преди да започне процесът.
	— Не ми се струва много вероятно. Ако не са го разкрили досега, никога няма да го направят.
	— Може и да си права, Катрин.
	— Прозвуча така, все едно накрая трябва да има „но“.
	— Но ето ти нещо, за което може би не си помислила. Може и да грешиш.
	— Знаеш ли, наистина не бях помислила за това.
	Според мен се шегуваше, но с Катрин никога не можех да бъда сигурен.
	— Е, в името на нашата клиентка нека да не изключваме и тази възможност.
	— Защото вярваш във вероятността тя или някой от нейните приятели да са убили генерала?
	— А ти не вярваш ли?
	Катрин не пожела да отговори на този съдбоносен въпрос, което ми се стори интересно. Вместо това ме попита:
	— Какво друго може да проверяват? Какви други улики може да имат?
	— Катрин, аз работя по този случай само от два дни. Все още дори нямам бельо за пране — казах аз. — Но може би трябва да говорим отново с нашата клиентка.
	— Добра идея. Нека просто да не е днес.
	— Защо не? По-добре да го отметнем веднага. Ако изключим обвинението в убийство, ще можем да се съсредоточим върху останалите.
	— Днес е нейният преглед при психолога от армията.
	— Не искаш да й създаваш излишно умствено напрежение, така ли?
	Пропуснах да добавя, че за това сигурно щеше да бъде достатъчно да я попитаме дали в САЩ има щат, който се казва Монтана.
	— Ами, ако трябва да съм честна, тя наистина има ограничена способност да се концентрира върху повече от един проблем — призна Катрин, но после добави нещо по-необяснимо. — Както и един друг човек, когото познавам.
	В това твърдение имаше някакъв скрит смисъл, но аз не го долових. Може би нарочно.


>	13

	Изминах за пет минути разстоянието обратно до нашата къща/кантора, взех моята колежка от състава на защитата и я откарах обратно до портала на военната академия. На пост беше същият млад военен полицай, който ни погледна само веднъж и припряно ни махна да минаваме, а по лицето му се изписа огромно облекчение, когато се подчинихме на това нареждане. Мисля, че искаше да избегне разговора с Катрин. Понякога е много досадна.
	От там продължихме към учебната зона и аз отново паркирах на същия покрив. След това отидохме пеша до същата сграда, където по-рано се бяхме срещнали с подполковник Пол Егърс, но този път продължихме по стълбите към друг етаж и друга зала за срещи, където ни очакваше още един свидетел на защитата, капитан Нейт Уилборн.
	Бутнах вратата, пуснах Катрин пред мен и влязох след нея. Капитан Уилборн седеше до дългата маса, а до него беше една привлекателна млада дама от Военния съд. Нямаше нужда да поглеждам нито пагоните, нито табелката с името й, за да разбера какъв чин има и как се казва. Майор Мери Ингъл.
	Бяхме се срещали вече два пъти — веднъж в съдебната зала, където тя загуби, и още веднъж на един дансинг, от който отидохме на вечеря, а от там да изпием по нещо, а от там… но един джентълмен не говори за такива неща.
	Е, да, стигна се и дотам.
	Във връзка с онази нощ си спомних доста неочакваното разкритие, което направи Мери на следващата сутрин в къщата си, докато пиехме кафе:
	— Моят годеник Пийт ще се прибере всеки момент. — Тя продължи с разкритията: — Той е от „Делта форс“ и е един от най-добрите им стрелци. — И накрая ме попита: — Искаш ли да останеш да се запознаеш с него, или предпочиташ да се проявиш като съвършен джентълмен и веднага да се измъкнеш през задната врата?
	Не бях видял годежен пръстен, а тя очевидно беше пропуснала да ме информира за тази малка подробност, така че от моя гледна точка не бях направил нищо лошо и нямаше защо да се страхувам от Пийт, по прякор „Десетката“, но бях готов да се обзаложа, че той няма да гледа на нещата по същия начин. Във всеки случай, никой не може да твърди, че Шон Дръмънд не е съвършен джентълмен, когато обстоятелствата го изискват.
	Ако ви е любопитно, ето един от онези случаи, когато от мъжа не се очаква да изпрати цветя или шоколадови бонбони на следващата сутрин.
	Както и да е, Мери се усмихваше, когато влязох в стаята, и беше очевидно, че ме беше очаквала, макар че аз не знаех предварително, че тя ще участва в това дело. Бях разгледал списъка с представителите на обвинението и бях съвсем сигурен, че нейното име не фигурира в него.
	Освен това беше интересен и фактът, че капитан Уилборн е решил да дойде на тази среща в компанията на юрист, макар че, както вече споменах, самият той беше просто свидетел.
	Катрин се представи на Нейт Уилборн и на Мери, а после обясни:
	— А това е моят юридически съветник, Шон Дръмънд.
	Уилборн стана от мястото си като истински джентълмен и двамата си стиснахме ръцете. Беше дребен мъж, но очевидно се опита да произведе здраво ръкостискане. Мери предпочете да остане седнала и непринудено отговори:
	— Двамата с Шон вече се познаваме.
	— Разбирам — каза Катрин, като осъзна какво означава това. — Шон явно се познава с много хора.
	Мери се усмихна на Катрин, която отвърна на усмивката й. Като коментар на тази неудобна ситуация Мери отбеляза:
	— Светът е малък.
	Е, мога да ви кажа, че температурата в стаята незабавно падна с около сто градуса. Откъде ги разбират жените тези неща?
	Помислих малко как да реагирам адекватно в тази неудобна ситуация и бързо реших, че не дължа на никого нито обяснение, нито извинение — независимо дали щеше да бъде подходящо или, както би трябвало да се очаква от мен, неподходящо. Макар че се познавах с Катрин вече повече от десет години, не бях спал с нея, така че не беше и нейна работа кои са другите хора, с които съм спал. От друга страна, ако бях спал с нея, въпросът за споделянето на информация щеше да стане още по-интересен.
	Колкото до Мери, какъвто и да беше протоколът в случай на свалка за една нощ, за която вече съжалявах, той не беше включен в моя екземпляр на наръчника „Служебен етикет в армията“, четвърто издание.
	Всички седнахме и Шон, Катрин и Мери се опитаха да се престорят, че моментът не е неудобен. Поне Нейт Уилборн нищо не беше разбрал. Мъжете не притежават инстинкт за подобни неща.
	— Какво правиш тук? — обърнах се към Мери.
	— В рамките на тази среща можете да ме смятате за юридически съветник на капитан Уилборн.
	Катрин зададе логичния въпрос, който иначе щях да задам аз:
	— Защо един свидетел на защитата да има нужда от адвокат?
	— Няма нужда, поне засега. Смисълът на присъствието ми тук е вие да се държите почтено.
	Реших да не обръщам внимание на очевидното противоречие в това някой адвокат да следи други адвокати да се държат почтено и попитах Мери:
	— Значи работиш за прокуратурата, така ли?
	— Да.
	— Откога?
	— Открай време.
	— Интересно, не видях името ти в списъка.
	— Тъй като има пет отделни процеса, беше взето решение да се назначи общ координатор. Това съм аз.
	Двамата с Катрин се спогледахме. Беше добър ход от страна на армията, защото даваше на петимата обвинители голямо преимущество, от което защитата нямаше как да се възползва. Борбата между обвиняемите щеше да бъде на принципа всеки срещу всеки, а всичките им адвокати щяха да се борят със зъби и нокти да издействат най-доброто за клиентите си, дори ако то означаваше за останалите обвиняеми да остане дебелият край на тоягата, т.е. най-тежката присъда.
	На военен жаргон тази тактика се нарича „разделяй и владей“ и ролята на Мери като координатор щеше да бъде да проучва нашите слаби места, да насочва в една и съща посока действията на прокурора, да обезврежда потенциално опасните ситуации и да донесе на господарите си колкото е възможно повече скалпове.
	— Поздравления — казах аз на Мери. — Генерал Фистър е направил добър избор.
	— Ще приема, че го казваш искрено, и ще ти благодаря, Шон.
	— Приеми каквото искаш.
	Е, сексуалното напрежение в стаята определено можеше да се реже с нож. Така и не разбрах защо Мери беше решила да ме съблазни, нито защо аз бях решил да се поддам на чара й, но предполагам, че имаше нещо общо с обичайното напрежение около сключването на брак, несигурността дали е избрала най-подходящия партньор и желанието за свалка в последния възможен момент — или пък просто беше имала нужда от секс. В общия случай нямам нищо против да ме използват като средство за задоволяване на тази нужда, но не и когато партньорката ми е омъжена или сгодена. Особено за доказан член на най-елитната и смъртоносна част в армията. Но основната причина за напрежението беше униформената блуза за бременни, с която беше облечена Мери. Изглеждаше някъде в осмия месец, което приблизително съответстваше на въпросния ден, в който се бях измъкнал от задната врата на нейния дом.
	В тази връзка не пропуснах да кажа:
	— Поздравления и за сватбата ти.
	Което беше възпитан начин да отбележа златната венчална халка на пръста й, без да казвам нещо не толкова умно като например „Да очаквам ли дело за бащинство?“.
	— Благодаря ти — отвърна Мери. — Беше прекрасна церемония. Щях да ти изпратя покана, но явно съм загубила адреса.
	— Поздравления и за детето — не пропуснах да добавя аз много хитро.
	— Казва се Пийт — каза тя, отпусна ръка на корема си и ме възнагради с една майчинска усмивка. — Като баща си.
	Едва не подскочих от мястото си и не извиках от радост, когато чух хитроумно замисленото послание, но се задоволих само с бледа усмивка, за която се надявах да не изразява твърде силно облекчение. Ако сте любопитни, облекчение означава точно това. Нищо не носи толкова облекчение на един мъж, колкото простата фраза: „Не е твое“.
	Горкият капитан Уилборн, за когото се предполагаше да е обект на тази неприятна малка среща, започваше да изглежда като пето колело. За щастие, Катрин смени темата на срещата от „Лична драма“ към нещо по-безопасно.
	— Има ли някакви правила за провеждането на тази среща?
	— Да, доста — отвърна Мери и ми хвърли един поглед. — Но не се тревожете. Ще ви кажа, ако нарушите някое от тях.
	Катрин обмисли тази доста неясна заплаха, после се обърна към капитан Уилборн, без да протака повече.
	— Какви точно бяха задълженията ти в „Ал Басари“?
	Той хвърли поглед към Мери, която кимна, очевидно за да му покаже, че може да поеме риска да отговори на този съвършено невинен въпрос.
	— Бях ръководител екип в Триста и петнайсети батальон на военното разузнаване. Отговарях за…
	— Ръководител екип? — прекъсна го остро Катрин. — Какво означава това?
	— Канех се да…
	— Колко голям беше екипът?
	— Стандартен, за раз…
	— Стандартен? Какво трябва да означава това?
	— Ами… бяхме общо трима.
	Катрин беше извадила бележника си, беше приготвила писалката си и беше подострила както ума, така и езика си. Очевидно се опитваше да го разтърси и обърка с тези скоростни прекъсвания, но поне засега той запазваше хладнокръвие.
	Военното разузнаване е интересна част от въоръжените сили. Основната му задача е да проучва врага, да тълкува неговите намерения и да осигурява достатъчно информация на командира на бойната част, така че да елиминира евентуалните неприятни изненади, например поражение в битката. В общия случай офицерите от военното разузнаване са интелигентни, много организирани и по същество щабни плъхове, а не водачи — което обикновено означава по-бюрократичен характер, а то на свой ред води до склонност към педантизъм и повишена непоносимост към изказването на твърдения, за които може да се докаже, че не са верни. В армията често ги наричат „двустранния отдел“, защото обикновено започват разговора с репликата „От една страна, това, а от друга страна, онова“.
	В този случай капитан Уилборн очевидно смяташе Катрин и мен за противника, така че едва ли не виждах как се въртят зъбчатите колела в мозъка му, докато се опитваше да разтълкува нашите намерения и тактика.
	— Кои бяха другите двама? — попита Катрин строго и недоверчиво.
	— Офицерски кандидат Амал Ашад и сержант Кени Уейлън.
	— Къде са те в момента?
	— ЗВС. Загинали на военна служба.
	— Благодаря, капитане, знам какво означава ЗВС. Искаш да кажеш, че и двамата са били убити?
	— Да, и двамата.
	— Как? Кога?
	— В Ирак. Преди около два месеца. — Той спря и я погледна, като явно очакваше ново грубо прекъсване от нейна страна. Но Катрин не го прекъсна и той продължи: — Не съм бил там, но доколкото разбрах, техният бронетранспортьор е бил ударен от бомба на пътя. Нарича се ИВУ, което означава „импровизирано взривно…“.
	— Знам какво означава и ИВУ.
	— Добре — каза той, но не прозвуча искрено.
	В действителност полагаше съзнателни усилия да изнерви Катрин с тези малки намеци за нейното положение на цивилна и липсата на военни познания.
	— Ами бомбата е била голяма. Загинали са на място. И двамата са станали на каша.
	Катрин размени един поглед с мен. Два месеца по-рано беше горе-долу по времето, когато се беше разразил този скандал. Аз казах на капитан Уилборн онова, което си мислехме:
	— Двама от ключовите свидетели излизат от играта точно когато започва разследването. Малко странно съвпадение, не смяташ ли?
	— Да. Много неприятно.
	Като адвокат не обичам никакви съвпадения, особено когато са насочени срещу мен. Не че не вярвам в тях, защото те се случват, макар и рядко. Но по-често думата „съвпадение“ се оказва синоним на „укриване на следите“, „измама“ или дори още по-интересното „елиминиране на голям проблем“.
	Уилборн явно разбра какво си мисля — не беше трудно — и бързо отбеляза:
	— Вижте, там се води война. Стават ужасни неща. Не ние, а врагът избира кой да умре.
	— Невинаги.
	— Може би е така — отговори той и се опита да си придаде увереност. — Но в този случай определено е бил врагът.
	— Нали каза, че не си бил там?
	— Като техен пряк ръководител бях информиран за обстоятелствата и бях включен в цялата кореспонденция и документация около смъртта им. Определено е било ИВУ. Както вече ви казах, подполковник, стават ужасни неща.
	— Не ми звучиш много разстроен, че са загинали.
	— Стана преди два месеца. Траурът свърши. — Той явно осъзна колко брутално и безсърдечно прозвучаха думите му, защото ни осведоми: — Истината е, че не бяхме толкова близки. Те бяха зачислени в моя екип, след като пристигнах в страната. Амал Ашад беше доста дръпнат, а аз не поддържам приятелски отношения със сержанти под моето командване. — И ненужно добави: — Армията не насърчава приятелството между военнослужещи с различни чинове.
	— Разбирам — казах аз. — Какви бяха техните отговорности като членове на твоя екип?
	— Нашата мисия бяха разпитите. Ашад беше емигрант от Ирак. Беше роден в Багдад, но беше заминал да живее в Съединените щати още като момче. Това беше родният му език и той беше много полезен в тълкуването на местната култура. Уейлън беше нашият шофьор и имаше допълнителни административни задължения.
	— Какво точно означава това?
	— Поддържаше документацията в ред и изпълняваше всякакви всекидневни задачи.
	— Много разпити ли провеждахте?
	— Имаше хиляди задържани, които трябваше да бъдат разпитани. Така че отговорът е „да“.
	— Кой решаваше с кого трябва да се справи твоят екип?
	— Някой от щаба — обикновено полковникът или оперативните щабни офицери. Но най-често беше на случаен принцип, освен ако нямаше пряка връзка.
	— Обясни ни какво означава това.
	— Става дума за обичайна цел в провеждането на разпити. Да кажем, че сме отбелязали напредък с определена бунтовническа клетка, а за някого от новите задържани има подозрения, че е свързан с тази клетка, или някой от новите има връзка с някоя от целите, които вече са набелязани за нашия екип. В тези случаи беше логично съответният затворник да бъде зачислен като източник на информация към нас. Идеята беше да поддържаме някаква приемственост. Разбира се, това невинаги беше постижимо.
	— Защо не?
	— Защото непрекъснато пристигаха нови и нови хора, като някакъв безкраен потоп, все едно ги изпращаха на поточна лента. А ние не разполагахме с достатъчно персонал. И, разбира се, бързината винаги представляваше проблем.
	— Бързината?
	— Бързината, да. Хората са най-уязвими и объркани в психологическо отношение веднага след залавянето. Инициативата и инерцията са най-важното нещо при провеждането на разпит — не можете да си позволите да изгубите няколко седмици или няколко дни, или дори няколко часа, докато спорите кой да поеме затворника. Ако изгубите този психологически прозорец, този кратък момент на объркване, страх и усещане, че човекът се намира на непознато място, това мимолетно психологическо преимущество, може би никога няма да го получите отново.
	— Така ли беше прехвърлен генерал Пашаси към твоя екип?
	Той отвори уста да отговори на въпроса, но Мери остро се намеси:
	— Този въпрос не е разрешен.
	Погледнах я.
	— Какво означава това?
	Тя се обърна към Катрин.
	— На какво ниво е разрешителното ти за работа със секретни материали?
	— Много смешно — отговори Катрин.
	Мери погледна обратно към мен.
	— Разпореждането за генерал Пашаси и начинът, по който се е стигнало до това решение, са засекретени.
	— От кой? — попитах аз.
	— От кого.
	— Започваш да ме ядосваш, Мери.
	— От командването в Багдад, Шон. Капитан Уилборн не е оторизиран да разкрива секретна или поверителна информация и вие ще се въздържате от въпроси, които могат да компрометират или да застрашат настоящи операции във военната зона.
	— Шегуваш се, нали?
	— Изглеждам ли ти като човек, който се смее?
	За момент я погледнах по-внимателно. Не, не изглеждаше, поне не външно, макар че все пак не успяваше да потисне колко се забавлява вътрешно. Отбелязах си наум никога повече да не спя с адвокати от противниковата страна. Вместо това запитах съвсем логично:
	— Как да разберем кога задаваме въпрос, заради който можем да изгубим войната?
	— Аз ще ви кажа.
	Беше особено подходящ момент да й покажа среден пръст, но аз имах по-добра идея и насочих вниманието си обратно към капитан Уилборн.
	— Не ми е съвсем ясно как работите във вашия сектор. Можеш ли да ми обясниш каква точно беше тактиката ти към генерала?
	Разбира се, не беше съвсем вярно. Когато служех в специалните части, веднъж бях преминал през цял месец обучение по техника на разпита, но реших, че капитанът може да се отпусне повече, ако не го знае.
	— Ами… той не беше от свидетелите, които „сътрудничат“. Официално погледнато, беше класифициран като „враждебен и антагонистичен“, макар че това… ами, предполагам, че не е съвсем точно казано.
	— Защо не е съвсем точно казано?
	— Защото той не беше точно враждебен. В действителност понякога беше много сърдечен. Дори очарователен… или, предполагам, най-точният израз е „бащински настроен“.
	— Бащински?!
	— Беше генерал, а аз бях просто капитан, за бога. Със сигурност не се чувстваше потиснат или стреснат от моя чин и положение. Още от първата ни среща ми се стори, не знам… примирен със съдбата си. — Той помисли малко и подчерта последното си твърдение със следните думи: — Според мен едва ли не очакваше да свърши по този начин, в някой затвор.
	— Човек би си помислил, че готовността да се примири със съдбата ще направи задържания по-склонен да говори, капитане. За опитния разпитващ един разбит и деморализиран дух е като широко отворена врата. А той не е искал да ви сътрудничи, нали?
	— Не, отказваше да разкрие каквото и да било. Напротив, изнасяше ми лекции за това каква глупост е било нашето нахлуване в Ирак, колко арогантни и наивни са американците и как не е възможно бунтовниците да не спечелят. Нямаше значение какво го питах или по какъв начин. Той винаги намираше начин да го извърти така, че да заговори на любимата си тема.
	Катрин му зададе един много добър и подвеждащ въпрос:
	— Дразнеше ли те? Ядосваше ли те?
	Той я погледна така, както някой родител би погледнал непослушното си дете.
	— Аз съм опитен професионалист, госпожице Карлсън.
	— Можеш ли да ми обясниш какво общо има това с моя въпрос?
	— Добрите водещи разпити не влагат емоции в тях. Ние не се ядосваме, не се дразним и не ставаме агресивни. Ние започваме с очакването, че няма да получим нищо, и така оставаме съвършено спокойни, когато резултатът от разпита е точно този.
	Очите ни се срещнаха и аз не можех да разбера какво точно си мисли — например дали казваше истината, или лъжеше и мажеше с такава лекота, че можеше да боядиса стените, преди да забележим. След пет минути в компанията на капитан Уилборн останах с неудобното впечатление, че той наистина е впечатляващ професионалист. Гласът му беше спокоен, твърд и контролиран, така че не издаваше никаква емоция или враждебност; говореше като представител на фармацевтична компания, която произвежда успокоителни. Имаше проницателни сини очи, тънки стиснати устни, веждите му не помръдваха и с изключение на онзи подигравателен поглед към Катрин в началото, изражението му през цялото време не показваше абсолютно нищо. Мъжът срещу мен изглеждаше така, все едно в лицето му — а може би и в мозъка му — са инжектирани десет тона ботокс. На външен вид, поне според мен, приличаше на съвестен ученик, беше строен и стегнат, а униформата и аксесоарите му бяха безупречни. Изглеждаше така, все едно беше готов да забива клечки за зъби под ноктите на някого или да преподава в неделното училище без никаква промяна в поведението си или морални противоречия.
	Спомних си твърде хладния начин, по който беше описал преждевременната смърт на Амал Ашад и сержант Уейлън, и си помислих, че онова, което бях сметнал погрешно за опит да прикрие действителните си емоции, всъщност беше обичайното му състояние — безпристрастно безразличие. Освен това изпитвах неприятното усещане, че разговорът протича точно така, както искаше той, а не както искахме ние. Или по-точно казано, както трябваше да протече този разговор за него.
	Беше време да вдигна залога, така че попитах капитан Уилборн:
	— Всички източници на информация, с които работеше твоят екип, бяха затворени в Първа зона, така ли?
	Той хвърли един поглед на Мери и нейната реакция беше многозначителна. Отначало изглеждаше леко озадачена от този въпрос, после кимна, но неохотно, все едно от това движение щеше да я заболи вратът. В действителност въпросът никак не беше безопасен. В никакъв случай. Но, разбира се, нито един от двамата нямаше как да го знае.
	— Не, не всички — отговори той.
	— Колко, капитан Уилборн? Много или малко?
	— Наистина не знам. Вероятно не повече от няколко.
	— Бъди по-точен, капитане. Би ли казал, че половината от вашите случаи бяха в Първа зона, или повече от половината?
	— Наистина не знам.
	— Значи е възможно да са били повече от половината?
	— Съмнявам се.
	— Според свидетелските показания на сержант Елтън неговото крило в затвора е било запазено за най-тежките и агресивни случаи. Въпреки това ти току-що ни информира, че според твоята преценка генерал Пашаси не е бил враждебен, а сърдечен и едва ли не… бащински настроен. — Оставих го да обмисли това противоречие, преди да го попитам: — Виждаш ли парадокса в това? Как си обясняваш факта, че е бил затворен в крилото на Елтън?
	— Честно казано, нямам никаква представа кой го е разпределил там или защо. Подобни решения бяха от компетенцията на коменданта на затвора.
	Бяха откровени лъжи, разбира се, но аз реших да не му възразявам, поне тук и поне засега, и продължих:
	— Беше ли наясно с репутацията на крилото?
	— Всъщност не.
	Той видя, че няма да се хванем на тази лесно доказуема лъжа, и бързо перифразира твърдението си:
	— Имам предвид, естествено, със сигурност бях чувал слухове за Първа зона. Но „Ал Басари“ беше като фабрика за лъжи. Беше достатъчно да обядваш веднъж в столовата, за да затънеш до коленете в измислици и фантасмагории. Нали знаеш какви стават хората във военна зона, подполковник? Всички надзиратели от затвора си мислеха, че няма по-корави от тях.
	Катрин видя накъде отивам и бързо попита:
	— Познаваше ли сержант Дани Елтън?
	— Да, разбира се.
	— Колко добре го познаваше?
	— Между нас и надзирателите имаше всекидневен контакт. Виждахме се с тях, когато ни докарваха затворниците, както и когато ги прибираха обратно в килиите им. И точно според указанията често обменяхме впечатления и наблюдения.
	— Той работеше ли за теб?
	— Не… съвсем не.
	— А мислеше ли си, че работи за теб? — попита го Катрин.
	— Не виждам как е възможно да е останал с такова впечатление.
	— Ти си капитан, а той е младши сержант. Аз не съм служила в армията, но са ми казвали, че офицерите могат да казват на войниците какво да правят. Или съм разбрала погрешно?
	Капитанът леко се усмихна в отговор на редкия изблик на сарказъм от страна на Катрин.
	— Ако се срещнете със сержант Елтън, ще се убедите, че той не изпитва особен респект към когото и да било заради по-високия му чин.
	В един от малкото моменти на искреност Уилборн добави:
	— Този човек има неоправдано високо самочувствие.
	— Казвал ли си му как да се отнася със затворниците?
	— Не разбирам въпроса.
	Катрин си поигра с молива. Помислих си, че ще го строши на две, но вместо това тя взе мъдрото решение да перифразира въпроса:
	— Сержант Елтън и останалите хора от неговия отряд са свидетелствали, че ти си използвал техните услуги, за да подготвят различни затворници за разпит. Твърдят, че си им казвал да се отнасят по-специално с определени хора, да ги „обработват“ преди разпит по собствените ти думи, че си им благодарил, когато това отношение е карало задържаните да проговорят, и си ги насърчавал да увеличават натиска, когато не се е получавало. Твърдят, че си им дал фотоапарат, за да документират тези действия, така че двамата с Ашад да можете да следите ефекта от тях.
	— Това е лъжа.
	За момент оставих твърдението да увисне във въздуха, после попитах капитана:
	— Кое по-точно е лъжа?
	Ако този въпрос го подразни — а идеята със сигурност беше тази, — той не го показа по никакъв начин.
	— Нямах представа какво правят те там вътре. Когато разбрах, бях също толкова шокиран, колкото и всички останали.
	— Шокиран? Наистина ли?
	— Да, това е точната дума. Нека да добавя и „отвратен“.
	— Защо да лъжат?
	— Не е ли ваша работа да разберете защо?
	— Ами някой очевидно лъже. Моята работа е да разбера дали си ти, или са те — отговорих аз. — Защо да лъжеш, капитан Уилборн?
	Мери остро ме прекъсна:
	— Стига толкова, Шон. Веднага престани с тези въпроси.
	— Ти престани, Мери. Все пак не съм го попитал дали е убил Пашаси.
	Но след като го казах, ми се стори страхотна идея. Така че се обърнах към Уилборн и го попитах:
	— Ти ли го уби?
	Този въпрос също не хареса на Мери и тя побърза да ме уведоми:
	— Подполковник Дръмънд, не сме на кръстосан разпит. Ще се въздържаш от враждебни забележки или подвеждащи въпроси.
	— Още едно от измислените ти правила?
	— Да, едно от най-важните. И ако пак го нарушиш, ще прекратя тази среща. Напомням ти, че капитан Уилборн е тук като жест на добра воля.
	Започваше да ми писва от Мери, нейните безкрайно умножаващи се правила, враждебните й прекъсвания и бариерите, които поставяше на пътя на разпита, така че й отговорих подобаващо:
	— Той е тук, Мери, защото моята клиентка и още четирима войници са заплашени с доживотен затвор за престъпление, което може би не са извършили. Капитан Уилборн е тук, защото всеки съдия ще отсъди, че тъй като двамата с госпожица Карлсън бяхме включени в процеса твърде късно, след снемането на свидетелските показания имаме право да го разпитаме, преди да започне военният съд. Но ако продължаваш да се държиш така, мога да отида да намеря някой съдия и да го помоля да ми издаде съдебна заповед.
	— Няма нужда да… — Тя вдигна ръка, за да си оправи косата, и смени изражението си. — Просто перифразирай въпроса.
	Обърнах се към капитан Уилборн.
	— Като се има предвид, че всички обвиняеми те сочат с пръст, със сигурност имаш някакво подозрение или поне теория какво се крие зад това?
	Той се замисли върху думите ми, после каза:
	— Разбира се, че съм разсъждавал по този въпрос. Те се опитват да използват моя екип като алиби. Налага им се да оправдаят отвратителните си действия и да скрият истинския си мотив. Очевидно е, не смятате ли?
	— За мен не е — отсече Катрин.
	Уилборн се наведе над масата и почти докосна лицето на Катрин.
	— Тогава нека да ти го изясня. Тези хора са болни. Нали си виждала снимките? Те са извратени, просто и ясно. — Той не можа да се въздържи да не добави: — Особено онази, която защитавате вие двамата. Тя е чисто луда.
	Отношението му към Катрин ме ядоса и реших да му пусна малко кръв.
	— Значи не одобряваш онова, което са правили? — попитах го аз.
	— Разбира се, че не — отвърна с надуто възмущение той.
	— Ако беше знаел за техните действия, преди да избухне този скандал, щеше ли да докладваш за тях на по-висша инстанция?
	— Щеше да бъде мой дълг като офицер. Да, със сигурност щях да го направя. С радост.
	— Те тормозеха ли някой от твоите затворници, капитане?
	Уилборн очевидно не беше подготвен за този донякъде предвидим въпрос и в рядък пристъп на загуба на самоконтрол хвърли ужасен поглед към Мери, която също изглеждаше неподготвена за него. Измина един дълъг миг, в който тя не му подсказа нищо, после капитан Уилборн отговори:
	— Мисля, че съм виждал няколко от моите източници на снимките… така че отговорът е „да“.
	— Според моите сметки на четиристотин и шестте снимки, с които разполагам, се виждат общо четирийсет и трима иракчани. Колко от тях бяха твои източници?
	— Нямам представа.
	— Струваш ми се интелигентен човек. Направи приблизителна преценка, капитан Уилборн — по-скоро трима, по-скоро десет или над двадесет?
	— Казах вече, че нямам представа.
	— Да, наистина ми каза. Просто не успя да ме убедиш.
	Мери отново се опита да ни прекъсне, но аз не й обърнах внимание, а продължих да го притискам.
	— Имаше ли практика по време на разпитите да наблюдаваш физическото и психологическото състояние на своите източници?
	Отново се затрудни да отговори. Реших да му окажа малко съдействие, така че погледнах в бележките си и му прочетох дума по дума следното:
	— „Водещият разпита трябва непрекъснато да следи резките промени в настроението, с които обикновено се характеризира поведението на един източник по време на срещата. Да отбелязва всяка дума, жест или интонация на източника. Да определя защо източникът е в определено настроение или защо настроението му внезапно се е променило.“
	Вдигнах поглед и попитах капитан Уилборн:
	— Познато ли ти е това?
	— Предполагам, че да. Имам някакъв спомен…
	— Надявам се, че е повече от някакъв спомен, капитане. Това беше откъс от първа глава на „Полеви наръчник 34-52“ — библията на американската армия за водене на разпити. Не се съмнявам, че знаеш какво ударение поставя този наръчник на факта, че разпитващият трябва да бъде особено наблюдателен и бдителен по отношение на всяка промяна в настроението, отношението или психическото състояние на своите източници.
	На лицето му се изписа болезнено изражение, сякаш знаеше какво ще последва.
	— Наясно съм с правилника, подполковник.
	— Добре, капитане. Действията в Първа зона винаги са се провеждали късно през нощта. Затворниците са били изкарвани насила от килиите си и са били принуждавани да участват в тях до малките часове на утрото. В продължение на цял месец те не просто са били тормозени физически и са били насилвани психически и физически, а безмилостно лишавани от сън. Не забеляза ли някакви промени в настроението им? Не ти ли се сториха необичайно изтощени?
	Той си придаде вид, че разсъждава по този въпрос, като остана съвършено безизразен и неподвижен. Бях виждал ледени статуи, които излъчват повече жизненост и интерес. Най-сетне, след като изцеди докрай тази поза, той отговори:
	— Не си спомням. Имам предвид, че да, разбира се, имаше дни, в които определени затворници изглеждаха изтощени. — Той се усмихна, все едно това беше някакъв голям майтап. — Но, дявол да го вземе, имаше и дни, когато и двамата с Ашад трябваше да използваме клечки за зъби, за да си държим очите отворени. Там всички живеехме само на кофеин.
	Аз не отвърнах на усмивката му.
	— Забелязвал ли си синини или охлузвания?
	— Не, никога.
	— А някакви признаци на депресия?
	— Не забравяйте, че тези хора бяха в затвора. Обичайното им психическо състояние беше депресия и отчаяние.
	— Забелязвал ли си следи от сексуален тормоз?
	— Ами, честно казано, самият аз никога не съм изнасилвал никого и не съм упражнявал сексуално насилие. Така че не знам как биха изглеждали такива следи, подполковник.
	Стаята не беше голяма и в нея имаше място само за едно магаре. А този тип започваше да ми лази по нервите.
	— Може би са се оплаквали от нощните занимания? — предположих аз.
	— О, онези хора непрекъснато се оплакваха. Това беше неофициалният химн на затвора „Ал Басари“.
	— От какво се оплакваха?
	— От храната, вонята, жегата, медицинското обслужване, лошите битови условия… Дявол да го вземе, ние се оплаквахме не по-малко от тях. — Той отново ми се усмихна. — Ще ти кажа една голяма военна тайна, подполковник. В „Ал Басари“ беше отвратително.
	— Въпросът ми беше дали са се оплаквали от нощните занимания.
	— Не, никога.
	— Може би са показвали признаци за някаква травма, физическа или психологическа? — Спомних си някои от действията, запечатани на снимките, и добавих: — Може би са се затруднявали да седнат?
	— Вижте, неудобно ми е да си го призная, но не съм забелязал нищо. Нямаше нищо осезаемо, нищо видимо, нищо подозрително. В ретроспекция, разбира се… Иска ми се да съм бил по-наблюдателен. Дявол да го вземе, и досега не знам как е възможно да съм пропуснал тези предупредителни сигнали или каквото са там.
	— Освен това е задължително да водиш записки от всички разпити, в които да отбелязваш наблюденията си. Водеше ли такива записки?
	— Да. Както ти каза, това се прави задължително.
	В този момент Мери избухна отново.
	— Няма да получите достъп до тези записки.
	— Защо, Мери?
	— Защото съдържат строго секретна информация. Няма да получите достъп до тях и няма да задавате въпроси за факти и наблюдения, които могат да се съдържат в тях.
	Катрин, която за пръв път чуваше както за това изискване, така и за самото съществуване на подобни записки, не прие никак добре новото правило на Мери. В гласа й се четеше рядка нотка на откровена тревога и негодувание, когато се тросна:
	— О, я стига. Шегуваш се, нали?
	— Не изглеждам ли достатъчно сериозна? — попита Мери и отговори на собствения си въпрос, като че ли не можехме да схванем за какво става дума: — Няма да получите достъп до тях и точка.
	— Тези записки се отнасят до сърцевината на този случай, майоре. Нямаш право да лишаваш клиентите от възможността да получат оправдателна информация.
	— Напротив, имам. Мога да го направя и със сигурност ще го направя.
	Двете продължиха още известно време в този дух, като си разменяха заплахи, докато двамата с Нейт Уилборн се облегнахме на столовете си, за да гледаме мача.
	Както и Катрин, Мери беше много добра като адвокат — макар и не чак толкова. Но от друга страна, на нея не й се налагаше да е толкова добра — нито днес, нито по-късно, пред седем съдебни заседатели във Военния съд. След Единайсети септември съдът обикновено подкрепя обвинението в повечето случаи, в които правата на обвиняемите се сблъскват с твърденията на правителството, касаещи правото на личен живот, продължителния арест и класификацията на поверителни материали.
	Не знам кой има право и кой не; знам единствено, че представителите на обвинението вече разполагат с една много голяма тояга, а когато им дадете голяма тояга, обикновено се свършва с това, че тя шари по вашия задник. Имам предвид, че тези дни бюрократите от правителството могат да лепнат едно „Строго секретно“ дори на списък за пазаруване и съдът в общия случай ще ги подкрепи, а това е горе-долу същото като да дадете на някой клептоман ключовете от задния вход на супермаркета.
	Катрин също го знаеше, разбира се, но използваше Мери за гръмоотвод, за да си го изкара на нея. Не се съмнявах, че това беше удовлетворително от емоционална гледна точка, но нямаше да ни доведе доникъде. Катрин има зъб на властта по принцип и обикновено двамата сме от двете страни на конфликта, но специално в този случай бях съгласен с нея, макар че, ако бях на мястото на Мери, сигурно щях да се съглася и с нея. Този случай наистина беше много противоречив.
	След около две минути вербален пинг-понг ми омръзна и ги прекъснах, като без особено въодушевление се обърнах към Мери:
	— Добре, ще подадем искане за записките и ще видим какво ще стане.
	Капитан Уилборн, който обикновено не се отклоняваше от стоическото си поведение, този път не се стърпя да се усмихне.
	— Можете да го направите, разбира се. Но не бих искал да си губите времето.
	— Какво означава това? — попитах го аз.
	— Няма да има смисъл — поясни той, като си придаде съжалително изражение. — Опасявам се, че тези записки липсват.
	— „Липсват“ е двусмислена дума, капитане.
	— Да, знам.
	— Тогава бъди по-точен. Какво имаш предвид, когато казваш „липсват“ — че са заключени в някой дебел сейф в подземието или че случайно са попаднали върху някоя голяма клада?
	Този път изражението му беше съвсем официално.
	— Както ви казах по-рано, сержант Уейлън се занимаваше с административните задачи в екипа. В края на всеки ден аз му давах записките от разпитите. След като той загина, аз отидох да ги потърся и… — Той сви рамене, почти убедително: — … ами те бяха изчезнали.
	— Просто бяха изчезнали?
	Можете да си представите колко обичам да ме подхлъзват така.
	— Знам колко съмнително звучи. Но не забравяйте, че условията в базата бяха примитивни и хаотични. Нямаше сейф, така че Уейлън ги прибираше в един голям кашон за документи. И кашонът беше изчезнал.
	— Как е възможно един кашон, пълен със секретни материали, просто така да изчезне? — попитах го аз, като не правех усилие да прикривам нито гнева, нито недоверието си.
	— Добър въпрос.
	— Знам, така че се опитай да му отговориш.
	— Не мога.
	— Не можеш или не искаш?
	— Нека да ти кажа какво си помислихме ние. След като Уейлън загина, няколко войници провериха и описаха всичките му лични вещи, както се изисква. След това нещата му бяха опаковани и изпратени на семейството му в Съединените щати. Същото се случи и с личните вещи на Амал Ашад. Всичко беше изпратено на съпругата му. Може би погрешка са изпратили и записките. Освен това винаги остават и някакви боклуци, например порно или мръсни списания, или пък официални документи, които не могат да бъдат изпратени на семейството, защото са с неподходящо съдържание, не ги засягат или нямат никаква стойност за тях. Според обичайната процедура войниците са отделили тези материали и са унищожили всичко останало. Струва ми се твърде вероятно хората, които са се занимавали с описа на личните му вещи, да са открили секретните материали, да не са разбрали какво е военното им значение и да са ги унищожили заедно с всичко останало или пък да са ги изпратили някъде другаде. — Той помълча малко, после добави: — Което е сериозна загуба на материали със стратегическо значение за националната сигурност. Естествено, аз докладвах за нея по надлежния ред.
	— Споменаваше ли се този кашон с документи в описа на вещите му?
	— Знаеш ли, ето още едно странно нещо.
	— „Странно“ е една от най-подходящите думи за целия този случай — отбелязах аз.
	— Ами, не, не се споменаваше.
	— Без майтап. И как си го обясняваш?
	— Възможно е Уейлън да е държал кашона на друго място. Или да го е съхранявал Ашад. Наистина не знам. Търсихме го, но се оказа напразно.
	Той определено лъжеше. Ние знаехме, че той лъже, и той също знаеше, че лъже, но според правилото на Мери всички трябваше да се преструваме, че чуваме истината. Знаех, че това няма смисъл, но все пак казах на капитан Уилборн:
	— Дори не си добър лъжец.
	— Съжалявам — леко сви рамене той.
	Не разбрах дали беше извинение за изчезналия кашон, за лъжата или за факта, че дори не беше добър лъжец.


>	14

	Моментът беше подходящ за импровизирано юридическо съвещание. Или поне така предположих, защото Катрин реши да постави началото му още в момента, в който се върнахме в нашия приус, далече от любопитни уши, и аз натиснах тъпото копче за запалване на двигателя.
	Тя се обърна към мен и ме попита:
	— Как се справяме засега?
	— Аз се справям страхотно.
	— Но в този случай сме двама.
	— Вярно. Е, за теб не съм толкова сигурен.
	— Което не е голяма новина.
	— Всеки въпрос, който задаваш, е свързан с въпроса дали нашата клиентка е била повлияна или притисната да направи нещата, които е направила.
	— И след всичко, което си научил и чул досега, ти все още смяташ, че стратегията ми е погрешна?
	— Зависи. От това дали искаш да спечелиш това дело, или да го загубиш, за да направиш някаква политическа демонстрация и да изложиш държавната администрация и армията.
	— Говориш така, сякаш положението е или-или, а то не е така. Ако Лидия и останалите са направили тези неща, защото са им заповядали — или дори само са ги побутнали в тази посока, — тяхната отговорност и лична вина трябва да бъдат смекчени, ако не и отхвърлени изцяло. От Белия дом и Пентагона са пренаписали правилата за водене на разпит и прилагане на мъчения върху затворници. Ако няколко младши военнослужещи са отишли твърде далече, вината продължава да бъде на държавната администрация.
	— Чуй се какво казваш, Катрин. Излиза, че те са направили малка, колеблива крачка от другата страна на някаква неясна, размазана граница. Но не се е случило така, нали? Имам предвид, уриниране върху лицето на човек? Това прилича ли ти на малка крачка в грешната посока? Да не се опитваш да очертаеш някаква абсурдна връзка между нея и симулираното давене? Между принуждаването на затворниците да стоят прави в продължение на некомфортно дълго време и вкарването на разни предмети в ректума им? А какво ще кажеш за…
	— Знам какво са направили, Шон. Но когато запалиш клечка кибрит, не се преструвай на шокиран, ако тя предизвика горски пожар. След като веднъж премахнеш задръжките от човешкото поведение, не се изненадвай, ако няколко неопитни млади войници забравят къде са границите.
	— Надявам се, че това не е репетиция за пледоарията ти. Наистина се надявам, Катрин.
	— Като се имат предвид онези уличаващи фотографии, имаш ли по-добър вариант?
	— Не, нямам. Все още не — отговорих аз. — Но нито подполковник Егърс, нито капитан Уилборн ще си признаят, че са заповядали на войниците или по някакъв начин са ги насърчили да се държат така. Амал Ашад и сержант Уейлън няма да кажат нищо, защото са мъртви, което може и да е твърде съмнително съвпадение, но си остава факт. А всичко, записано на хартия, явно случайно е влязло в контакт с горелка. Каквото е останало, е засекретено и не можем да го пипнем. И във всеки случай никога няма да го приемат за доказателство в съда.
	— Благодаря ти, че изброи всички затруднения, за които вече знаех. — Тя спря, за да си поеме дълбоко въздух, обърна се на мястото си, сложи ръка върху моята и ме попита: — Имах предвид, как се справяме ние двамата? Ти и аз?
	Опа. Когато жените задават такъв въпрос, това обикновено е прелюдия към нещо, за което мъжете не искат да говорят.
	Отговорът ми беше донякъде уклончив:
	— Ако не се смятат няколко сериозни философски различия, според мен се справяме добре.
	— И аз мисля така, Шон — каза тя и ме погледна в очите. — Тогава… след Корея… защо не ми се обади?
	— Ами все пак в продължение на няколко месеца бях в болницата.
	— Знам. Нали дойдох на свиждане. Оставих телефонния си номер на масата в стаята ти.
	— Ти ли беше? А случайно да си вкарала течно разхлабително във венозната ми система?
	— Защо не ми се обади, Шон?
	— Като се има предвид колко тежка беше раната на главата ми, имах затруднения с паметта.
	Тя ме удари по ръката.
	— Беше прострелян в стомаха.
	— Ох — казах аз и потърках главата си. — Ето, видя ли? Забравил съм.
	— Бъди искрен с мен, Шон. Няма да ти се разсърдя. Важното е да ми кажеш истината.
	Е, разговорът току-що беше преминал от фазата „Опа“ в следващата фаза: „Мамка му“. Когато една жена заяви подобно нещо, тя лъже или вас, или себе си, защото определено ще се разсърди. Но точно в момента не можех да измисля някаква убедителна лъжа, така че отговорих неуверено и може би донякъде искрено:
	— Мислех си да го направя, Катрин. Исках да го направя.
	— Но не го направи.
	— Права си. Просто не бях много сигурен, че ще стане нещо.
	— И аз не съм сигурна. Кажи ми твоите причини да мислиш така.
	— Ние двамата ще се избием помежду си.
	— Така е — съгласи се тя и сви рамене. — И какво толкова? Има ли други причини?
	— Ти си наред.
	— Добре — каза тя и се замисли. — През първата година в „Джорджтаун“ те мразех… или поне си мислех, че те мразя. Всички останали момичета от випуска бяха влюбени в красивия герой от войната, в трагично ранения ветеран, в готиния, самоуверен, блестящ състудент… трябваше да ги чуеш как си говореха зад гърба ти. Наистина те бяха издигнали на пиедестал.
	Тя се разсмя. Аз не казах нищо.
	— Затова реших винаги да бъда на контра — продължи Катрин. — Да не флиртувам и да не въздишам по теб, както правеха останалите. Реших да се превърна в трън в петата ти. Всеки път, когато се изказваше в час, вдигах ръка и се опитвах да направя така, че да изглеждаш като глупак. Опитвах се да позная каква позиция ще заемеш по случаите, които ни даваха, за да мога да се подготвя и да заема противоположната. Щях да пукна от учене, докато се опитвах да те надмина.
	— Аз наистина се надявах да пукнеш. Не можех да те понасям.
	Тя се усмихна.
	— И едва на третата година получих прозрение.
	Катрин спря, за да си припомни какво точно е било то, а аз се опитах да осмисля факта, че изобщо водим този разговор. През всичките години, през които бях познавал Катрин, никога не бяхме говорили на четири очи за нещо друго, освен за правото, политиката и противоположните си възгледи за всичко от сътворението на света до второто пришествие, след които в общия случай се отдавах на фантазии как ще я убия. С други думи, бяхме разговаряли за всичко друго, но не и за секс и за онова, което чувстваме един към друг.
	Тя продължи:
	— Ами истината е тази, че бях сериозно хлътнала по теб. Направо бях полудяла. Седях в час и просто те гледах — когато ти не ме гледаше, разбира се.
	— О, аз го забелязах. Но реших, че се опитваш да ме убиеш с поглед.
	— Е, вече знаеш истината. За съжаление, вече бях поставила основите на нашите отношения. Всеки път, когато ме погледнеше, лицето ти придобиваше някакъв странен червен оттенък и изведнъж се свиваше в гримаса.
	Тя спря, за да ми покаже въпросната физиономия — затаен дъх, стиснати юмруци, изпъкнала челюст, разширени ноздри и всичко останало. Дори не умееше да ме имитира както трябва. Честно, изобщо не приличаше на мен.
	— Вече се бях заела да те дразня на всяка цена и бях станала твърде добра.
	— Нямах представа — отвърнах аз.
	Имах предвид не това, че ме дразнеше на всяка цена, а другото — че ме е намирала за привлекателен.
	— И затова, осем години по-късно, реших да опитам отново.
	— В Корея.
	— Да, в Корея. Реших, че вече е минало достатъчно време. Достатъчно, за да сме оставили всичко зад гърба си. Достатъчно, за да започнем на чисто.
	— Трябваше да ми кажеш, Катрин.
	Реших да не споменавам, че едва към края на нашия престой в Корея изобщо разбрах, че тя играе за нашия отбор.
	— Освен това сигурно исках да проверя дали и аз все още изпитвам същото към теб.
	— И какво установи?
	— Ти не се беше променил изобщо. Беше все още толкова непоправим, упорит, мнителен, груб, агресивен, нахален…
	— Защо да променяш нещо, което е съвършено? — прекъснах я аз.
	Катрин не беше в състояние да остави чутото без коментар.
	— Работата е там, че ти си последният мъж на света, когото бих… имам предвид, Шон, ти не си точно пример за прогресивни мъжки добродетели. Ти си такова клише, истински старомоден корав мъж, истински мачо, доста нечувствителен, пълен инат и…
	— Катрин, с ранен ветеран не се говори така.
	— Добре де, чувствата ми не се бяха променили. Може би не съм се изразила достатъчно ясно, когато ти оставих телефонния си номер. Но след като ти не се обади, аз реших да продължа.
	Ако трябваше да съм честен със себе си, винаги бях изпитвал силно привличане към Катрин. Според мен в една хладнокръвна, професионална, недостъпна жена има нещо, което я прави още по-привлекателна — като в онова клише за сексапилната библиотекарка или учителката в първи клас, в която са били влюбени всички момчета. Трябваше вече да съм надраснал този стадий, но не съм.
	— Защо точно сега повдигаш тази тема? — попитах я аз.
	— Ами не исках да те притискам, но го правя заради Нел.
	— Значи вие двамата все пак сте…?
	— Да, така е. Имаме сериозна връзка, или интимни отношения, или както там се казва в днешно време.
	Тя добави, малко закачливо:
	— Мислех, че вече си се досетил.
	— От колко време?
	— Почти една година. Запознахме се в Ню Йорк на благотворителна вечеря за една кауза, в която и двамата вярваме.
	Представих си как Нелсън преспокойно беше похарчил един-два милиона за строежа на някакви подводни резервати за гърбати китове, за да се изфука пред Катрин и да й свали гащичките. По някаква причина много се вбесих.
	Но, естествено, това бяха глупости — Катрин никога нямаше да се впечатли от богатството на някого. Не познавах друг човек, който да се интересува от материалното по-малко от нея. От друга страна, няколко милиарда долара бяха достатъчни да разколебаят всекиго. Така или иначе, колебанието на Катрин този път продължи особено дълго, преди да хвърли голямата бомба.
	— Нел ми предложи да се омъжа за него.
	— Разбирам — казах аз.
	Трябваше ми известно време, за да осмисля тази новина, после попитах:
	— И какво каза Катрин? Каза ли „да“?
	— Катрин каза, че има нужда от малко време, преди да отговори.
	— Заради мен?
	— Отчасти, да — отговори тя. — По-голямата част, ако трябва да съм честна.
	— Обичаш ли го?
	— Може би. Мисля, че да.
	— Според мен единственият правилен отговор на този въпрос, ако наистина искаш дълъг и щастлив брачен съюз, би трябвало да гласи: „Да, без никакво съмнение. Заради него съм готова да скоча в дълбокото“.
	В интерес на истината, сключването на брак наистина прилича на скок в дълбокото, но моментът не ми се стори подходящ да повдигам този въпрос.
	— Ние сме добра двойка, Шон. Двамата с Нел вярваме в едни и същи неща.
	— Отборите на „Далас“ и „Ню Йорк“ също — отговорих аз. — Точно затова футболът е толкова интересна игра.
	— За кого говориш в момента? За Нел и мен? Или за теб и мен?
	— И ти си права — заявих аз и за момент извърнах поглед от нея. — Той е много по-възрастен от теб.
	— Погледни се в огледалото, дядо.
	— Аз съм достатъчно възрастен да ти бъда батко. Той е достатъчно възрастен да ти бъде прадядо.
	— Не преувеличавай — каза тя и се изкашля. — Явно ме привличат по-възрастни мъже. Може би динозаврите са секси. Все пак смятам и теб за привлекателен.
	— Освен това е червив с пари. Твоите родители хипита сигурно ще бойкотират сватбата.
	— Мама и татко най-сетне решиха да пораснат. Преди две години баща ми се дипломира за счетоводител.
	— Счетоводител? Явно наистина е минал на тъмната страна.
	— Да, знам. Разплака се, когато си взе дипломата. — Тя се усмихна, после заяви, според мен на шега: — Но ще ми бъде много забавно да раздадем всичко. Сериозно, двамата можем да направим много добри неща.
	— Сигурен съм, че застрашените китове и изчезващите охлюви ще си умрат от радост. Не забравяйте да ги поканите на сватбата.
	— Не е честно, Шон. Аз харесвам Нел и със сигурност страшно го уважавам.
	Отворих уста, за да коментирам това твърдение, но после погледнах Катрин и си зададох един тревожен въпрос — какво точно исках да кажа? Едва преди две минути бях готов да стисна красивата й шия с две ръце и да я душа, докато ушите й не затракат; сега говорех като някакъв отхвърлен любим.
	Спомних си старата китайска поговорка, че когато спасите живота на някого, носите отговорност за него до края на живота си. А какво се случва, ако разубедите една жена да не се омъжва? Вече усещах как се втвърдява бетонът около краката ми.
	— Затова ли поиска да ти стана юридически съветник? — попитах аз.
	— Не. Направих го, защото ти беше най-добрият вариант. Това дело ще бъде голямо, тежко предизвикателство, а аз уважавам твоята интелигентност, военния ти опит и… ами адвокатската ти хитрост. — Тя си поигра с дамската си чанта, преди да добави: — Тези причини просто случайно съвпаднаха с личните.
	Зададох на Катрин един много добър въпрос:
	— Нелсън знае ли за мен?
	— Не съм му казвала.
	— Но все пак подозира?
	— Той не е идиот. Не се съмнявам, че подозира.
	— Трябва ли да се притеснявам за отрова в чийзбургерите?
	— Той е зрял човек, Шон.
	— Браво на него. Но аз не съм. Кажи му да си проверява спирачките, преди да се качи в колата.
	— Колко мило. Никога не се е случвало двама мъже да си мерят силите за мен.
	— Нали знаеш, че това е лудост, Катрин?
	— Ако щеш, ми вярвай, но съм напълно наясно.
	— Участваме в най-шумния съдебен процес на света, паднала ни се е най-скандалната от всички обвиняеми, която сигурно е и малоумна, предимството е на страната на обвинението, държавната администрация и армията играят с фалшиви карти… Споменах ли, че клиентката ни почти със сигурност е виновна? А ти искаш точно сега да изясня чувствата си към теб?
	Тя се замисли за момент, после заяви:
	— Мисля, че не пропусна нищо.
	— Искам пак да говоря с Лидия — отсякох аз.
	Това беше моят начин да й съобщя, че вече не искам да говоря за нас. Катрин ме изгледа малко раздразнено, после си погледна часовника.
	— Вече би трябвало да е свършила с военния психиатър.
	Тя извади мобилния си телефон, набра един номер и говори с някого, за да уреди среща с Лидия. После прекъсна връзката и каза:
	— Карай към същата сграда, където се срещнахме с Джун Джонстън.
	Включих на скорост и двамата изминахме неголямото разстояние до другия край на базата. През цялото време никой не каза нищо. Имам предвид, че единият в колата явно не беше доволен от другия.
	Лидия ни чакаше в същата малка зала за срещи, където бяхме разговаряли с Джун, но този път беше забила нос в някакво списание, което се казваше „Затворническа мода“. Добре де, шегувам се. Всъщност четеше списание „Тайм“. Отначало си помислих, че може би сме свидетели на зората на едно величаво интелектуално пробуждане, но после забелязах нейната собствена снимка на корицата. А заглавието съвсем не беше „Човек на годината“.


>	15

	Лидия вдигна очи към нас и се усмихна. По някаква необяснима причина изглеждаше забележително здрава и щастлива, а страните й бяха изненадващо румени за човек, който е прекарал зад решетките по-голямата част от последните два месеца. Приличаше ми на някого, но не можех да се сетя на кого.
	Катрин заобиколи масата и я прегърна, а после двете отново си залепиха по една въздушна целувка на бузите, докато аз сковано останах на мястото си. Подполковниците не се прегръщат и не се целуват с ефрейтори, освен ако не държат да ги обвинят в сексуален тормоз. В същия дух от адвокатите и клиентите им се очаква да спазват известна дистанция — както физически, така и емоционално. Не бях сигурен какво точно ставаше между Катрин и Лидия, но каквото и да беше, миришеше на неприятности.
	Накрая всички седнахме и Катрин попита Лидия:
	— Как се чувстваш?
	— Добре. Но все още ми е много скучно.
	— Как мина срещата с психиатъра?
	— Добре, предполагам — Лидия изглеждаше така, все едно имаше нещо друго наум, защото сви устни. — Но ми задаваше много странни въпроси — добави тя.
	— Обичайно е, Лидия. Имаше ли нещо конкретно, което те притесни?
	Лидия ме погледна, сякаш изпитваше неудобство да обсъжда такива интимни въпроси в мое присъствие. С най-успокояващия си глас я уверих:
	— Всичко е наред, Лидия. Няма да те съдя и всичко, което кажеш, ще си остане само между нас.
	В действителност бях готов да я съдя и още как, но Лидия вече беше разкрила толкова много от себе си в онези снимки, че дори не можех да си представя нещо, с което можеше да притесни някой от нас към този момент. След известно време тя се престраши:
	— Задаваше много въпроси за секс. Беше странен тип.
	— Какви въпроси? — попита Катрин.
	— Попита на колко години съм била, когато са ме отворили, и ме накара да му разкажа почти всеки път, когато съм си лягала с някого. — Тя се вторачи в масата, после се поправи: — Естествено, той не го каза така. Използваше всякакви там сложни думи като „коитус“ и „кунилингус“ и прочие.
	Сложни? Прехапах устни, за да не се усмихна, когато си представих как на доктора му се беше наложило да обяснява дефинициите на тези по-официални сексуални термини на толкова необразован пациент. Когато пъхнеш А в Б, това е коитус; когато А влезе във В, това е кунилингус. Разбира се, трябваше да се предположи, че Лидия знае азбуката и има някакви познания по анатомия, а това сигурно не беше обосновано предположение. Катрин явно също изпитваше затруднения да контролира изражението си, но запази самообладание.
	— Интересуваше ли се от нещо по-конкретно?
	Лидия сви рамене в знак, че нищо не разбира.
	— Освен това адски се интересуваше и от семейството ми.
	— Което според мен също е естествено. Някои психиатри смятат, че всички проблеми се коренят в ранните семейни отношения.
	Ако това фройдистко откритие говореше нещо на Лидия, тя не го показа по никакъв начин.
	— Мен ако питате, той има нужда от доктор. Пълна откачалка.
	Много ясно, Лидия все пак е психиатър. Но човекът не ме интересуваше, така че смених темата.
	— Лидия, двамата с Катрин вече говорихме с офицерите в затвора и хората от военното разузнаване. Всички твърдят, че никой не е нареждал на сержант Елтън да измъчва или да тормози военнопленниците.
	Тя ме изгледа втренчено, като явно се опитваше да реагира на внезапната смяна на темата, а после отговори много обидено:
	— Никога не съм казвала такова нещо.
	— Напротив, ти…
	Глупостта й започваше да ми лази по нервите, така че няколко пъти си поех въздух, за да се успокоя.
	— Припомни ми. Какво точно ви наредиха да направите?
	За съжаление, мисълта й все още беше фиксирана върху онова, което бях казал току-що.
	— Никой никого не е измъчвал — настоя тя, като вече звучеше готова да се разплаче от обида.
	Без да обръщам внимание на тройното отрицание, аз попитах:
	— А ти как би го нарекла?
	— Просто се забавлявахме.
	— Забавлявахте се?!
	— Никой не е пострадал. Просто си играехме. На никого нищо лошо не сме направили.
	В действителност някой беше пострадал и още как. Пашаси беше мъртъв.
	— Просто си играехте? — повторих аз.
	— Точно това казах. Много от онези затворници се забавляваха също толкова, колкото и ние.
	Хвърлих един поглед на Катрин, но тя се преструваше, че не се притеснява от изкривената логика на Лидия. Не откъснах поглед от нея и Катрин най-сетне зададе въпрос, макар и неохотно:
	— Защо казваш това, Лидия?
	— Защото е вярно, Катрин.
	Лидия вече се цупеше с всичка сила. Беше скръстила ръце на гърдите си като ядосано малко момиченце, което всеки момент ще избухне в рев.
	— Мъжете плащат луди пари, за да гледат стриптийзьорки. А онези иракчани гледаха колкото си искат. При това без пари. Нищо не им струваше.
	След като Катрин не отговори на това абсурдно логическо разсъждение, Лидия продължи:
	— Имам предвид, че те бяха в затвора и умираха от скука. Мога да ви кажа, че ни се кефеха.
	— Кефеха? — повторих аз. — Имаш предвид, че им харесваше?
	— Имам предвид, че се надървяха и свършваха навсякъде.
	— О — казах аз.
	— Така че, да, ако ме питате, със сигурност им харесваше, по дяволите — настоя Лидия.
	Нямаше смисъл да спорим. Лидия очевидно беше от хората, които много трудно можете да разубедите, след като си намислят нещо, а в нейния случай беше направо невъзможно, защото не беше в състояние да мисли за повече от едно нещо. Въпреки това я предупредих:
	— Може и да смяташ така, но недей да го казваш в съда.
	— Защо не? Когато мъжете се надървят и свършат, това не означава ли, че си прекарват страхотно?
	Наистина ми се искаше Катрин да се оправи с тази абсурдна сексуална логика — по женски, така да се каже, — но когато я погледнах, тя явно беше твърде заета да се забавлява с изражението на моето лице. И все пак някой трябваше да го направи, така че аз казах:
	— Вие насила сте докарали тези мъже до състояние на възбуда, Лидия. Те не са участвали по своя воля и от техните лица на снимките може да се съди, че със сигурност не са се забавлявали. Много от тях изглеждат ужасени от онова, което им се случва.
	Лидия продължаваше да ме гледа неразбиращо, така че аз се опитах да й обясня:
	— Технически погледнато, вие сте ги изнасилили. Вероятно сте ги изнасилили и в юридическия смисъл на думата. Ако извадиш благовидния аргумент, че случилото се е било също толкова приятно за тях, колкото и за вас, все едно каниш обвинението да задълбае в този въпрос и да те очерни пред съдебните заседатели. — С последна надежда да сменя темата я попитах: — Виждала ли си лично капитан Уилборн или офицерски кандидат Ашад?
	— Аха.
	— Кога?
	— Ами… Ашад сигурно съм го виждала един-два пъти.
	— Добре, къде?
	— В затвора.
	Да накарате това момиче да ви даде директен недвусмислен отговор беше като да се разправяте с цяло стадо политици.
	— Бъди по-точна, моля те. Имам предвид, къде в затвора?
	— В нашето крило. Той идва при нас един-два пъти.
	— През нощта или през деня?
	— Нали вече ти казах, че не съм ходила там през деня?
	— Добре. Значи е било през нощта?
	Лидия ме погледна така, все едно аз бях този, който схващаше бавно.
	— Да де. — Тя се поколеба и добави: — Спомням си, защото веднъж дойде, докато провеждахме СО. Но той не каза нищо и нищо не направи. Просто си стоеше там, в един ъгъл. И погледа малко.
	Хвърлих поглед към Катрин.
	— А спомняш ли си какво точно правихте през онази нощ?
	— О… ами да, съвсем добре си спомням.
	Вече беше някакъв напредък.
	— Защо си го спомняш толкова добре?
	— Ами имаше един джихадист, който много изоставаше от програмата. А един от другите джихадисти говореше английски съвсем сносно, така че каза, че този тип бил много образован. Някакъв професор от университета, много надут. Тогава Дани ни каза, че трябва да го пречупим.
	— Защото е бил образован?
	— Не… не точно. Защото всички останали гледаха за пример от този тип, нали разбирате… Сигурно защото е бил толкова образован и прочие. Всеки път им мърмореше нещо на иракски и разваляше цялата работа. Така и не разбрахме какво им казваше, но явно беше нещо да не ни се дават.
	— Значи Дани е решил да го пречупите. За да го накара да престане да се съпротивлява, нали така?
	Тя бързо кимна.
	— Както и да е, онази нощ го вързахме на един стол и старата Джун му се качи и му извъртя такъв танц, че и петел да беше, щеше да припадне. Дани беше пуснал музика и Джун, казвам ви, се въртя сигурно десет минути върху него и… ами нищо. Странна работа. Онзи иракчанин просто си седеше с една странна физиономия — нали се сещате, все едно му е скучно или всичко това е някакъв голям майтап, или нещо подобно. — Лидия клатеше глава, като си припомняше онази нощ. — Джун слезе от него и ни каза, че дори не се е надървил.
	— Някои мъже се контролират по-добре от други.
	— Не, не беше така. Трябва да ви кажа, че когато Джун се съблече и започне да се върти, всеки чеп на света ще стане на резачка.
	Тя ме погледна, за да провери дали разбирам за какво говори.
	— Разбирам — казах аз.
	Резачка?
	— Затова Дани се обади на началник Ашад и го попита какво да правим сега. А този Ашад беше много умен тип. Той казал на Дани, че може би гледаме на проблема от обратната страна.
	— И какво стана после?
	— Ами около пет минути след това пристигна Ашад. А дотогава Дани вече беше подредил един друг затворник и го накара да се съблече, да се качи на скута на професора и да започва да се върти и да танцува. И гледай ти — на онзи професор… ами вече не му беше смешно. Щеше да си пръсне гащите.
	— Значи е бил гей?
	Тя усърдно кимна и широко се усмихна.
	— Същински педал. — Лидия реши да завърши разказа си, като ме информира: — Сега, аз нямам нищо против педалите, но нищо чудно, че Джун не можеше да му го вдигне.
	— Да, нищо чудно. И какво се случи след това?
	— Ами това беше краят на СО за тази вечер, така че Дани ни каза да прибираме всички обратно по килиите. Обаче после се оказа, че иракчаните никак не си падат по педалите, защото на следващата вечер, когато изкарахме този тип от килията му, беше жестоко пребит. Имам предвид, че останалите джихадисти… ами бяха го натупали здравата.
	Тя помълча, после много доволно добави:
	— След това вече нямахме никакви проблеми с него.
	— И Ашад е станал свидетел на това?
	— Нали ви казах, че беше там? Не каза нищо, все едно просто ни проверяваше как се справяме. Добър офицер.
	— И това беше единственият път?
	— Имаше и още един. Почти съм сигурна, че беше той, но не мога да се закълна или нещо подобно.
	— Кога се случи?
	— Почти към края и вече беше много тъмно. Аз бях много заета, но видях един силует. Беше застанал в сенките, нали се сещате, и ни гледаше много внимателно.
	Както си спомнях от снимките, „почти към края“ означаваше, че Ашад е станал свидетел на някои от най-ужасните унижения.
	— Видя ли му лицето?
	— Не точно… но съм почти сигурна, че беше той, имам предвид Ашад. Онзи силует, който видях, беше много слаб в кръста и с много широки рамене. Точно като Ашад.
	— Има ли някаква друга причина да смяташ, че е бил той?
	— Май да. Защото Дани непрекъснато поглеждаше натам, сякаш имаше някой, на когото искаше да направи добро впечатление. Дани много уважаваше този арабски офицер.
	— Но може да е бил и някой друг? — намеси се Катрин.
	Лидия комично се навъси, докато обмисляше въпроса.
	— Катрин, нали ти казах, че не мога да се закълна?
	— Да, точно така каза — съгласих се аз, за да избегна поредния пристъп на цупене. — Видя ли го някой друг от твоите хора?
	— Май ще трябва да питате тях.
	Бързо смених темата:
	— Случвало ли се е да давате от „специалното отношение“ на генерал Пашаси?
	Понякога в разговора с клиентите подобна внезапна и неочаквана смяна на темата може да предизвика полезна реакция — например да кажат истината, — но умствените процеси на Лидия бяха толкова летаргични, че не бях оптимист в това отношение. Внимателно разгледах лицето и очите й, докато мислеше по въпроса, и точно както очаквах, мина доста време, докато думите ми преминат през ушния канал, пробият си път през задръстената й глава и потънат в дълбините на мозъка й. И точно в този момент изражението й бързо се промени от изненада до нещо, което приличаше на тревога, преди да се върне към обичайното й състояние на притъпена бдителност.
	— Не. Никога не сме правили СО с него — каза тя абсолютно убедено.
	— Сигурна ли си?
	— Нали това казах?
	— Срещали ли сте се с него? Под каквато и да било форма?
	— Не знам. Може и да се е случвало, предполагам. Ние така и не разбирахме как се казват, нали се сещате? — Лидия помисли и добави едно особено неудачно пояснение, което се надявах да не повтори в съда: — За нас всичките бяха просто месо.
	— Е, Пашаси е бил по-възрастен, на шейсет и няколко. Спомняш ли си да сте имали работа с по-възрастен господин?
	— Повечето от тях бяха по-възрастни от мен.
	Вярно беше. Извадих снимката на генерала от куфарчето си и я вдигнах пред Лидия, така че да я види.
	— Това е генерал Пашаси. Не бързай, разгледай го и ми кажи дали си го спомняш.
	На лицето й отново се изписа някакво странно изражение и тя разтърка слепоочията си.
	— Май не, струва ми се — каза Лидия и след още една мъчително дълга пауза добави: — Но не съм сигурна.
	— Много е важно, Лидия. Влизала ли си в неговата килия след смъртта му?
	— О… не, със сигурност не съм. Няма начин.
	— Сигурна ли си?
	— Защо питаш?
	За да те дразня.
	— Защото има голяма вероятност да ти зададат същия въпрос в съда и двамата с Катрин трябва да сме сигурни, че не съществува нищо, което да те свързва с генерала или да сочи, че си била замесена в смъртта му.
	— Ами нямах нищо общо с нищо подобно.
	Катрин й зададе още няколко въпроса — дали Лидия беше чувала някои от останалите да обсъждат убийството му и така нататък, — а после направи и още няколко уточнения.
	Лидия завърши със следните думи:
	— Те вече имаха всички снимки и прочие, така че ми се струваше тъпо да се опитваме да отричаме какво сме направили. Аз и без това не бих отричала, в никакъв случай. Аз даже се гордея. Имам предвид, че много от онези джихадисти казаха на разузнавачите всякакви работи. Ние спасявахме животи. Помагахме да спечелим войната.
	Странното беше, че тя като че ли си вярваше. Хрумна ми една забавна мисъл — представих си Лидия след петдесет години, седнала на люлеещия стол, обградена от куп внучета, които я гледат с отворена уста, и любопитният Били-Джо я пита: „Какво точно прави ти във войната, бабо?“. Е, момче, запуши си ушите, защото баба ти е дала всичко от себе си.
	Погледнах към Катрин; засега и двамата нямахме повече въпроси към Лидия. Но беше голямо облекчение да потвърдим, че няма от какво да се страхуваме по отношение на убийството на Пашаси — нито от дирекцията за криминални разследвания, нито от Лидия. Сбогувахме се с нея и излязохме в коридора.
	След като се отдалечихме достатъчно, за да не се чуваме, аз се обърнах към Катрин.
	— Преди процеса ще трябва да направим една сериозна репетиция.
	— Не съм сигурна.
	— Катрин, тя си мисли, че е била домакинята на най-страхотното парти, а гостите са се забавлявали като за световно. Мисли си, че няма проблеми някой мъж да бъде принуждаван да изпита оргазъм. Според нея Чичо Сам й дължи една голяма прегръдка и може би един-два медала в добавка. И това са само онези идиотски самозаблуди, за които знаем със сигурност.
	Катрин не отговори дълго време. Най-сетне ме попита:
	— Можеш ли да измислиш някакъв начин как тези снимки да изчезнат?
	— Не го ли обсъдихме вече?
	— Припомни ми какво си казахме.
	— Съгласихме се да изберем най-ужасните и да представим искане към съдията да бъдат изключени като веществени доказателства, защото са излишни и в ущърб на обвиняемите. Не си играй игрички с мен, Катрин.
	— Значи не смяташ да атакуваш всички снимки?
	— Какво искаш да кажеш?
	Вече вървяхме между колите. Тъй като бяхме на територията на военна база, на целия паркинг имаше само един приус — една-единствена идиотска жълта машина сред всички пикапи, джипове и евтини седани. Нахлупих фуражката си по-ниско над очите, като се надявах никой да не ме види как отивам към това нещо. Катрин продължи:
	— Съдебните заседатели ще видят достатъчно снимки, за да се убедят във вината на Лидия. Не можем да го избегнем. Но и ще чуят от самата нея доколко е била неспособна на сериозна морална преценка. Мисля си да я изправим на свидетелското място. Може би единственият ни шанс е да я изкараме заблудена идиотка.
	— Ужасна идея.
	— Знаех си, че ще кажеш така.
	— Катрин, аз…
	— Шон, наистина не съм в настроение да спорим сега.
	Е, желанието на Катрин се изпълни, защото точно в този момент стигнахме до колата и каквото и да се канех да кажа аз, се изпари без следа.
	Първото, което забелязах, беше счупеният прозорец от страната на шофьора — беше напълно строшен, все едно някой го беше разбил с лост или чук. Второто бяха двете човешки уши по средата на седалката на шофьора — два леко сбръчкани органа, отделени от човешка глава, които просто си седяха там.
	С едната си ръка сграбчих Катрин за рамото и я съборих на асфалта, а с другата се протегнах зад гърба си, под униформата, и извадих автоматичния си пистолет .45 калибър.
	Огледах се за миг, за да проверя дали някой не ни наблюдава, после измъкнах от джоба на панталона си амулета, с който ни беше снабдил началник О’Райли, и го стиснах с всичка сила.
	Минаха четири минути, преди при нас да пристигне екип за бързо реагиране, които ми бяха достатъчни да си задам някои много добри въпроси. На кого бяха тези уши? И какво правеха в нашата кола?


>	16

	Екипът за бързо реагиране се състоеше от двама едри млади военни полицаи, задачата на които беше единствено да охраняват Катрин и мен, докато не се появи началник Тери О’Райли заедно с един от неговите хора — почти три минути по-късно.
	Тери се изстреля от колата си, надникна през прозореца и изохка:
	— О, мамка му.
	Катрин погледна над рамото му към ушите в колата и попита:
	— Какво става тук?
	О’Райли погледна първо към нея, а после към мен, преди да заяви:
	— Вижте, има една подробност от убийството на Мартин Уайнстийн, за която не ви бях казал.
	— Чакай да позная — отговорих аз. — Убиецът е отрязал ушите на майор Уайнстийн.
	О’Райли сви рамене, но в този жест нямаше и намек за извинение или неудобство.
	— Искахме да го запазим в тайна. За да можем да установим дали си имаме работа със същия извършител на следващото престъпление, нали разбирате?
	Всички продължихме да гледаме ушите. Очевидно беше същият извършител. Най-сетне О’Райли отбеляза:
	— Психолозите от ФБР имаха и една теория, че си имаме работа с ловец на трофеи.
	— Грешат — казах аз. — Имаме си работа с убиец, който обича да отправя послания. Убиец, който мисли с няколко хода напред. Убиец, който планира предварително.
	— Е, да, вече го знаем.
	— Още когато е убил Уайнстийн — продължих аз, — той си е мислел за нас или за следващата си жертва. И какво е посланието тук, началник?
	— Питаш за ушите, нали? — загледа се той в колата. — Може би е нещо, свързано със слушане — или някой е чул твърде много, или не се е вслушал достатъчно. Или пък е чул нещо, което не е бивало да чува.
	— Или — възразих аз — просто е искал да ни побърка от страх, а ушите на майор Уайнстийн са били най-удобното нещо, което може да се отреже с нож. — Посочих към тях. — Не е трудно да се отрежат. Някои американски войници във Виетнам са ги събирали като трофеи от войната.
	О’Райли отново сви рамене — можеше и така да е. Но онова, което не казваше, а трябваше да ни каже, беше истината: О’Райли нямаше никаква представа какво точно става тук. Катрин стоеше до колата и се взираше в кървавата гледка.
	— В едно от ушите май е напъхано нещо — каза тя.
	Всички погледнахме към парчетата от горкия Мартин Уайнстийн, които бяха оставени на седалката на колата. В едното му ухо му наистина беше пъхнато нещо. О’Райли по навик постъпи като истински криминалист — измъкна чифт латексови ръкавици и си ги сложи, преди да протегне ръка. После внимателно измъкна от ухото парче хартия, разгъна го и го вдигна за едното ъгълче, така че всички да можем да го видим. На листчето с цветен маркер бяха изписани думите: „ВНИМАВАЙТЕ. НЕ ЗНАЙТЕ С КОЙ СИ ИМАТЕ РАБОТА“.
	Почеркът беше едър и неравен, сякаш надписът беше оставен от дете, а инфантилният правопис и граматическите грешки подсказваха за лошо образование или може би за чужденец, който не познава както трябва правилата на езика.
	— Някой да знае какво означава това? — попита ни О’Райли.
	— Означава, че някой наблюдава мен и Шон — отбеляза Катрин.
	— Имам предвид, за какво иска да ви предупреди?
	Катрин отвори уста да каже нещо, но преди да успее да го направи, аз я изгледах предупредително и обясних:
	— Ако знаехме отговора на този въпрос, началник, щяхме да ти го кажем.
	О’Райли реши, че само ще си загуби времето, ако продължи да ни разпитва, така че ни махна да се отдалечим. Двамата с помощника му се заеха с обичайния криминалистичен ритуал по събиране на уши и стъклени отломки, ръсене с прах за снемане на отпечатъци и прочие. Но според мен всички си давахме сметка, че го правеха формално. Като се има предвид какви умения беше демонстрирал убиецът на предишните две местопрестъпления, дали имаше шанс точно този път да е проявил глупостта да ни остави някакви полезни следи? Надали.
	Двамата с Катрин използвахме момента, за да проведем един честен разговор на тема защо бяхме набелязани за мишени, от кого и за какво. О’Райли ми се струваше добър човек и аз му имах доверие, че заедно със своите хора ще направи всичко, което му е по силите, за да ни опази живи — но дали му имах доверие, че няма да сподели откритията си за нашата стратегия със своите приятелчета прокурори? Това беше съвсем друг въпрос. Никога не биваше да се забравя кой му плаща заплатата.
	И така, след като изгубихме няколко минути в обсъждане на всички неща, които не знаехме, Катрин заключи:
	— Нашият предшественик е бил убит. А сега и ние сме набелязани според това предупреждение — ако приемем, че е било такова. Според мен не е съвпадение.
	— Не, не е.
	— Тогава какво е, Шон?
	— По някаква причина убиецът проявява значителен интерес към защитата на Лидия Едълстън. Убил е и адвоката на Дани Елтън. Би трябвало да приемем, че това е някаква улика, някаква връзка.
	— Определено. Но какво общо има между защитата на Елтън и Лидия? Ние дори все още не сме говорили с Елтън.
	— Може би двамата пазят някаква обща тайна?
	— Може би. Но не виждам каква може да е тя.
	Помислих малко, но продължавах да не откривам никакъв смисъл в ставащото. Затова направих онова, което обикновено правя в подобни случаи — смених темата. Обърнах се към Катрин и я попитах:
	— Кога е бил последният път, когато Лидия е преминавала пълен медицински преглед?
	— Предполагам, че ти знаеш по-добре от мен.
	— Сигурно преди да замине за Ирак — отговорих аз.
	— Добре, и какво?
	— Да намерим някой лекар, който да я прегледа набързо. Още днес, Катрин. Кажи на Лидия, че това е стандартна екстра към психологическия преглед, а на армията кажи, че се тревожим за общото й здравословно състояние.
	— Какво общо има това с ушите в колата?
	— Забрави за ушите. Помисли какво ти казват очите.


>	17

	Понякога, макар и недостатъчно често, лошите новини вървят в комплект с добри. Лошата новина беше, че началник О’Райли в усърдието си да направи всичко както трябва се беше обадил на своя колега от местното бюро на ФБР, който също беше поискал да види с очите си липсващите парчета от майор Уайнстийн в нашата кола. Човекът от ФБР беше на петнайсет минути път от там, което пък означаваше, че няма да можем да използваме колата си поне още трийсет минути.
	Добрата новина беше, че така ни оставаха трийсет минути, които трябваше да убием по някакъв начин — макар че това май не беше най-подходящата фраза в случая, — а се оказа, че сержант Даниъл Бун Елтън се намира в продълговатата сграда от червени тухли и току-що е приключил срещата си с адвокатите от един друг екип на защитата.
	Целият този случай се превръщаше в някаква игра на надхитряне между адвокати, свидетели и обвиняеми. Целта й беше да останеш жив достатъчно дълго, за да успееш да седнеш на някой стол.
	И така, двамата с Катрин се отправихме обратно към сградата и този път влязохме в малка задушна стая за срещи на втория етаж, където открихме сержант Дани Елтън с адвоката му капитан Бил Делонг. С изненада открих, че Елтън всъщност изглежда доста добре — имаше волева брадичка и стройно мускулесто тяло. Камуфлажната му униформа беше добре изгладена, а ботушите му, които бяха черни, а не в така модерното напоследък пустинно жълто-кафяво, бяха лъснати до блясък.
	В интерес на истината, той изглеждаше като подвижна реклама на армията, което беше поредното доказателство, че не бива да се съди само по външния вид на хората. Или адвокатът му го беше накарал да се спретне така, или самият Елтън притежаваше някои качества, за които нямах представа. От друга страна, Делонг приличаше на един от онези военни адвокати, заради които подозират всички ни в некадърност или професионална небрежност. На първо място, беше с наднормено тегло, меко пухкаво лице, хлътнали очички и дебели устни. На второ място, униформата му изглеждаше така, сякаш не е почиствана или гладена още от Втората световна война.
	Като повечето офицери от техническите подразделения на армията, и аз не държа чак толкова на устава. Но някои хора просто прекаляват. Предположих, че капитан Делонг или беше толкова добър в работата си, че нямаше нужда да се притеснява за подобни неща, или беше толкова затънал, че вече нямаше смисъл да се притеснява. Неприятното ми първо впечатление се затвърждаваше от позата и изражението му — дразнеща комбинация от готовност за палячовщини и самодоволна арогантност. Капитанът явно имаше доста високо мнение за себе си и доста ниско мнение за всички останали. Разликата между самоувереността и наглостта е много тънка. Аз например понякога съм твърде самоуверен; но този тип изглеждаше готов да целува собствения си задник. Дори не се изправи, когато в стаята влезе по-старши офицер от него, на което армията няма да погледне с добро око, нито пък когато в стаята влезе дама, което нямаше да допадне на собствената му майка. Освен ако нямаше особено развинтено въображение, просто не можех да си представя откъде черпи подобна арогантност. Е, може би имаше голям член.
	Във всеки случай Катрин се усмихна сърдечно, зае се със задачата да ни представи и вежливо благодари и на Делонг, и на Елтън, че се бяха съгласили да се срещнем с такова кратко предизвестие. Когато реши, тя е способна да се държи много дипломатично; сега очевидно искаше да предразположи Дани Елтън, което ми се струваше добра идея. От записа на разпита му изглеждаше, че Дани реагира на конфронтацията по същия начин като мен.
	Двамата с Катрин седнахме един до друг срещу Елтън и неговия адвокат и аз с усилие изобразих усмивка на лицето си. Не обичам да се усмихвам на задници.
	Капитан Делонг държеше да стреля пръв.
	— Възнамерявам да остана на тази среща. — После добави, без дори да се опита да прозвучи искрено: — Надявам се, че няма да е проблем за вас двамата.
	Катрин се усмихна още по-мило.
	— А ако беше?
	— Щеше се наложи да се примирите — сви рамене той.
	Катрин без колебание го излъга:
	— И без това щях да те помоля да останеш.
	Тя извади от дамската си чанта малък диктофон и го сложи по средата на масата. После с престорена официалност обяви:
	— Разговор със сержант Даниъл Елтън в присъствието на адвоката му капитан Бил Делонг. Четиринайсет и трийсет, двайсет и трети февруари.
	Тя погледна към Елтън и попита:
	— Сержант Елтън, от колко време познаваш с Лидия Едълстън и как се срещнахте?
	— Може и да те излъжа, но беше някъде преди една година.
	— Добре, това отговаря на първия ми въпрос. А сега ми кажи как се запознахте? И къде?
	— Имахме учение през почивните дни. В Индианаполис май. И една вечер след заниманията заедно с няколко момчета отидохме в един местен бар, за да ударим по няколко бири и да видим как са момичетата. Аз доста се натрясках и вече си мислех, че няма да падне нищо за чукане, но тогава една мацка дойде при мен и без да каже нито здрасти, нито нищо, ми вика: „Ей, готин, искаш ли да ходим да се чукаме?“.
	Катрин дори не примигна.
	— Просто така? Лидия е дошла при теб, най-неочаквано?
	— Яко, нали? — каза Елтън и нагло намигна на Катрин. — Дори не разбрах как се казва, по дяволите. Но човек няма нужда да знае как се казва мацката, за да я чука. — Той се обърна към мен и ми се усмихна по мъжки, преди да ми довери: — Не беше нищо особено, но аз си казах, какво пък, момичето има желание.
	И двамата с Катрин не отговорихме нищо на тази не особено ласкава оценка, а той се облегна назад и шумно се изхили.
	— Обаче, да ви кажа ли, тази мацка беше чисто луда. Веднъж като започне, не спира. Като онова зайче от рекламите. Нямаше нещо, което да не иска да пробва. След това два дни не можех да ходя като хората, по дяволите.
	Е, може и да изглеждаше чист и спретнат, но под тази преобразена фасада Дани Елтън си беше останал абсолютно същият недодялан задник, какъвто изглеждаше от личното си досие и записа от разпита по член 32.
	Катрин замълча за момент и макар че запази неутрално изражение и отношение, аз не се съмнявах, че отвътре кипи. Катрин очевидно беше голяма почитателка на цялата идея за еманципацията на жените, така че според мен не се притесняваше и шокираше от размяната на ролите. Но въпреки това си оставаше дама до мозъка на костите си, с всички морални устои, които включва това, а Дани Елтън, с неговите вулгарни разкрития и мъжка бруталност, все едно размахваше червен плащ пред някой разярен бик.
	Имам предвид, че дори на мен ми се прииска да натъпча юмрука си в гърлото му.
	Капитан Делонг обаче явно намираше чувството за хумор на клиента си за неустоимо, защото също се разсмя. Гласът на Катрин стана доста по-хладен и скован:
	— Значи вие двамата сте развили близки отношения?
	— Близки… отношения? — повтори той и се намръщи.
	— Искаш ли да ти го напиша с главни букви?
	Елтън я изгледа за момент с присвити очи, като очевидно се опитваше да я класифицира по някакъв начин. Според мен не прекарваше много време с образовани жени с висок коефициент на интелигентност, които не го намираха за очарователен и не харесваха чувството му за хумор.
	— Яко се чукахме, ако това имаш предвид — отговори той накрая.
	— Предполагам, че това е едно от възможните определения за близки отношения.
	Той се плесна по бедрото и се разсмя:
	— Точно така, малката. — После спря да се смее и продължи: — Във всеки случай, когато всички отидохме в Ирак, Лидия ми стана другарче за секс. Тя…
	— Какво имаш предвид? — прекъсна го Катрин.
	Елтън я погледна със саркастична усмивка.
	— Искаш ли да ти го напиша с главни букви, бейби?
	— Достатъчно е да ми дадеш определение.
	— Господи, къде си живяла? Другарче за секс — имам предвид, че ако ми се чукаше, тя винаги беше на линия, с вдигнати крака, готова да помогне.
	За нейна чест, Катрин не се изчерви и дори не мигна.
	— Значи отношенията ви са били сексуални, а не романтични?
	— Какъв е този въпрос, по дяволите? Господи, това момиче не е нищо друго, освен ходеща вагина. Тъпа е като гьон. — Елтън явно се забавляваше от обидните думи, които се сипеха от собствената му уста, защото не се стърпя да продължи още малко: — Имам предвид, не че се оплаквам или нещо подобно. Другите момчета в Ирак само гледаха порно и блъскаха чекии. А аз си имах какво да чукам всеки път, когато ми се прииска.
	Той се обърна към мен и добави:
	— Честно да ти кажа, приятел, това момиче е като секс играчка без бутон за изключване.
	Още преди да се срещнем, двамата с него не бяхме приятели. Струваше ми се все по-малко вероятно това да стане с всяка изминала секунда. Елтън отново се разсмя, както и адвокатът му, докато аз разсъждавах дали да не прескоча масата и да ги изритам и двамата в топките. Но Катрин ме погледна особено, като че ли искаше да ме предупреди да не си мисля подобни неща. Вместо това се приведох напред.
	— На кого беше идеята да използвате жените за специалното отношение?
	— Какво говориш, човече? Идеята не беше на никого.
	— Е, стига. Все някой трябва да го е измислил пръв. Мислех, че си истински мъж, истински водач, сержант Елтън. Не смятах, че си такъв женчо, че да оставиш гостите да управляват твоето крило.
	Както и подозирах, Елтън не прие добре тази атака срещу личната си мъжественост. Той присви очи и се прокашля.
	— Е, понякога човек трябва да оставя нещата да се случват от само себе си — каза той, поколеба се и продължи: — Лидия има богато въображение, нали разбираш?
	— Искаш да кажеш, че инициативата е била на Лидия?
	— Искам да кажа, че двете с Джун бяха там една вечер, докато прибирах един затворник от разпит. А Лидия, тя е такава разгонена кучка… имам предвид, че при нея всичко има връзка с чукането. Затова тя накара Джун да се прави на стриптийзьорка. Отначало се стреснах — стига бе, момиче, обличай се. Но когато видях, че върши работа, нали се сещаш, си казах — какво толкова, мамка му.
	— Върши работа? Какво по-точно означава това?
	— Онзи затворник превъртя, човече. Започна да крещи, да плаче, да размахва ръце, направо откачи. Беше много по-добре, отколкото да го бием, дявол да го вземе. — Той спря за момент, за да помисли върху това сравнение между грубата сила и либидото. — Работата е там, че иракчаните имат проблем със сливата. — Елтън помисли още малко и продължи да разяснява социологическата си теория: — Всичките са мамини синчета, мамка му. Имам предвид, страх ги е от сливата. Тяхната религия наистина ги побърква, човече.
	Катрин не обърна внимание на вулгарностите и юнашкия му анализ на сексуалната патология на иракчаните и продължи:
	— А каква беше ролята на Андреа?
	— Господи, тя е тъпа колкото Лидия. Цяло чудо е, че не забравя да диша.
	— Не те попитах какво мислиш за нея, а каква е била нейната роля.
	— Чух какво ме попита. Но тя беше просто още една мацка, която беше готова да отдаде сливата си за каузата. Беше готова на всичко, общо взето.
	— А какви бяха отношенията ви с капитан Уилборн и офицерски кандидат Ашад?
	Елтън се облегна назад с развеселено изражение.
	— Пак стигнахме до отношенията, а?
	— Въпросът ми беше съвсем ясен. Отговори, ако обичаш.
	— Ами те се опитваха да изкопчат някаква информация от затворниците, а аз знаех как да ги накарам да пропеят. Тези двамата просто нямаха достатъчно големи топки, за да направят каквото трябва. А аз имах. Такива ни бяха отношенията. — Елтън помисли малко и добави: — Топки назаем, така да се каже.
	— Технически погледнато, ти не си бил техен подчинен и би трябвало да е съществувала бариера между твоята работа като надзирател и техните отговорности като водещи разпитите. Така че въпросът ми е следният: формализирана ли беше тази уговорка между теб, капитан Уилборн и началник Ашад?
	— Формализирана? — повтори той и погледна Катрин така, все едно мозъкът му отказваше да обработи тази дума. — На кой свят живеете вие бе, адвокати?
	Беше добър въпрос, но Катрин много търпеливо му обясни какво има предвид:
	— Въпросът ми е дали сте обсъждали тази уговорка с водещите разпитите, дали те са ти давали нареждания, дали ти и момичетата сте правили онези неща, защото са ви помолили.
	Елтън се приведе на стола и се зае да подчертава думите си, като размахваше пръст:
	— Чакайте да ви кажа сега. Ашад ми каза, че му харесва как се справяме. Даде ми фотоапарат. Накара ме да правя снимки, за да види какво е свършило работа и как точно. Всяка сутрин след нашите занимания аз му докладвах какво сме правили и тъй като нищо не разбирам от компютри, му давах фотоапарата, за да сваля шибаните снимки на неговия компютър. Той изграждаше цялата си стратегия за разпитите през деня на това, което му казвах аз. — Елтън погледна към Катрин. — Това достатъчно формализирано ли ти се струва, мамка му?
	Опитах се да потвърдя онова, което ни беше казала Лидия.
	— Присъстваше ли лично началник Ашад на вашите занимания?
	— Много ясно.
	— Сигурен ли си?
	— Да, идва няколко пъти. Или може би повече… не съм съвсем сигурен. — Той помълча малко и ми намигна. — Но не искаше да ни прекъсва, така че си беше направил едно скривалище, откъдето да гледа тайно.
	— Къде беше това място?
	— В дъното на крилото. Беше развинтил крушките на тавана, така че да може да се крие в сенките, нали се сещаш?
	Замислих се за това, което ми беше разказал досега и което ни бяха разказали Лидия и Джун; интересно, че говореха само за Ашад като за отговорник на действията на своята групичка. Единствено Ашад беше посещавал крилото по време на нощните им занимания.
	— А капитан Уилборн? — попитах аз. — И неговото участие ли беше същото като на Ашад?
	— Той беше шеф на Ашад — сви рамене Елтън, като че ли този отговор беше достатъчен да потвърди вината на капитана. — Естествено, че знаеше какво става. Знаеше всичко. Не им вярвайте, ако ви кажат нещо друго.
	Катрин побърза да го уведоми:
	— В действителност той отрече всичко. По-рано тази сутрин разговаряхме с капитана и той подчерта, че не е знаел какво се случва в крилото.
	— Така ли е казал? Е, значи е голям лъжец.
	— Но нито Лидия, нито Джун са се срещали с Ашад или Уилборн. Така ни остава само твоята дума, че те двамата са знаели какво се случва.
	Лицето на Елтън беше почервеняло.
	— Сигурен съм, че Ашад му е казвал какво се случва. Няколко пъти, докато докладвах на Ашад, Уилборн влезе в стаята. Но искаше да се държи на разстояние. Нали ги знаете такива като него — искаше славата за себе си, но не искаше да си цапа ръцете. — Елтън се намръщи от отвращение. — Никакви топки няма този нещастник. Веднага щом разбра за какво си говорим, изхвърча от стаята като заек.
	— Значи може да се каже, че отношенията ти са били предимно с Ашад? — попита Катрин.
	— Виж, ако ме питаш кой ми е давал нареждания, на кого съм докладвал и с кого съм говорил… да, това беше Ашад. Само Ашад, през цялото време. Но ако искаш да ми кажеш, че Уилборн не е знаел какво става, ми сервираш една дърта тлъста лъжа, малката. — Елтън ни погледна и настоя: — Не оставяйте тоя задник да се измъкне така.
	Катрин и аз не отговорихме нищо, така че Елтън повиши тон и повтори още по-настоятелно:
	— Той знаеше какво става там. Знаеше и още как, по дяволите!
	— Добре — каза умиротворително Катрин. Очевидно вече беше чула достатъчно по този въпрос, защото смени темата: — Как мислиш ти, кой е убил генерал Пашаси?
	Капитан Делонг се събуди от ленивата си дрямка и се намеси в разговора грубо и невъзпитано:
	— Моят клиент няма нищо общо със смъртта на генерала. Ако някой от вас твърди, че не е така, този разговор приключва веднага.
	Катрин ми хвърли един поглед, за да ми каже, че аз трябва да се справя с този проблем като офицер с офицер — или като идиот с идиот, така че аз се обадих с най-успокоителния си тон:
	— Спокойно, капитане. Никой от нас не твърди, че сержант Елтън има нещо общо с убийството на Пашаси. Катрин просто попита какво мисли той по този въпрос.
	В действителност за мен, както и за много други хора, Дани Елтън изглеждаше най-подходящият кандидат за убиец на генерала. Беше невъздържан, имаше гигантски проблеми с егото си, никакви видими морални задръжки и в чисто физически смисъл със сигурност притежаваше нужната сила, за да пребие някого до смърт. Не искам да звуча като човек, който има някакви предразсъдъци по отношение на половете, но колкото и крайно да беше поведението на Лидия, Джун и Андреа в сексуално отношение, просто не можех да си представя нито една от тях да смаже някого с такава сила, невъздържаност и ярост. Открай време се знае, че жените използват секса като оръжие, и точно това бяха направили тези момичета, следвайки собствените си виждания по въпроса, и със сигурност във физически смисъл: бяха използвали секса като оръжие във войната.
	Грубата сила, от друга страна, е запазена марка на мъжете. Както беше установил началник Ринзи, на генерала беше нанесен побой със сюрреалистична бруталност, а след като бях прекарал пет минути в компанията на Дани Елтън, вече изобщо не се съмнявах, че той притежаваше както безразсъдната жестокост, така и разпуснатия морал, необходими да се упражни подобно насилие над друго човешко същество.
	Нещо повече, мислех си, че за човек като Елтън, който ненавижда авторитета във всичките му проявления, сигурно ще бъде истинско удоволствие да убие някой генерал, независимо към коя армия принадлежи. Но Делонг сякаш прие моите уверения и рязко кимна на Елтън, че може да продължи. В интерес на истината, повереникът му сякаш нямаше търпение да го направи. Той ме погледна и се ухили.
	— Знаеш ли, че ти си първият, който ми задава този шибан въпрос?
	— Е, сержант, ето твоят шанс да му отговориш.
	— На твое място щях да вдигна мерника на Ашад и Уилборн, мамка му.
	Не се стърпях да го попитам:
	— Защото не ги харесваш? Защото единият от тях е мъртъв, а другият ще се измъкне безнаказано? Защо по-точно са основните ти заподозрени?
	— Защото шибаният Пашаси направо ги побъркваше. Изобщо не ги уважаваше. И отгоре много ги натискаха заради него.
	Катрин се облегна напред на лакти и попита:
	— Откъде знаеш?
	Елтън се отпусна по-удобно на стола си.
	— Може ли да запаля?
	Намирахме се във военна сграда и той определено не можеше да запали, но аз само кимнах в знак на потвърждение, което накара Катрин да ме изгледа неприязнено, защото не й хареса как не се съобразих нито къде се намираме, нито с нейните бели дробове.
	Елтън измъкна от джоба си пакет „Кемъл“ без филтър, потупа с него по опакото на дланта си като гангстер от филмите, измъкна една цигара, запали я и си дръпна дълбоко и бавно. После каза:
	— Уилборн ми каза, че двамата с Ашад са получили нареждания да направят всичко възможно, за да го пречупят.
	— От кого? — попитах аз.
	Той отново дръпна от цигарата си и сви рамене.
	— В онези каравани в базата имаше всякакви шпиони. От военното разузнаване, ЦРУ, АНС и всички останали съкращения. Правеха всякакви простотии, за да не се набиват на очи и да се преструват на войници, но се виждаха от сто километра като пъпка на бебешко дупе.
	В този момент ми хрумна нещо и аз го запомних за по-късно.
	— Значи не го знаеш със сигурност? — попитах аз.
	— Със сигурност, не, но слушай какво ще ти кажа. Здравата ги бяха натиснали. В това съм абсолютно сигурен, мамка му.
	— Защо го казваш?
	— Защото Уилборн беше доста печен, но дори той се беше шашнал.
	— Как така се беше шашнал? От какво?
	— Виж, аз бях пречупил много от онези типове. Заради мен Ашад и Уилборн изглеждаха герои, по дяволите, но на онези задници в караваните никога не им беше достатъчно. Адски държаха генералът да се разприказва. Уилборн и Ашад бяха жестоко притиснати. Затова преместиха Пашаси в моето крило и Уилборн ми обеща, че ако го накарам да се разприказва, той веднага ще уреди да ме прехвърлят на Хаваите.
	— Защо, не ти ли харесваше в Ирак? — попитах го аз.
	— Какво да ти кажа? — усмихна се той. — Плажовете не струват, а мюсюлманските мацки не пускат.
	— Доста повърхностни причини.
	Той се разсмя. Съжалих, че съм дал повод да се развесели така, затова изчаках усмивката да слезе от лицето му, преди да го попитам:
	— Значи си се опитал да накараш Пашаси да се разприказва?
	— И още как, няколко пъти. Обаче трябва да ти кажа, че този дъртак беше корав като кълвач.
	— Какво по-точно направи с него?
	— Малко твърда игра — блъсках го, може и да съм го ударил няколко пъти… но както ти казах, дори да му го бях жулил с шкурка, нямаше да се разприказва. Няколко пъти го пуснахме на специалното отношение и знаеш ли какво?
	— На него му е харесало — предположих аз.
	— Адски се изкефи, дъртакът му с дъртак. Непрекъснато се смееше и викаше на момичетата да вдигнат градуса, да действат по-живо. Много се беше запалил. Държеше се така, все едно режисира някакво порно. Караше ги да използват вибратори и да се целуват.
	— Докладва ли за това на Ашад или Уилборн?
	— О, те следяха развитието на Пашаси много отблизо, по дяволите. Така че, да, естествено. Казах им. Показах им и снимките.
	Отбелязах си още нещо наум.
	— И как реагира Ашад на тази новина?
	— А ти как мислиш?
	— Аз знам какво си мисля, сержант. Питам те ти какво мислиш.
	Елтън отново дръпна от цигарата си и се наведе напред. Беше от онези хора, които държат да застанат много близо до събеседника си, преди да му споделят нещо.
	— Той го ненавиждаше. Искаше да го убие.
	— Точно така ли се изрази?
	— Имаше си много начини да го каже, човече. Но наистина го мразеше. И двамата с Уилборн смятаха, че Пашаси е самият дявол. — Той се приведе още по-близо, за да ми довери: — Ашад даже ми каза веднъж, че си мечтае да го пребие така, че да се задави от собствената си кръв и да пукне. — Елтън повдигна вежди. — А точно така е умряло старото копеле, нали?
	— Значи смяташ, че той е решил да сбъдне тази мечта?
	— Може би — той сви рамене. — Със сигурност имаше по-големи топки от Уилборн.
	Замислих се. Очевидно в клаустрофобичната представа за света на Елтън всичко се свеждаше до топките. Един истински мъж трябваше да бъде готов да бие, да измъчва и да убие някого, за да го уважават. Ако някой друг мъж го предизвикаше, поемаше голям риск. Продължих с въпросите.
	— Генералът е бил в заключена самостоятелна килия, под непрекъснато наблюдение и надзор от твоята смяна. Усещаш ли накъде бия, сержант? Как е възможно Ашад да влезе там, без да разбереш и съзнателно да му помогнеш?
	— Забравяш нещо.
	— Така ли?
	— Дневната смяна.
	— Добре, прав си. Кой отговаряше за дневната смяна?
	— Трима-четирима различни типове. Никой не се задържаше. Не можеха да понесат напрежението, нали се сещаш? Моето крило беше ужасно, ако не си чувал. Чакай да помисля… — Той се опита да си спомни. — Да, по времето, когато са очистили генерала, шеф на дневната смяна беше Джими Мартин.
	Катрин, изглежда, не се интересуваше от този въпрос, защото се намеси:
	— Знаеш ли, че Ашад е мъртъв? Загинал е от бомба на пътя.
	— Да, чух — каза той и се разсмя. — Доста удобно, като се замислиш.
	— Не и ако се замислиш за близките и любимите хора на Ашад и сержант Уейлън — изтъкна Катрин.
	Елтън си дръпна за последен път от цигарата и я смачка на пода. От ноздрите му се виеше дим.
	— Да, но пък ако наистина се замислиш, след като него го няма, всички ще се измъкнат.
	— Не всички — отбелязах аз.
	— Аха — съгласи се той. — Аз съм тотално прецакан.
	Стори ми се подходящо твърдение, с което да завършим разговора, така че се обърнах към неговия адвокат капитан Делонг.
	— Бил, ще дойдеш ли с нас за една минута?
	— Графикът ми е запълнен. Много съм зает.
	— Да, сигурно, но само за една минута. Моля те, важно е, иначе нямаше да те притеснявам.
	Той изглеждаше раздразнен от тази молба, но все пак стана от мястото си и тримата излязохме навън в коридора. Капитанът ме погледна.
	— Нямам време. За какво става въпрос?
	— Разбрах, че току-що са те определили за адвокат на Елтън — започнах аз. — Поздравления.
	— Преди няколко дни, точно така — потвърди той и се усмихна самодоволно. — Генерал Фистър лично ме е избрал.
	— Да, и мен също.
	— Е, добре. Ако няма друго…
	— С какво си го ядосал?
	— Какво? Аз… нямам представа за какво говориш.
	— На твое място не бих се радвал, че са ме назначили на това място, след като някой е очистил предшественика ми. Ще ти дам един съвет. Поднови си застраховката „Живот“.
	Капитан Делонг тежко преглътна.
	— Това няма нищо общо с мен.
	— Много ясно. Надявам се и убиецът да го вижда така. Е, добре, с какво си въоръжен?
	Извадих моя любим пистолет .45 калибър и му го показах.
	Капитанът го погледна, все едно беше някакъв радиоактивен отпадък.
	— Аз не нося огнестрелно оръжие — каза той.
	— Наистина ли? Аз пък обичам пистолетите.
	— Адвокатите няма нужда да носят оръжие — каза той, погледна си часовника и ме подкани: — Ако имаш да ми казваш нещо, давай.
	— Ами не искам да те тревожа или да те притеснявам, но… ние току-що намерихме ушите на майор Уайнстийн. В нашата кола.
	Очите му изведнъж се разшириха.
	— Какво? Аз…
	— Да, нали? Явно убиецът е вдигнал мерника на адвокатите на твоя клиент.
	Помълчах малко, за да му дам възможност да обмисли това, после продължих:
	— Имам предвид, че убиецът е бил тук преди по-малко от един час. Още няколко крачки и… Представяш ли си, това можеха да бъдат твоите уши, Бил.
	— Моите…?
	— Как мислиш, дали е знаел, че си тук?
	Лицето му беше пребледняло като брашно и сякаш не можеше да отлепи очи от пода.
	— О, господи. Ушите му, така ли? — изохка той и млъкна.
	— Знам, отвратителна история. Е, колко души охрана ти дадоха?
	Капитанът сякаш не ме чу, докато разсъждаваше колко близо е бил до онази с косата, после изведнъж ме погледна.
	— Ами… трима.
	Повдигнах едната си вежда.
	— Какво? Защо, това проблем ли е?
	— А, не. Просто…
	Той ме сграбчи за лакътя.
	— Просто какво?
	— Ами ние двамата с Катрин… нашите са общо двайсет.
	— О… мамка му… о, мамка му.
	Потупах капитан Делонг по ръката. Оставихме го да си мърмори нещо и се отправихме по коридора към стълбите. Катрин мълча, докато не слязохме долу, после се обърна към мен:
	— Безсърдечен негодник. Нямаше нужда от такава жестокост.
	— Глупости. Просто го предупредих да внимава повече.
	— Просто… Шон, ти му изкара акъла.
	Катрин понечи да каже още нещо, но спря, помисли малко и очевидно си промени решението, защото се разсмя.
	— Но беше доста надут, нали?
	— Мисля, че „беше“ е най-подходящото граматическо време в случая.


>	18

	Още с влизането в къщата казах на Катрин, че тримата с Имелда трябва да разгледаме всички снимки още веднъж. Предложението ми не беше посрещнато с въодушевление.
	— Нали вече си виждал снимките? — заяде се Катрин.
	— Искам да ги разгледам пак.
	— Нали не ми казваш, че си започнал да развиваш някакви странни наклонности, Шон?
	— Престани, Катрин.
	Ето какво имах предвид: Елтън беше споменал за някакви снимки, които бил изпратил на Ашад и Уилборн, на които се виждал Пашаси по време на специалното отношение. И макар че бях разглеждал всички снимки за пръв път едва преди две вечери, бях почти сигурен, че не съм видял генерала на нито една от тях. Все пак си струваше да се провери. Исках и да проверя дали няма да открием снимки, на които се виждаше коварният Ашад, скрит някъде в дъното, тайно наблюдаващ Елтън и момичетата в действие.
	Показах на Имелда една портретна снимка на Пашаси, оставих я да го разгледа както трябва, казах на всички какво търсим, разделих снимките на три приблизително еднакви купчини и тримата се заехме с тях. Ако си мислите, че беше много забавно да се разглеждат подобни снимки в присъствието на две жени, склонни яростно да осъждат подобни неща, по-добре се опитайте да разлиствате списание „Пентхаус“ в компанията на майка си и нейните приятелки, докато дамите се занимават с плетивото си и похапват сандвичи с краставичка. Бях самото олицетворение на напрегнато мълчание.
	Мълчанието продължи все така пуритански в продължение на почти десет минути, нарушавано единствено от някой и друг неодобрителен поглед към мен, преди Катрин най-сетне да каже:
	— Мисля, че намерих нещо. Да… ето тук… погледнете тази.
	Тримата бяхме седнали един до друг и аз се приведох към нея, за да разгледам по-отблизо въпросната снимка. На нея се виждаше как Лидия държи един мъж за онази му работа, докато Джун и Андреа подскачаха около тях по евини облекла като някакви по-непристойни варианти на горските нимфи от комедиите на Шекспир. Снимката беше тъмна и аз предположих, че зад обектива е бил Майк Тилър, защото в кадъра се виждаше и Дани Елтън, който стоеше на около метър и половина от Лидия, но не гледаше към нея или към палавите момичета, нито дори към затворника, когото държаха за онази му работа, а накъде вляво от себе си. И в тази част от снимката, ако човек погледнеше както трябва, се виждаше неясният силует на някакъв човек, притаен в сенките — точно на мястото, което Елтън ни беше описал по-рано. Ако не знаех за какво да гледам, или по-точно казано, къде, никога нямаше да го забележа. Снимката приличаше на онези фалшифицирани фотографии, на които се вижда силуетът на призрак в дъното — виждаха се само краката, а останалото беше потънало в мрак.
	— Браво на теб — казах на Катрин.
	— Не, снимката е твърде тъмна. Не можем да сме сигурни, че е Ашад.
	— Да бе. Сигурно е някой друг воайор — отговорих аз. — Това е Ашад, Катрин.
	— Дявол да го вземе, Шон, знам кой е. Но снимката е твърде тъмна и неясна, за да я използваме в съда. — Катрин я премести от лявата си страна и добави: — Но сега поне вече знаем къде точно да го търсим. Може би ще открием и други.
	След още десет минути разглеждане открихме още две, но на нито една от тях не се виждаше ясно, че силуетът в сенките наистина беше на Амал Ашад. На най-добрата снимка се различаваше цялото му тяло, чак до раменете — както ни беше казала Лидия, Ашад имаше издължено слабо тяло и широки рамене. Мъжът беше облечен само с кафявата си униформена тениска и по тази причина не се виждаше табелка с името, пагони или нашивки, по които да бъде идентифициран, а лицето му си оставаше потънало в мрак. Освен това всички снимки бяха малко зърнести и не бяха на фокус. Аз се обърнах към Катрин.
	— Дали можем да получим оригиналите?
	— Мисля, че разполагаме със същите снимки, които има и обвинението.
	— Но не си сигурна?
	— Не, не съм. Но не забравяй, че всички са били записани на компютър. Казаха ми, че са дали едни и същи файлове на всички ни, а това означава едни и същи пиксели.
	Имелда, която винаги съобразяваше бързо, погледна към Катрин.
	— Ако господин Арнолд е навит да плати за лаборатория, има си начини тези пиксели да се изчистят малко, така че този тип да се види по-ясно.
	— Добра идея — кимнах аз. — Заеми се с това, Имелда. — После се обърнах и към двете. — И така, кого не видяхме на нито една от тези снимки?
	— Пашаси — отговори веднага Катрин.
	Това потвърждаваше, че тя също беше обърнала внимание на всичко, което ни беше казал Дани Елтън по време на разпита. Катрин разказа и на Имелда за твърдението на Елтън, че е изпратил снимки на генерала на Ашад. Имелда я изслуша и заключи:
	— Значи някой разполага с още снимки.
	Катрин кимна.
	— Но ние знаем, че всички са били записани в една и съща папка на компютъра.
	— Значи вече знаем, че въпросната папка е била прочистена, преди да бъде разпространена — казах аз. — И по тази логика някой е изтрил определени уличаващи фотоси, преди да изпрати останалите на твоя приятел Мелвин.
	В интерес на истината, точно това бях очаквал да открием, когато чух Елтън да споменава, че на някои от снимките се вижда Пашаси по време на специалното отношение.
	Погледнах Катрин.
	— И какво означава липсата на някои снимки?
	— Означава, че човекът, който ги е изпратил на пресата, преди това е извършил малко ограничаване на щетите.
	— Ограничаване на щетите за кого? Ако си отговорим на този въпрос, ще разберем кой е изпратил снимките.
	— На щетите за всички — каза тя.
	— Не. Той — или тя — определено е искал да натопи Елтън и нашата клиентка. Според мен не е случайно, че не са изпратили нито една снимка, която може да уличи Ашад, Уилборн или някой друг по-нагоре по командната верига. А някъде там може би има дори още снимки на Ашад, да не говорим за Пашаси.
	— Точно това се опитвам да ти обясня през цялото време, Шон — отговори Катрин. — Лидия и останалите са използвани за изкупителни жертви, за да се укрият действителните виновници.
	Преди да успея да отговоря нещо на това обвинение или на тона, с който беше отправено, и на евентуалните последици от него, мобилният телефон на Катрин започна да дрънчи — с мелодията на някаква песен на Джони Мичъл, естествено. Тя го извади от дамската си чанта, отвори го и така, слава богу, поне спря проклетата музика. Никога не съм си падал по химните на протестите срещу системата. Все пак протестират срещу мен. След като Катрин потвърди, че е тя, разговорът от нейна страна протече горе-долу по следния начин:
	— Да, благодаря ви, че реагирахте толкова бързо… Аха… Да, разбирам… Аз… О, мамка му…
	На това място от разговора лицето й някак си порозовя:
	— Аха… Добре… В кой месец, казахте?… Добре, благодаря ви.
	Катрин затвори телефона и заби поглед в масата. Имах силно предчувствие какво се е случило, така че я попитах:
	— Какво ти каза лекарят?
	— Как разбра? — попита ме тя, като вдигна поглед от масата. — За Лидия, откъде разбра?
	— Колко точно е бременна?
	— Жената или е бременна, или не е, Шон. Няма степени на бременност.
	— Благодаря ти, че ми го обясни. Не го знаех.
	След като беше чула тази новина, очевидно беше станала по-раздразнителна. Дадох й малко време да се успокои, преди да я попитам:
	— Знаем ли поне как се казва гордият татко?
	— Не се притеснявай — каза ми Катрин.
	Ако се съдеше по изражението й, никак даже не се беше успокоила.
	— Не си ти, поне този път.
	Реших да не отговарям на това предизвикателство. Откъде ги разбират жените тези неща? Катрин сви рамене.
	— Очевидно най-вероятният виновник е Дани Елтън.
	Как се сети, Катрин?
	— Питам се обаче дали той знае, че неговото другарче за секс вече яде за двама — подхвърлих аз.
	После се сетих, че нашата клиентка като цяло живееше в състояние на блажено неведение и се обърнах към Катрин.
	— Дали Лидия е знаела за това, или лекарят й е съобщил щастливата новина?
	— Естествено, че е знаела.
	— Е, невинаги се случва така.
	— Какво имаш предвид?
	— Чел съм за жени, които разбират, че са бременни, едва когато ги приемат в акушеро-гинекологичното отделение.
	— Престани да четеш евтини жълти списания. Естествено, че всички жени разбират за това. Менструацията спира. Тялото се променя. На много жени им става лошо сутрин.
	— Наистина ли? На мен понякога ми става по-лошо сутрин, защото съм се напил предишната вечер.
	— Това… — започна Катрин, но се отказа, защото все още беше впечатлена от първоначалната ми наблюдателност. — Пак те питам, как разбра за Лидия?
	Имах една готова шега, но Катрин не ми изглеждаше в лековато настроение, така че си прибрах чувството за хумор и обясних:
	— Ами тя е качила няколко килограма и дори след два месеца зад решетките ми се стори… подозрително здрава и жизнена. Като бременна жена, нали се сещаш?
	Катрин ме погледна изучаващо.
	— Мисля, че е имало и нещо друго. Или някоя друга. Онази надута адвокатка на Уилборн… Как се казваше, Маргарет? Или Мейбъл…? Няма значение.
	— Знаеш как се казва, Катрин.
	— Не ме интересува нито коя е, нито как се казва. Но мисля, че тази идея ти е хрумнала, след като видя, че тя е бременна.
	Имелда ни наблюдаваше внимателно и взе мъдрото и навременно решение, че всъщност няма нужда да присъства на този разговор, така че бързо измърмори нещо съвсем неубедително, че трябва да приготви още една кана кафе, и изхвърча от стаята. Катрин изчака Имелда да излезе и в момента, в който вратата се затвори зад гърба й, заяви:
	— Целият този случай е голяма бъркотия.
	— Представи си как ще се почувства горкият Елтън, когато му съобщят за малкия Дани. Или ще бъде момиченце?
	— Престани да се подиграваш. Моментът не е подходящ за сарказъм.
	В цялата ситуация очевидно имаше и нещо друго, освен новината, че Лидия е глътнала топката. Имам предвид, че не съм съвсем задръстен, така че май разбирах какво друго има и точно това ме ядосваше. Аз не мърморех на Катрин заради Нелсън, с когото в момента тя имаше връзка, от когото беше получила предложение за брак и все още не го беше отказала. А тя ми мърмореше за някаква жена, с която бях имал повърхностна афера за една нощ и с която не бях разговарял повече от девет месеца. Представете си какво щеше да стане, ако наистина бях спал с Катрин.
	Но вече ми беше омръзнало от тези глупости, така че й казах:
	— Не се държиш рационално, нито пък честно.
	— Ами… просто този случай много ме притеснява.
	— Ти сама си го избра, нали си спомняш? Самият аз не си спомням да съм имал избор.
	— Разбирам. И какво, съжаляваш ли?
	На този въпрос имаше два възможни отговора и аз избрах оцеляването пред истината.
	— Не, прекарвам си страхотно. Не мога да си спомня да съм си прекарвал толкова страхотно от…
	— Лъжеш. Случаят е отвратителен.
	Да, и с всяка изминала секунда ставаше все по-зле.
	— Случаят или фактът, че си с мен? — попитах аз.
	Тя се замисли.
	— Просто наистина ме дразниш.
	— Съжалявам, Катрин. Но след като бяха минали десет години, ти току-що ми каза как се чувстваш и аз… имам нужда от малко време, за да го преглътна. Да свикна с тази мисъл и…
	— Не би трябвало да е така, Шон. Или изпитваш чувства към мен, или не.
	— Добре тогава. Изпитвам… — В гърлото ми изведнъж заседна някаква буца, така че преглътнах тежко, преди да продължа: — … изпитвам чувства към теб, да.
	— Прозвуча ми много измъчено, все едно те заболя да го кажеш.
	Този път се опитах да вложа в гласа си малко повече въодушевление и увереност:
	— Изпитвам чувства към теб, Катрин.
	— За бога, Шон. Не би трябвало да се налага да ти дърпам думите с ченгел от устата.
	Толкова по въпроса за това какво трябваше да кажа. Понякога мъжете наистина не са виновни; виновни са жените. Но през всичките десет години, през които бях познавал Катрин, тя винаги беше онази, която мислеше с главата си, не губеше самообладание и разсъждаваше трезво, докато аз бях като слон в стъкларски магазин — и в емоционално отношение, и във всякакво друго. И тази размяна на ролите никак не ми харесваше.
	Хванах ръката на Катрин.
	— Не ме притискай така. Объркан съм. Трябва ми малко време да си помисля.
	— Шон, ако досега не си… Виж, ти си на трийсет и осем години, ерген, никога не си бил женен и сигурно никога не си имал сериозна дълготрайна връзка…
	— Нямам и деца — добавих аз.
	Тя обвинително постави пръст на ръката ми.
	— Трябва да се замислиш за проблемите си с обвързването.
	— Какво пък трябва да означава това?
	— Бъди честен към себе си. В момента, в който нещата станат сериозни — в момента, в който едно момиче прояви интерес към теб — ти си слагаш маратонките и хукваш да бягаш.
	— Катрин, от нас двамата ти държиш едно предложение за брак в резерва и се занимаваш едновременно с двама мъже.
	— Е, нямаше как да си ти, нали? — каза тя. — Ти щеше доброволно да заминеш на бойна мисия в Ирак, преди да се спомене за брак. Щеше по-скоро да поемеш риска да те взривят, отколкото да се обвържеш сериозно.
	Видяхте ли какво стана?
	— Виж — казах аз. — Не ми е приятно да ме притискаш така.
	Тя ме погледна за миг.
	— Прав си. Аз… съжалявам. Просто…
	— Аз не…
	— Почакай. Остави ме да довърша, Шон. — Тя се облегна назад, по-далече от мен, което никога не е добър знак. — Просто смятам, че все още се чувстваш объркан от собствения си живот, отдаден си на армията и може би не си готов да се обвържеш с нещо друго или с някой друг. Разбирам го. — Катрин спря за малко и вяло ми се усмихна. — Може би дори мога да се поставя на твое място. Но аз съм на трийсет и четири години, искам да имам деца и не възнамерявам да седя и да те чакам да вземеш решение.
	Едва не й отговорих, че няма нужда да прави нищо подобно, но вече си бях научил урока и си замълчах.
	— Това не е ултиматум — каза тя, макар че си беше точно това, — но по този начин не съм честна с Нел, като го карам да чака. Така че си давам срок от два дни, за да взема окончателно решение.


>	19

	Качих се в стаята си, за да се позанимавам с малко психоанализа на себе си, живота и жените. Седнах на леглото, но ми омръзна след около две секунди. Затова реших да си потърся нещо по-интересно, с което да си запълня времето — в интерес на истината, дори да се ритам сам в топките ми се струваше за предпочитане, — и тогава се сетих, че дори не съм чел, да не говорим да съм проучвал, военното досие на офицерски кандидат Ашад, защото досега бях приемал, че един мъртвец няма как да се окаже важен фактор в делото. Грешка, грешка, грешка. Все повече се убеждавах, че призрачното му присъствие ще има все по-силно влияние върху обяснението за онова, което се беше случвало под покривалото на нощта в ужасното място, наречено Първа зона. Така че отворих досието му и се заех да поправя тази грешка.
	Както ни беше осведомил капитан Уилборн, Ашад беше роден в Багдад и очевидно, след като беше пристигнал в Щатите като тийнейджър, животът му беше потръгнал добре, защото беше завършил университета „Корнел“, което предполагаше, че е бил изряден млад имигрант, добър студент и примерен гражданин на новата си родина. Според досието беше постъпил в армията на двайсет и една годишна възраст, скоро след като се беше дипломирал. Въпросът защо беше избрал да стане канцеларски плъх, вместо да постъпи на реална служба и така да си отвори пътя на израстването в кариерата чак до генерал, си оставаше отворен. Беше разпределен във военното разузнаване и докато четях описанието на първите му назначения, нещо започна да ми се струва странно, макар че иракският му произход и свободното владеене на арабски и фарси може би обясняваха нетрадиционната му кариера.
	По-конкретно, той беше завършил основния курс на обучение във Форт Хуачука, щата Аризона, където отиват всички млади офицери от военното разузнаване, за да усвоят основите на занаята си, а след това веднага беше прехвърлен във Вашингтон, окръг Колумбия, при това в Агенцията за национална сигурност, което ми се струваше твърде необичайно за такъв заек. В общия случай армията изпраща новите в някой малък тактически отряд — разузнавателен отдел към бойна бригада или дивизия или батальон на военното разузнаване — с идеята да започнат от най-ниското ниво и така да научат всичко необходимо.
	Три години по-късно Ашад беше прехвърлен в главния щаб на военните операции, който отговаряше за Ирак и Иран, и беше останал там в продължение на седем години на поредица от назначения, които варираха от превод до стратегически анализ. А след това, през 2006-а, три години след началото на войната в Ирак, се беше озовал в 315-и батальон на военното разузнаване, като част от миниатюрния екип за разпити на капитан Уилборн. И така беше попаднал на края на вселената в зловонната дупка, наречена „Ал Басари“, а оттам и на финала на своя живот на някаква прашна улица, заредена с импровизирано взривно устройство специално за него.
	Беше мюсюлманин и към момента на злощастната му смърт на трийсет и седем години. За мен си оставаше мистерия как точно един отличник от университет от Бръшляновата лига и опитен стратегически анализатор беше изпратен да превежда на някакъв малък тактически екип. Помислих още малко по този въпрос, но продължавах да не достигам до никакъв полезен извод. Нещо просто не се връзваше. Затова затворих папката и я занесох на долния етаж, в моя кабинет в трапезарията, откъдето се обадих по мобилния си телефон на Марк Хъртлинг, стар приятел, който в последно време се подвизаваше като офицер от военното разузнаване дълбоко в недрата на Пентагона. Двамата с Марк бяхме участвали в една мисия заедно, когато бяхме по-млади. Той обичаше да пие и да сваля момичета, както и аз самият, така че бяхме станали доста близки.
	Вдигна ми някаква жена, която се представи като лейтенант Ернандес, а после ми съобщи къде съм се обадил:
	— Управление за анализ на риска в Близкия изток.
	— Обажда се подполковник Шон Дръмънд — казах аз. — Искам да говоря с полковник Хъртлинг.
	Няколко секунди по-късно от другата страна на линията вече беше Марк, който звучеше леко раздразнен.
	— Какво искаш? — попита ме той.
	— Чувал ли си за един тип, който се казва Амал Ашад?
	— Да, естествено, само чакай да помисля. Не мога да си спомня дали беше иракчанин от „Ал Кайда“ или талибан от Пакистан.
	— Пробвай с офицер от армията на Съединените щати. От военното разузнаване.
	— А, този ли? — каза той. — Не, не съм го чувал. За какво става въпрос?
	— За случая в затвора „Ал Басари“.
	— На теб ли ти го натресоха?
	— Не можах да избягам навреме.
	Марк помълча малко, преди да попита:
	— Кой точно е твоят клиент?
	— Лидия Едълстън… Хм, която…
	— Знам, знам, идиотката, която обича да си играе с онези работи на затворниците.
	— Е, всеки има нужда от хоби.
	— Мамка му, наистина ти се е паднало изтърсачето, приятел — засмя се той. — Кого точно си ядосал, за да ти се случи това?
	— Имаш ли нещо за писане и един свободен час?
	— Да, много ясно. Ей, а на кого се е паднала русата мацка?
	— Не знам за кого говориш. На мен всички ми изглеждат еднакви, Марк. Така пише в устава.
	— Да бе, да — каза той и пак се разхили.
	— Искам да погледнеш едно нещо, става ли? — попитах го аз. — Дай ми номера на факса си.
	Той го направи и аз му пуснах по факса първите три страници от военното досие на Ашад, на които бяха основните му биографични данни и краткият списък на назначенията му. Дадох му няколко минути да ги разгледа. Накрая той заяви:
	— Нещо не ми се връзва.
	— Добре, кажи ми какво не е наред според теб.
	— Има ли нещо, което да е наред? Какво ще кажеш за това, че някакъв зубър от Бръшляновата лига е станал офицерски кандидат? Не се връзва. А кариерата му? Не е невъзможно да се случи такова нещо, но…
	— Все пак е роден и израснал в Ирак — изтъкнах аз. — Може би в армията са решили, че представлява риск за сигурността, и затова не са го назначили на служба като редовен офицер.
	— Добре, наистина се случва понякога. Само дето твоят човек е издържал специално разследване на биографията си, получил е разрешително за работа със строго секретни материали и е работил в поне пет тайни части, които са толкова тайни, че трябва да те убия, ако ти кажа за тях.
	— Това е важно, Марк. Трябва да проверя този тип.
	— Но дискретно, нали?
	— Дори не дъвчи, преди да глътнеш документите.
	Той се замисли и каза:
	— Трийсет минути. Ако не си разбрал, анализът на риска в Близкия изток е в разгара си. Анализирам от сутрин до вечер. Стой до телефона.
	Двамата затворихме и аз убих около половин час, като се наливах с кафе, гледах как по Си Ен Ен рециклират стари новини, мислех си лоши неща за Амал Ашад и отбягвах Катрин. Накрая Марк се обади.
	— Добре, слушай сега. Звъннах на Джордж Харит, който е бил адютант в главния щаб на разузнаването по същото време, когато там е служил Ашад, поне според досието. Харит е като равин. Познавал е всички от разузнаването в главния щаб. И като казвам всички, имам предвид съвсем буквално. Нали разбираш? И той дори не е чувал за твоя човек.
	— Ясно.
	— Затова се обадих на още един тип, Били Клайн. Били е работил в „Личен състав“ на разузнаването по онова време. Той се обадил на трима-четирима от старите си приятели, а те се обадили на… Искаш ли да ти кажа съкратената версия?
	— Ами… знам, че си зает — отговорих му аз.
	Той се засмя.
	— Добре тогава: твоят човек Ашад е някакъв призрак.
	— Какво означава това?
	— Означава, че името му е в системата — записан е като загинал на служба, така че излиза на компютрите на „Личен състав“, нали схващаш? Но хората, които определено би трябвало да го познават или да го помнят от времето, когато е бил жив, определено не го познават и не го помнят. Схващаш ли?
	— Дали е възможно Ашад да е работил в секретни части, където да е бил скрит от обикновените информационни канали? Нали понякога правят така? Например с войниците от „Делта“?
	— Дали е възможно? Естествено. Дали е вероятно? Не. Така или иначе, проверих и тази възможност. Човекът от „Личен състав“, който се е занимавал със секретните назначения, също ми каза, че твоят тип не е от неговите момчета. Разбра ли какво ти казвам?
	— Разбрах. Задължен съм ти.
	— И още как — отговори той и двамата затворихме.
	Изпих още една чаша кафе и помислих още малко за офицерски кандидат Амал Ашад в светлината на онова, което бях научил току-що. Цялата история изобщо не ми харесваше. Измъчваше ме едно определено подозрение какво стоеше зад нея — или по-скоро кой, — но нямаше да е лесно да го потвърдя и със сигурност не биваше да се опитвам да го направя от разстояние.
	А с още по-голяма сигурност не биваше да казвам за подозрението си на Катрин, поне засега. Защото, ако подозрението ми се окажеше основателно, този случай всеки момент щеше да навлезе в една наистина странна територия и да стане още по-заплетен, да не говорим и много по-опасен, отколкото досега. Освен това Катрин и новото й приятелче Нелсън имаха и друга цел, а не само да възтържествува справедливостта — а именно, те искаха да използват процеса срещу Лидия, за да обвинят държавната администрация и армията в търпимост към съмнителните методи за разпит и дори в насърчаването им.
	Така или иначе, Катрин не можеше да влезе на местата, на които вероятно щеше да ми се наложи да отида, а хората, с които вероятно щеше да ми се наложи да разговарям, нямаше да го направят в нейно присъствие.
	Затова й надрасках една бележка, която се надявах да е вбесяващо неясна: може би ще се върна утре, без обяснение защо или къде всъщност отивам. После се качих в стаята си, взех малко цивилни дрехи, една чиста униформа, багаж за една нощувка и пистолета, качих се в колата и се отправих към окръг Колумбия. И към някакви отговори на въпросите си, или поне така се надявах.


>	20

	Както и очаквах, когато пристигнах без предупреждение в девет часа вечерта в нейния кабинет в необозначената сграда на управлението за специални проекти, която не беше на територията на ЦРУ, а в Кристъл Сити, щата Вирджиния, моята предполагаема началничка от ЦРУ Филис Карни беше зад бюрото си.
	Използвах вълшебната си магнитна карта от ЦРУ, за да вляза в сградата, така че никой не ме спря и дори не ме забеляза, може би защото в цялата сграда беше тъмно и празно. Последната линия на отбраната на западната цивилизация беше една ивица светлина, която се процеждаше под вратата на кабинета на Филис. Отворих вратата, без да почукам, влязох и веднага седнах на един от столовете около дългата маса за срещи пред нейното бюро, а после зачаках да видя как ще реагира. Тя четеше някакъв доклад и не ме поздрави, нито прояви и най-малкия признак за тревога или изненада. Просто вдигна поглед към мен.
	— Трябваше да си в Ню Йорк.
	— А ти не трябваше ли да си вкъщи? Вече е девет вечерта, Филис. Една дама на твоята възраст трябва да си почива по това време.
	Вместо да отговори на невъзпитаната ми забележка, Филис заяви:
	— Не те очаквах… не и толкова рано.
	— Но все пак ме очакваше?
	— Нека просто да го наречем предчувствие, че в крайна сметка ще се озовеш тук.
	Замислих се за това тайнствено предчувствие и реших да мина направо на въпроса:
	— Защо ме изпрати да работя по този случай?
	Тя подреди някакви документи по бюрото си.
	— За да ти отговоря, трябва да разбера кой задава въпроса. Шон Дръмънд, който е временно зачислен към ЦРУ? Или подполковник Шон Дръмънд, който е военен адвокат и се стреми да постигне най-благоприятния изход за своя клиент?
	Разбрах какво имаше предвид с това уточнение и предпочетох да не отговарям на въпроса й, а да оставя топката в нейното поле.
	— Отговори на въпроса ми, Филис.
	— Е… предполагам, че заслужаваш отговор.
	— И още как, по дяволите.
	Двамата се гледахме продължително и мълчаливо, преди тя да продължи:
	— Сещам се за няколко различни причини. Първо, защото реших, че започва да ти омръзва тук и да се изнервяш, така че ще ти дойде добре да излезеш за малко от този офис. — Тя помълча, после продължи по-искрено: — Всъщност и на мен щеше да ми дойде добре да излезеш за малко от този офис. Освен това случаят е жизненоважен. Армията би трябвало да разполага с най-добрите си адвокати, които да работят по него.
	— Опитай пак, Филис.
	Филис небрежно отметна кичур бяла коса от челото си и се облегна назад. Не бях очаквал от нея да се изчерви или да потрепери, но пък и не очаквах да реагира по този начин, който можеше да се опише единствено като отегчен и резервиран. Бях я подценил и си отбелязах наум никога повече да не го правя.
	Тук би трябвало да спомена, че Филис е стара пушка, във всякакъв смисъл. Започнала е в Бюрото за стратегически операции — предшественика на днешното ЦРУ — още като тийнейджърка към края на Втората световна война и продължава да работи на същото място по един или друг начин дълго след като е преминала всякаква пенсионна възраст, най-вече защото всеки нов директор на ЦРУ се страхува до смърт от нея. В офиса се шегуват, че тя знае тайните на маите, което може би е преувеличение, но тя със сигурност знае тайните на Чичо Сам, а от това следва, че топките на Чичо Сам са стиснати в нейното лично менгеме. Освен това аз наистина не можех да си представя жена като Филис да бъде изпратена в някой старчески дом във Флорида, където да посвети третата си възраст на задачата да мами на бридж и на въпроса какво ли са намислили този път симпатичните млади доктори от телевизионния сериал „Спешно отделение“; според мен и тя не беше способна да си представи подобно нещо. Нито пък можех да си представя как нейните господари от ЦРУ ще могат да заспят спокойно с мисълта, че Филис седи някъде във Флорида и за развлечение пише мемоарите си с разкрития за седем десетилетия на провали и скандали, които отдавна би трябвало да са погребани и забравени. Веднъж тя ми беше казала, че ще напусне кабинета си само по един начин — по гръб, в ковчег. Освен това по една случайност беше много добра в работата си, макар и да не бях съвсем сигурен каква точно беше тази работа, и настоящият случай беше идеален пример за това.
	Филис се намръщи срещу мен като стара учителка.
	— Ако се държиш прилично, Шон, този разговор може да бъде плодотворен. В противен случай можеш да си тръгваш веднага, няма да те изпращам.
	Не бях готов да се откажа, така че явно беше дошъл моментът да отбележа няколко точки в атака. Затова я погледнах в очите и зададох последния въпрос, който очакваше — или искаше — да чуе:
	— Кой е Амал Ашад?
	Тя се забави, преди да ми отговори, и когато най-сетне го направи, прозвуча доста хладно:
	— Защо смяташ, че знам кой е той?
	— Това не е отговорът, който търся, Филис.
	— Може би защото не го търсиш на правилното място. Но почакай малко, колко съм невъзпитана само. Искаш ли кафе или чай?
	След като не отговорих на този очевиден опит да смени темата, Филис каза:
	— Това трябваше да е намек, Шон. Но явно е бил твърде фин за теб. — Тя леко се усмихна и добави: — Фините неща никога не са били твоята стихия. За мен „Ърл Грей“, ако обичаш.
	И така, аз трябваше да стана и да отида в ъгъла, където имаше две големи метални кани — едната беше пълна с блудкаво кафе, от което си налях една чаша, а другата с гореща вода, от която приготвих за нея чаша чай с две пликчета и две капки мед, без сметана, точно както го обичаше. Освен това не ми убягна какво правеше тя или колко коварно и заобиколно можеше да действа понякога. Филис използваше този дребен повод да ме накара да я обслужа, за да ми напомни, че тя ми е началник, а аз съм неин служител.
	Трябва да ви кажа, че всеки разговор с Филис е като партия шах. Нито една дума не се използва случайно или напразно; тя винаги започва играта с два-три хода преднина и ако събеседникът й спазва нейните правила, в крайна сметка винаги губи.
	Освен това трябва да се внимава през цялото време, защото е склонна да размества фигурите по дъската в мига, в който отклоните поглед от нея. Способна е да каже нещо привидно безобидно и невинно — например „Днес тук е непоносимо студено, не мислиш ли?“ — и ако човекът срещу нея се излъже да кимне, в следващия момент вече ще се намира на борда на някой реактивен самолет на път за горещия Ирак.
	Занесох й чая, после взех блудкавото си кафе и се върнах на мястото си.
	— Може ли да говоря безцеремонно? — попитах аз.
	— За съжаление, според мен ти не си способен да се държиш по друг начин — отговори Филис.
	— Погледни ме, Филис — казах аз и тя ме погледна. — Този разговор може да завърши по един от два възможни начина. Единият вариант е да ми кажеш истината; другият е аз да се обадя на Мелвин Креймър, той да започне да се рови, да открие кой е Амал Ашад наистина и двамата с теб да го прочетем заедно на първа страница във вестника.
	Двамата продължихме да се гледаме в очите.
	— Нали знаеш, че не блъфирам? — добавих аз.
	Филис разбърка чая с лъжичката и остави чашата. После реагира по характерния си начин, при който всъщност не отговаряше на зададения въпрос:
	— Какво те кара да мислиш, че Ашад не е онзи, който би трябвало да бъде?
	— По-добрият въпрос е как някой изобщо е повярвал, че той е онзи, който би трябвало да бъде. На първо място, нека да ти дам един съвет за следващия път — човекът, който се занимава с фалшифициране на лични досиета, трябва да е прекарал поне един ден на служба в армията. На второ място, нито един човек от предишните му назначения, описани във въпросното досие, дори не е чуван за Амал Ашад. И на трето, в затвора „Ал Басари“ е имало всякакви хора от всякакви външни агенции, включително и от тази, които са душели наоколо, като са се опитвали да се обличат, да говорят и да се държат като нещо, което не са били — войници.
	— Понякога забравям колко си умен и съобразителен.
	— О, според мен през цялото време си знаела, че ще се досетя.
	— Може и да си прав, Шон. Готова съм да призная, че когато генерал Фистър се обади за теб, аз имах… ами някои резерви да позволя прехвърлянето ти по този случай.
	Това не отговаряше на разказа на Катрин, но Филис докосна чашата си с върховете на пръстите и добави:
	— Нали знаеш, че цяла армия от военни следователи ровят в този случай вече от няколко месеца? Ти работиш по него едва от няколко дни, а никой преди теб не се досети за това.
	— Шпионите оставят следи. Ашад беше оставил следи колкото за цяло стадо шпиони. Но ти не отговаряш на въпроса ми, Филис.
	Тя отпи миниатюрна глътка от чая си, за да го опита, после извади пликчетата с лъжичката и с подчертано внимание ги остави в чинийката. Знаех какво прави: преценяваше ситуацията и мен самия и обмисляше следващия си ход. С други думи, беше дошъл моментът да внимавам кои фигури щеше да размести сега.
	— Казваш, че искаш да разбереш истината, и аз съм готова да ти я разкрия. Но първо трябва да ми дадеш думата си.
	— Думата си за какво? — попитах аз.
	С нея човек никога не биваше да приема нещо без уговорки.
	— Голяма част от онова, което ще ти кажа сега, е секретна и изключително деликатна информация. Тя не може да бъде разкривана при никакви обстоятелства — със сигурност не на обществеността, не и на съда и дори на твоята колежка от защитата или на твоята клиентка.
	— Глупав ли ти изглеждам, Филис?
	— Не, Шон, изглеждаш достатъчно интелигентен. Може би дори прекалено.
	— Кажи ми всичко, което знаеш, иначе ще разкажа на телевизиите всичко, което знам аз.
	Филис никак не изглеждаше доволна от тази заплаха — в ЦРУ обичат делата им стават обществено достояние горе-долу толкова, колкото мъжете обичат да ходят на преглед за простатата, което всъщност не е толкова лошо сравнение. Във всеки случай, тя стисна зъби в продължение на няколко секунди, преди да отстъпи:
	— Не мисля, че трябва да обяснявам точно на теб колко е важно да разполагаме с надеждна и полезна информация във войните в Ирак и Афганистан. Подобни конфликти се решават именно от това кой какво знае и кога го научава. В началото и на двата конфликта ние подценихме… или направо забравихме за този факт, предполагам. Цената беше непосилна и ставаше все по-тежка. И двете войни отиваха по дяволите. У дома се прибираха хиляди войници в чували.
	— Какво имаш предвид, когато казваш „ние“?
	— Няма значение.
	— За мен има значение. Отговори ми на въпроса.
	— Армията, Централното разузнавателно управление, разузнавателната агенция към Министерството на отбраната, високопоставени членове на администрацията, някои войнствено настроени конгресмени. Всички хора, от които зависи нещо, както и доста от онези, от които не зависи нищо. Подхлъзнахме се да влезем и в двете войни с разузнавателен апарат, предназначен за съвсем други цели. И това се оказа грешка, катастрофална грешка.
	— Какво общо има всичко това с Ашад?
	— Престани да ми викаш, Шон, и ще стигна дотам. Една година след началото на войната армията шумно се оплакваше от неадекватната подкрепа от страна на нашата агенция. Агенцията от своя страна критикуваше военното разузнаване, че работи твърде аматьорски. Ситуацията стана… непоносима.
	Точно в момента нямах нужда от лекция по бюрокрация.
	— Въпросът ми беше какво общо има това с Ашад.
	— Ще стигна дотам, Шон. След обичайната симфония от скърцане със зъби и сочене с пръсти стигнахме до споразумение. Разузнавателното управление трябваше да се съсредоточи върху практическата страна на нещата. Взехме решение да инфилтрираме определени агенти в армията, така че да съветват полевите командири за местните условия и да им осигуряват сурова информация, преди да хване паяжини от размотаване във вашингтонската бюрократична машина. Освен това решихме да изпратим някои от по-обещаващите си специалисти по водене на разпити на място — на фронта, ако предпочиташ.
	— И Амал Ашад беше един от вашите хора?
	— От нашите хора, Шон. И ти вече знаеш отговора на този въпрос, иначе нямаше да си тук. Преди около петнайсет години го взехме на работа направо от университета „Корнел“, където завърши арабистика. Той говореше гладко и арабски, и фарси и беше прекарал детството си по улиците на Багдад. Беше страхотен удар. — Тя направи един прозрачен опит да спечели съчувствието ми, като добави: — Освен това беше женен, с три малки деца, ако се интересуваш.
	— Всъщност не, Филис. Защо го представихте за войник?
	— По редица причини, една от друга по-добри. Но най-вече за негова собствена безопасност. Някои… всъщност повечето от хората, свързани с тази програма, работят под прикритие. Не искахме те да бъдат разкрити и сигурността им да бъде застрашена.
	— И затова сте ги накарали да маршируват като оловни войничета? Научихте ли ги да отдават чест и да държат щика? Честно, Филис.
	— Като го казваш така, звучи тъпо, а не е — тросна ми се тя. После дълбоко си пое въздух; Филис се гордееше със самоконтрола си, а аз обичах да изпробвам границите му и продължи по-спокойно: — Да вземем например нашия приятел Амал Ашад. Разквартируван е във военен затвор, където се среща с най-отвратителните боклуци на иракското общество и кой знае колко други чуждестранни джихадисти, които копнеят да убиват американци. Всеки ден застава лице в лице с десетки бунтовници. Защо да му окачаме на врата табела с надпис „ЦРУ“? Бъдещата му стойност във всяка чуждестранна операция щеше да бъде компрометирана.
	— Значи униформата е трябвало да скрие самоличността му? — попитах аз, като може би позволих една миниатюрна нотка цинизъм да се прокрадне в гласа ми.
	— Това беше едно от нашите съображения. А ето ти и друго. Ако хората, които беше разпитвал, бяха знаели, че е от ЦРУ, нямаше да бъдат толкова уязвими, толкова отворени към него. Щяха да се затворят веднага.
	— Представям си — казах аз.
	Тя беше свикнала с моя сарказъм и знаеше как да се справя с него, затова не ми обърна внимание, а продължи:
	— Не се обиждай, но водещите разпити от страна на армията не се радват на особено уважение или страхопочитание сред бунтовниците. В армията това не е сред най-обещаващите кариери. Много от вашите хора имат ограничен опит, недостатъчно обучение и съмнителен талант. Някои дори не знаят арабски, за бога, налага им се да разчитат на преводачи. Ашад, от друга страна, притежаваше не само перфектни познания по езика и културата, но и магистърска степен по психиатрия от университета „Джонс Хопкинс“, финансирана от нашата агенция, както и години опит в разпитите при нас. Колко от вашите специалисти могат да се похвалят с подобно нещо?
	Въпросът очевидно не предполагаше отговор и аз не го дадох. Филис прие този факт и продължи:
	— Хората, които е разпитвал Ашад в „Ал Басари“, дори не са знаели, че ги манипулира истински професионалист. Когато го облякохме във военна униформа, ние все едно облякохме вълка в овча кожа. — Филис явно беше подхванала метафоричните аналогии, защото продължи с още едно сравнение: — Представи си някой гросмайстор да играе срещу аматьор, който дори не знае срещу кого се е изправил.
	Погледнах Филис и се зачудих дали говореше за Ашад и неговите затворници или за самата себе си и за мен.
	— Но в действителност — изтъкнах аз — това е било и перфектната възможност за ЦРУ да отрече участие във всичко, което се е случило. Всеки случай на тормоз отива на сметката на армията. Не се съмнявам, че твоите хора са помислили и за това. Освен това не се съмнявам, че тази част особено много им е харесала.
	— Престани да говориш за „моите“ хора, Шон. Двамата с теб сме на една и съща страна.
	— Така ли е наистина?
	Забелязах, че Филис леко се намести на мястото си от неудобство — проява на емоция, която съвсем не беше характерна за нея.
	— Повярвай ми, Шон, никой нямаше такива намерения. Никой не е искал да прехвърля вината на друг.
	— Не знам за намеренията, но действителността е точно такава. Армията се намира под водопад от изпражнения и точно Ашад е човекът, който е пуснал водата в тоалетната.
	Филис се усмихна снизходително.
	— Не можеш да знаеш това.
	— Така ли? Жената, която защитавам, и нейните приятели…
	— За бога, Шон! — тросна се Филис. — Само не ми казвай, че това е първият случай, в който някой от собствените ти клиенти те лъже.
	— Може би точно този път не смятам, че клиентът ми лъже.
	— Значи е време да пораснеш. Тя и нейните приятели са готови да кажат всичко, за да се измъкнат. А смъртта на Ашад го прави перфектната изкупителна жертва. Все пак не може да отрече или да обори техните обвинения, нали?
	— Ашад е знаел какво правят те, насърчавал ги е, давал им е инструкции и съвети и в няколко случая дори се е отбил да ги е посети. Дал им е фотоапарат, за да се снимат. Когато е пропускал вечерната сесия, още на следващата сутрин е точил лиги по снимките, докато си е пиел кафето.
	— Очакваш да повярвам на това само защото го казват обвиняемите? Не ме вземай за глупачка.
	Не бях сигурен дали самата Филис е убедена в това, което казва — тя беше съвършеният бюрократичен хамелеон, способна да лъже с такава сигурност и увереност, че сама да си повярва. Може би. Но беше дошъл моментът да поставя нова фигура на дъската, така че бръкнах в джоба си, извадих една от уличаващите фотографии и я подхвърлих на бюрото й.
	Филис вдигна снимката, като внимателно я хвана само с върховете на двата си пръста, все едно пренасяше някаква венерическа болест, и небрежно я разгледа. На лицето й се изписа особено отвратена гримаса.
	— Това ли е твоята клиентка? — попита тя, като посочи Лидия.
	На снимката се виждаше как Лидия с подчертано тъпа физиономия пипа някакъв мъж по члена.
	— Не гледай нея. Виж в горния ляв ъгъл… онзи мъж, който се крие в сенките. Познаваш ли го?
	От гласа на Филис се процеждаше недоверие, когато ме попита:
	— Искаш да ми кажеш, че това се предполага да е Амал Ашад? — Тя се вторачи по-отблизо в снимката. — Лицето на този мъж не се вижда… на униформата му няма табелка с името… не различавам никакъв знак за самоличност.
	— Той е извадил крушките на осветлението и се е опитал да се скрие, но да, това е гордостта на ЦРУ на посещение в затвора. — Реших да преувелича малко и с неоправдан оптимизъм продължих: — Тази снимка заедно с няколко други вече се намира в една лаборатория, където ще увеличат пикселите и ще изчистят изображението, така че да видим нашия воайор както трябва. Искаш ли да се обзаложим какво прави господин Ашад на снимката? Дали се усмихва, или точи лиги?
	Филис остави снимката обратно на бюрото си с лицето надолу. Не знаех дали беше наясно, че някой беше извадил определени снимки от оригиналната папка на компютъра, и не знаех дали ЦРУ има пръст, но ако беше така и тя знаеше за това, сигурно точно в този момент си казваше нещо като „О, мамка му, как така онези идиоти са пропуснали тази снимка?“.
	Филис ме изгледа строго.
	— Дори наистина да е Ашад — а аз дори за миг не вярвам, че е така, — но дори наистина да успееш да докажеш вън от всякакво съмнение, че той е присъствал там, какво доказва това? — Тя отговори на собствения си въпрос: — Нищо. Абсолютно нищо, по дяволите.
	— Благодаря ти. Когато имам нужда от чуждо мнение по някой съдебен въпрос, ще се обърна към човек с диплома по право.
	— Какво ще постигнеш с това според теб?
	— Какво ще кажеш да покажа на света, че не само в армията има извратени садисти?
	— Твоят сарказъм не ми харесва.
	На никого не му харесва, Филис.
	— Ашад е бил там — продължих аз, като я гледах в очите. — Присъствал е на някои от най-отвратителните унижения и не само е знаел за тях, но е бил свидетел и е стигнал дотам да дава съвети какви перверзни по-точно биха свършили работа според него. Искаш ли да ти кажа някои от съветите, които им е дал?
	Тя очевидно не искаше, защото ми се тросна:
	— И това ще помогне на клиентката ти да се измъкне?
	Явно или самата Филис, или екип от адвокати на ЦРУ вече беше обмислил този въпрос. Реших, че е най-добре да не му отговарям.
	— Ако го разкриеш, Шон, ще разкриеш и така ще подкопаеш цялата програма. И за какво? Програмата почти със сигурност ще трябва да бъде спряна. Знаеш каква е атмосферата в Конгреса. Ще се нахвърлят на ЦРУ като банда доказани изнасилвани. Сам ще им построиш бесилката, на която да ни линчуват. И какво ще постигнеш с това?
	— Справедливост.
	— Справедливост? — повтори тя, все едно това беше някаква мръсна дума на чужд език.
	Сещах се за няколко мръсни думи на различни чужди езици, които описваха чувствата ми в момента.
	— Звучи ми честно — отговорих аз.
	— Честността няма нищо общо с това.
	— Естествено, че има. На армията може би дори ще й хареса да си има другарче, докато я разнасят по първите страници на всички вестници на света.
	— Това е лудост — отсече тя.
	— На върха е самотно — добавих аз. — Можем да пътуваме заедно до Конгреса, за да ни разпитват. Ще спестим сума ти пари за бензин.
	Филис се поколеба, после се приведе напред и каза:
	— Шон, нека да ти дам един добър съвет.
	Погледнах я в очакване да го чуя.
	— Остави това. Забрави всичко, което знаеш за Ашад.
	— А ако не го направя?
	— Ще се върна към първоначалния си въпрос. С кого от двамата Шон Дръмънд разговарям в момента?
	— Никога не е имало двама различни, Филис — казах й аз. — Положил съм клетва да защитавам интересите на клиентите си, както и клетва да защитавам Конституцията на Съединените щати, а не ЦРУ. Достатъчно ясно ли се изразих?
	Явно беше време за нова тактика, защото тя подигравателно завъртя очи към тавана.
	— Поведението на твоята клиентка е било толкова отвратително, че не може да бъде оправдано с нищо, което е направил или казал Ашад. На тази снимка се вижда цялата истина. — Тя вдигна снимката и посочи Лидия с пръст. — Погледни лицето й, Шон. Погледни я внимателно, тя се забавлява като за последно. На тази снимка не се вижда нищо друго, освен това момиче и нейните извратени желания.
	Започваше да ми омръзва да ми трият тези снимки в лицето.
	— Не съм толкова сигурен — казах аз.
	Филис повдигна едната си вежда.
	— Не говориш сериозно, нали?
	— Няма значение дали говоря сериозно. Няма значение тук, между нас двамата, но ще стане много важно, ако влезе в съда. Както ти сама каза, Ашад е бил вълк в овча кожа. Нямам представа каква работа е свършила тази маскировка пред затворниците, но е направила чудеса с петима лесни за манипулиране американски войници. Именно той ги е подвел да се отдадат на това поведение, което така цветисто описа като зло и отвратително. Именно той им е дал разрешение да сбъднат най-тъмните си фантазии, да се отнасят с иракчаните като с играчки, като с неодушевени предмети, с единствената цел да постигнат сексуално удовлетворение. Нещо по-лошо, той ги е подвел да мислят, че това е в интерес на държавата, че колкото по-извратено и перверзно се държат, толкова повече ще помогнат да спечелим войната.
	Филис се изправи, заобиколи бюрото си и седна на един стол до масата за срещи, като по този начин се озова точно до мен. После сложи ръка на лакътя ми и с мек, майчински глас заговори:
	— Едно от нещата, които най-много харесвам и уважавам у теб, Шон, е твоята военна етика и нагласа. Говорим за един млад мъж, който е загинал в защита на родината си. Загинал е по потресаващ начин, на една чужда улица, в една ужасна война. Господи, от него дори не бяха останали достатъчно парчета, които да върнат у дома. А сега неговото скърбящо семейство, неговата съпруга и трите му малки деца имат една-единствена утеха, една-единствена мисъл, която да ги крепи: тази, че Амал Ашад е загинал като герой. — Тя ме стисна по-здраво. — Помисли за семейството му, Шон. Не съсипвай тази мисъл за него.
	— Не, честно… — казах аз и поклатих глава. — Филис, не можа ли поне да пуснеш малко Вагнер за музикален фон, докато ръсиш тези глупости?
	Ръката й пусна моята. Тя се усмихна и сви рамене.
	— Явно този подход не ти действа, така ли?
	Не отвърнах на усмивката й. Филис не е сантиментален човек и самият факт, че беше прибягнала до толкова патетичен и захаросан опит да промени решението ми, говореше за това, че репертоарът й се беше изчерпал. А това означаваше, че или няма какво повече да ми каже, или беше дошъл моментът за заплахите. Филис се облегна назад.
	— Добре тогава, има и други… съображения.
	— Винаги има други съображения, Филис. Но това не ме интересува.
	— А би трябвало, Шон. Наистина би трябвало да те интересува. Затънал си в нещо твърде дълбоко. От изхода на тази ситуация зависят много повече неща, отколкото предполагаш. Има хора, които ще стигнат далече, за да ти попречат да разкриеш всичко.
	— И кои са тези хора?
	— Не знам.
	По лицето ми сигурно се е четял определен скептицизъм по отношение на това твърдение, защото тя намери за нужно да потвърди:
	— Казвам ти истината. Не знам.
	— И ти ли си една от тях?
	— Не, аз не съм част от тази операция. Но тя стига много по-високо от мен.
	Не бях сигурен какво беше точното място на Филис в йерархията на ЦРУ, но знаех, че прекият й началник е самият директор на управлението. Което означаваше, че във въпросната операция е замесен най-големият шеф, а вероятно и неговият собствен началник — човекът, който живееше в Белия дом. Погледнах Филис и както обикновено не успях да определя дали това бяха пълни измишльотини, или тя говореше съвсем искрено. Но по лицето й наистина се четяха тревога и притеснение, все едно някое от любимите й деца се канеше да направи някаква ужасна глупост, която щеше да му причини безброй неприятности и нещастия. От друга страна, това все пак беше Филис; по-вероятното обяснение за изражението й сигурно беше фактът, че се притесняваше любимият й чай да не изстине.
	Без да откъсвам поглед от нея, аз попитах:
	— Това заплаха ли е?
	— Не разбирам въпроса.
	— Нека да го кажа по-просто. Двама адвокати от защитата вече са мъртви. Ще има ли трети?
	— Не ставай глупав. Никой не възнамерява да направи нещо толкова драстично.
	Ако се абстрахирахме за момент от това успокоение — заедно със скритата, но все пак ясна заплаха, която се криеше в него, — оставаше въпросът какво точно смяташе ЦРУ за по-малко драстично? Екскурзия до най-гъсто населения с талибани регион от Афганистан? Самолет, който излита, но не успява да кацне? Работата с параноята е там, че е игра за двама души — най-страшният ви кошмар може да се окаже по-малко страшен от любимия метод за действие на човека срещу вас.
	— Опитвам се да разбера каква си — казах на Филис, като не откъсвах поглед от нея.
	— Твоя началничка и твоя приятелка, или поне така ми се иска да вярвам.
	— Приятелите не позволяват приятелите им да пострадат.
	— Не зависи от мен, Шон. Просто ти предавам предупреждението. Вече ти казах, че не съм част от тази игра.
	— В такъв случай искам да предадеш на твоите приятели и едно съобщение от мен. Ако открия и най-малката следа, че някой възпрепятства правосъдието, ще вдигна цялата ви агенция във въздуха.
	Филис не отговори на тази юнашка закана, изправи се и се върна зад бюрото си, където я очакваше чашата чай. Имах чувството, че вече си е свършила работата и тя е била да определи как се чувства Шон Дръмънд в този ден.
	И тъй като бях едновременно офицер от армията и временен служител на ЦРУ, току-що бях изяснил на коя страна от раздвоената си личност ще се доверя — не беше нейната и определено не беше страната на нейните хора, които и да бяха те. Тя мълчаливо седна зад бюрото и отпи от чашата си, докато аз я гледах как пие чай и размишлява как да постъпи с любимия си своеволен служител. Освен това се запитах дали Филис вече не беше в някаква опасност заради мен. Все пак бях неин подчинен и именно Филис се беше съгласила да ме прехвърлят, за да работя като юридически съветник за защитата на Лидия. В ретроспекция нейната агенция щеше да сметне това за погрешно решение, а неспособността й да ме привлече на тяхна страна в този момент щеше да бъде възприета като провал в задачата да поправи предишната си грешка. Подобно на повечето правителствени структури, ЦРУ е способно и редовно е готово да прощава грешки в рамките на рутинната работа, но не и когато въпросната грешка опетнява репутацията на любимата агенция.
	— Ще им кажа, че не мога да те контролирам — заяви накрая Филис. — Но също така ще им кажа, че съм те информирала, че положението на Ашад е строго секретно, и ти си обещал да действаш внимателно.
	— Кажи им каквото искаш. Но не забравяй да добавиш, че ако стрелят първи и не ме улучат, следващият изстрел ще бъде мой и аз няма да пропусна.
	Тя кимна, но аз забелязах, че не изглежда твърде разтревожена или дори донякъде впечатлена от моята заплаха.
	Тръгнах си и си помислих, че може би току-що бях допуснал голяма грешка; може би поначало беше глупава идея да ги оставям да стрелят първи.


>	21

	Едно от правилата на разследването гласи, че когато имате следа, трябва да я проверите. Особено когато имате само една — това слага край на всякакви притеснителни дилеми с коя да се заемете първо. Както беше казал някога някой по-умен от мен, винаги се възползвайте от възможността да се възползвате от някоя възможност.
	По-конкретно, по време на нашия разговор капитан Уилборн беше споменал, че архивът за разпитите, воден от него и Ашад, може да е бил изпратен обратно на семейството му. И макар че имаше голяма вероятност да лъже, нито една друга следа не водеше до никакви вероятности — добри, лоши или някакви други. Най-просто казано, нямаше никакви други следи. Пък и без това бях във Вашингтон и нямах никаква друга работа, освен дългото, изтощително шофиране обратно до „Уест Пойнт“ и Катрин, която ме чакаше там.
	Според неговото военно досие, Амал Ашад имаше адресна регистрация на Трийсет и осма улица, номер 3822 в Арлингтън, щата Вирджиния — само на осем километра по права линия от централата на ЦРУ.
	Ако от Управлението бяха постъпили умно, името Амал Ашад щеше да бъде псевдоним и адресната му регистрация щеше да бъде фалшива, а ако бяха постъпили още по-умно, точно в момента Шон Дръмънд вече щеше да се държи за задника и да се крие от обстрела на минохвъргачките в някаква затънтена воняща дупка в Афганистан, вместо да си пъха носа в техния задник тук. Но от ЦРУ не бяха постъпили много умно, когато бяха съставяли измисленото военно досие на Ашад, нито пък когато ме бяха назначили да работя по този случай, така че имаше шанс мързеливите копелета да са свършили работата по най-лесния начин и да са използвали истинското му име и истинския му адрес. В действителност, докато не се бях появил аз, това не беше никакъв проблем.
	Наложи се да шофирам само трийсет минути, преди да се озова на една типична улица в предградията, гъсто застроена от двете страни с малки къщи — най-вече тухлени имитации на ниски провинциални домове от петдесетте години. Ози и Хариет от стария телевизионен сериал щяха да се чувстват съвсем на мястото си в този квартал.
	Отбих пред номер 3822 и останах до бордюра за една минута, без да спирам двигателя. Къщата беше на два етажа, от червени тухли, с каменна фасада и макар че северната част на Арлингтън благодарение на близостта и лесния достъп до Вашингтон се водеше за луксозен жилищен район, точно тази къща не изглеждаше впечатляваща или особено скъпа. Не ми беше трудно да си представя един държавен служител на средно ниво и семейството му да се натъпчат в този малък, скучен дом, особено ако и съпругата му работеше, така че реших да си опитам късмета и се приближих до входната врата.
	Отдавна беше минало единайсет вечерта и вътре не светеше, но аз съм добра компания и не се съмнявах, че госпожа Ашад няма да има нищо против късното ми посещение. Застанах на прага и натиснах звънеца. Минаха около две минути — по време на които натисках тъпия звънец на всеки трийсет секунди, — преди вратата най-сетне да се отвори. Надявах се моята нетърпеливост да не е събудила госпожата, в интерес на истината, дори се надявах да е била толкова дълбоко заспала, че все още да е податлива на моите измишльотини и лъжи. На прага се появи привлекателна жена на около трийсет години, с дълга черна коса, стройна фигура и очевидно арабски произход. Тя огледа първо лицето ми, а после и униформата.
	— Мога ли да ви помогна с нещо?
	Жената не се усмихваше, така че аз се усмихнах и тя се усмихна в отговор, макар и съвсем леко. Възпитана дама.
	— Госпожа Ашад?
	Тя бързо кимна, така че аз веднага я излъгах:
	— Служих заедно с мъжа ви в Ирак.
	— О… разбирам.
	— Току-що се върнах и просто исках да се отбия и да ви предам съболезнованията си. Той беше добър човек.
	Тя изглеждаше объркана за момент, после се стегна.
	— Съжалявам… не чух как се казвате. — Жената намери за нужно да поясни: — Много е късно.
	Разширих усмивката си и измърморих толкова неясно, колкото беше възможно:
	— Казвам се Дръмънд… Хари Дръмънд.
	Тъй като не исках в ЦРУ да разберат, че се ровя в живота на Ашад, не исках госпожа Ашад да разбере действителната ми самоличност, но все пак бях облечен с униформа, а на униформата имаше табелка с името ми, така че тази тъпа импровизирана лъжа беше най-доброто, което успях да измисля. Представях си как някой ще каже: „Я да видим сега, Хари Дръмънд… Шон Дръмънд… дали не е възможно това да е един и същ човек?“. Средностатистическият човек щеше да се заблуди точно за две секунди.
	От друга страна, това беше същото ЦРУ, което продължаваше да търси ядрени оръжия в Ирак. Човек никога не бива да надценява противника.
	— Извинявам се, че дойдох толкова късно — казах аз. — Децата спят ли вече?
	Тя кимна, донякъде нетърпеливо.
	— Утре сутринта са на училище.
	За да й покажа, че не съм съвсем непознат, аз подхвърлих:
	— Бяха три, нали така?
	— Три, да. Аз също съм на работа. — В случай че не схващам накъде биеше с това, тя подчерта: — Рано сутринта. Трябва да ги оставя на училище и да бъда в офиса в седем часа.
	— Да. Добре. Ами аз ще ви отнема само една минута.
	Потърках ръцете си една в друга, за да й напомня, че навън е студено, а тя се държи невъзпитано.
	— Може ли да вляза за момент?
	— Няма да бъде подходящо. Не съм облечена.
	— Ще ви изчакам. Пътувах дълго време, за да дойда до тук. Моля ви, госпожо Ашад. Двамата със съпруга ви бяхме приятели.
	Жената изглеждаше така, сякаш продължаваше да се колебае, и аз духнах в ръцете си и потреперих, за да й напомня отново за едва ли не арктическите условия навън. Госпожа Ашад очевидно беше мила жена с добри маниери, защото в крайна сметка неохотно каза:
	— След минута ще се върна.
	И така, аз останах на прага и тъй като нямах какво друго да правя, се заех с бърз оглед на околността. Сутринта беше навалял тежък, мокър сняг, но тротоарът и алеята пред къщата вече бяха почистени, а вечнозелените храсти покрай стената изглеждаха спретнати и подрязани, което подсказваше, че госпожа Ашад беше добра домакиня, а скорошната смърт на съпруга й не я беше разтърсила дотолкова, че да я извади от релси. Когато станат вдовици, някои жени напълно се разпадат и не обръщат внимание на нищо; други отиват в срещуположната крайност и се опитват да запълнят внезапната празнина в живота си с безмилостна работа и изпълнение на всякакви задължения, независимо дали от тях има някаква полза. Не знаех в коя от двете категории попада госпожа Ашад, но все пак ходеше на работа и имаше три малки деца, а животът й явно продължаваше да бъде в ред.
	Вратата се отвори и госпожа Ашад ми направи знак да вляза. Вече беше облечена с дълъг пухкав розов халат, който отиваше на дългата й черна коса и смуглата й кожа. Тя ме поведе по един къс коридор, после завихме наляво, минахме през малък кабинет с дървена ламперия и се озовахме в кухнята, която беше толкова малка, че се надявах членовете на това семейство наистина да се обичат помежду си — или поне да са добри дипломати.
	От това, което успях да видя, семейство Ашад — колкото и да бяха американизирани — бяха запазили традиционните си вкусове в обзавеждането. Както и отвън, отвътре къщата беше спретната и поддържана. Не се виждаха никакви играчки или бъркотия с детски произход, но имаше толкова ориенталски килими и гоблени, че с тях можеше да се обзаведе цял сук, многобройни месингови масички и дебели възглавници за сядане на пода, ислямски картини и всякакви подобни неща. Отвън къщата приличаше на експозиция от петдесетте години в музей на американската култура, така че човек можеше да си представи как Тед и Уилма обръщат коктейли и хамбургери на скарата в задния двор; вътре обаче като нищо можеха да се спотайват Али Баба и четирийсетте разбойници и да пушат наргиле, докато планират следващия си удар.
	Госпожа Ашад се настани на една малка масичка до големия черен хладилник и ми направи знак да седна срещу нея. Направих го и тя обяви:
	— Късно е, така че няма да ви предлагам чай или кафе.
	— Нямам нищо против.
	— За какво става дума? — премина направо на въпроса тя.
	Отговорих с най-незаплашителния тон, на който бях способен:
	— Госпожо Ашад, истината е, че никога не съм бил в Ирак заедно със съпруга ви, не го познавам и никога не съм го виждал лично. — Преди да успее да се разтревожи или да ме накара да си тръгна, аз добавих: — Всъщност провеждам официално разследване от името на въоръжените сили.
	Извадих портфейла си и измъкнах от него обикновената си военна лична карта.
	— Ето, нека ви покажа документите си.
	Както и се надявах, тя махна с ръка и отговори:
	— Няма нужда.
	— Благодаря ви — казах аз, облегнах се на стола и зададох следващия си въпрос: — Бяхте ли наясно с професионалната дейност на съпруга си в Ирак?
	— Знаех какво работи. Но не знаех подробности.
	— Значи знаете, че всъщност е бил служител на ЦРУ?
	— Разбира се. Много хора смятат, че служителите на Агенцията не казват за това на съпругите си, но ние знаем, подполковник Дръмънд. Естествено, той не споделяше никакви подробности с мен. Не беше разрешено и Ашад уважаваше това правило. — После тя ме попита: — За какво е това разследване?
	Предложих й най-успокояващата си усмивка.
	— Не се тревожете, вашият съпруг не е имал никакви неприятности или нещо подобно.
	Макар че, ако зависеше от мен, топките му щяха да бъдат завързани за задната броня на колата ми. Госпожа Ашад изглеждаше облекчена да го чуе.
	— След като той загина, определени документи са били изгубени или може би изпратени на неправилното място — обясних аз. — Документите са строго секретни и ние не бихме искали да попаднат при неправилния човек.
	Пропуснах да спомена за това, че работодателите на съпруга й в никакъв случай не искаха въпросните документи да попаднат и в моите ръце.
	— Задачата ми е да запуша този пробив в сигурността — добавих аз.
	Жената срещу мен говореше английски с изискан акцент, очевидно беше високообразована, и се държеше с достойнство въпреки късния час и факта, че беше облечена с домашен халат. Не можех да не забележа колко привлекателна беше тя, както и сексапилна, по един особено екзотичен начин — с големи кръгли черни очи, високи изящни скули, дълъг римски нос и гъста черна коса. Освен това въпреки възголемия пухкав халат имаше великолепна фигура. Не че аз забелязвах подобни неща, разбира се.
	— Опасявам се, че не знам нищо за никакви изчезнали документи.
	Госпожа Ашад понечи да се изправи, така че бързо попитах:
	— Знаехте ли, че задачата на вашия съпруг в Ирак изисквала от него да се представя за войник?
	— Не — каза тя и седна обратно на мястото си с леко раздразнено изражение. — Нали ви казах, че не знам никакви подробности за работата на Амал.
	— В такъв случай може би ще ви е интересно да научите, че той е работил във военен затвор. Работата му е била да разпитва затворници и да осигурява информация за нашето разузнаване. — На лицето ми се изписа подходяща тъжна усмивка, когато добавих: — Според докладите той е бил особено изобретателен в откриването на нови начини да накара пленниците да проговорят.
	Новината не я изненада. Нещо повече, тя кимна замислено.
	— Предполагам, че е логично назначение предвид неговите езикови умения.
	Не отговорих нищо, за да й дам възможност да ми зададе още няколко допълнителни въпроса. Със сигурност беше любопитна за последните месеци от живота на мъжа си и за онова, с което се беше занимавал, когато беше намерил смъртта си. Може би искаше да научи малко повече за неговия принос към войната, което един ден да може да разказва на децата им. Но не, тя просто продължи да гледа право пред себе си. Може би обучаваха съпругите на всички служители на ЦРУ да правят така. В крайна сметка реших да прескоча лъжите, които си бях приготвил да й разкажа, и продължих:
	— След като той загина, получихте ли пратка от въоръжените сили, в която бяха личните му вещи?
	Въпросът сякаш я обърка, защото тя направи дълга пауза, преди да отговори:
	— Да, аз… мисля, че беше около един месец след смъртта му.
	— Добре, но според нашите данни е било по-скоро две седмици след смъртта му. Пощенските служби винаги ни изпращат копие от техните документи.
	— Може и така да е било… Да, да, две седмици ми звучи по-точно — поправи се бързо тя. По лицето й се четеше подходяща за случая скръб, когато добави: — Честно казано, по онова време всичко ми се струваше размазано по някакъв ужасен начин.
	— Съжалявам. Знам, че сигурно е много болезнено за вас, но ви уверявам, че е необходимо. Спомняте ли си какво имаше в пратката?
	Разказах й накратко каква беше процедурата във въоръжените сили в случаите, когато трябваше да се обработят личните вещи на починалия военнослужещ, и завърших с думите:
	— Може би сте запазили описа на имуществото? Ако ми разрешите да го погледна, това ще ни спести много време и неприятности.
	Тя прехапа устни и ме погледна разтревожено.
	— Опис на имуществото?
	— Да, госпожо. Стандартен военен формуляр. Подписва се от офицер в два екземпляра, а оригиналът се прилага в пратката.
	— Аз… ами, честно казано, подполковник Дръмънд, не си спомням да съм виждала подобен формуляр. Може би се е изгубил или… Господи, дали е възможно да не съм го видяла, преди да изхвърля кашона?
	Като адвокат всеки ден си имам работа с хора, които лъжат. Госпожа Ашад изглеждаше искрена, но в поведението й все пак имаше нещо, което не ми даваше мира.
	— Може би някой идиот от другата страна е забравил да сложи документа в пратката. Нали знаете как е в армията.
	— Ами, всъщност не. Но щом казвате, сигурно е така.
	— Нека да проверим колко добра памет имате — усмихнах се аз.
	Тя отвърна на усмивката ми.
	— След като не разполагате с описа на имуществото, как ще проверите дали паметта ми е точна?
	— Както ви казах, документът се попълва в два екземпляра. Аз разгледах копието, преди да дойда — излъгах аз. — А моята памет е добра.
	— Какъв късмет.
	— Ние не объркваме съвсем всичко, госпожо Ашад.
	— Надявам се, че е така. Все пак се водят две войни едновременно.
	— И аз се надявам, госпожо Ашад, и аз се надявам. Но само за да се уверим, че говорим за една и съща пратка, ще ми кажете ли дали в нея имаше една зелена броеница? В документа беше описана с някакви малки златни висулки.
	Това също беше лъжа, разбира се, но аз исках да проверя дали самата госпожа Ашад не ме лъжеше.
	— Точно така — каза тя, погледна ме и поясни: — Броеницата му беше подарък… от чичото на Амал, поне така си мисля. Мъжът ми много я обичаше.
	— Аха. В такъв случай, дали мога да я видя? Ще бъде добре да потвърдим, че говорим за една и съща броеница и за една и съща пратка.
	— Страхувам се, че не — каза тя, поколеба се и продължи с тъжно изражение: — Подарих я на едно от децата. На Амро, който беше толкова съсипан от смъртта на баща си, че си помислих… ами надявах се това да го утеши малко. — Тя мило се намръщи. — Но после някакъв хулиган от училището го набил и му я взел. Малките момчета могат да бъдат толкова жестоки.
	— Големите момчета са още по-лоши — казах аз.
	— Да — кимна тя, без да откъсва поглед от мен. — Предполагам, че сте прав.
	— Моля ви, помислете за това, което ще ви попитам сега, защото е важно. Докато е работил в затвора, Амал е поддържал дневник, може би около четиристотин страници. Може да е бил напечатан, а може и да е написан на ръка. Спомняте ли си да сте го виждала?
	Беше очевидно, че ако отговори с „да“, аз ще поискам да видя този дневник, а ако отговори отрицателно, пак ще искам да го видя, но въпреки това щеше да ми се наложи да си вървя.
	— Съжалявам — отговори тя. — Нямаше такъв дневник. Него ли търсите?
	— Точно така. Сигурна ли сте?
	— Беше ли записано в този опис на имуществото, че трябва да има такъв дневник?
	Придадох си разочаровано изражение.
	— За съжаление, не. Но един от войниците, който е участвал в обработката на личните му вещи, се закле, че го е сложил в пратката, така че реших да попитам. За съжаление, това не е първата лъжа, в която го хващаме…
	Както и теб, помислих си аз, но не исках да го казвам, за да не я обидя. Госпожа Ашад сви рамене.
	— Съжалявам, че ви се е наложило да пътувате чак до тук посред нощ.
	Изправих се и я погледнах. Не изглеждаше да съжалява, по-скоро изглеждаше така, все едно изпитваше облекчение.
	— Бяхте много гостоприемна и отзивчива, госпожо Ашад. Благодаря ви.
	Тя също се изправи и ме придружи обратно до вратата доста доволна, че разговорът ни е приключил. Бяхме стигнали едва до средата на кабинета, когато аз се плеснах по челото:
	— А, да… още един въпрос.
	Тя ме погледна с изражение, което се колебаеше между раздразнено и въпросително.
	— Споменавал ли е съпругът ви за Кени Уейлън? Може би в разговор или в писмо?
	Отново настъпи интересна пауза, преди тя да отговори:
	— Името ми звучи познато… но се страхувам, че не помня такова нещо.
	— Двамата са загинали заедно. Уейлън е карал бронираната кола, а Амал е бил на мястото до него.
	В действителност двамата заедно бяха станали на кайма, но сигурно щеше да бъде проява на лош вкус от моя страна да го споменавам. Все пак реших да рискувам още веднъж и я уведомих:
	— Кени и Амал са работили в един и същ отдел на ЦРУ. Както и заедно в Ирак. Доколкото разбрах, са били доста близки помежду си.
	Сега беше ред на госпожа Ашад да се престори на изненадана.
	— О, имате предвид Кен?
	— Същият — кимнах аз. — Добрият стар Кен.
	— Амал винаги го наричаше „Кен“, а не „Кени“. Да, двамата бяха добри приятели. Какво искате да ме попитате за него?
	Всъщност не исках да отговарям на този въпрос, затова казах:
	— Истинска трагедия, че двамата са загинали заедно. Как беше погребението, госпожо Ашад?
	Вече бяхме до вратата и госпожа Ашад я задържаше отворена, като несъмнено искаше да ми покаже, че се очаква да мина през нея и да изляза от другата страна.
	— Тъжно, много тъжно. Дойдоха всички приятели на Амал, както и семейството му.
	— Къде беше погребан?
	— Какво значение има?
	— Няма… ако съм твърде любопитен, извинете ме.
	— Не, аз… Ами погребението беше в града, където е отраснал Амал… в Калифорния.
	Жената очевидно мислеше в движение — беше избрала най-далечното възможно място, за да не мога да отскоча до там. Интелигентна жена. Но може би все пак не беше толкова интелигентна; според военното досие на Амал, което поне засега показваше само истината, родният му град беше Абърдийн, щата Мериленд.
	Бях залостил вратата с десния си крак, така че да не може да ми я затвори в лицето.
	— Между другото, как се казваше началничката му? — Престорих се, че се прозявам, за да демонстрирам колко съм уморен, и обясних: — Разговаряхме едва преди няколко часа… всъщност точно така разбрах къде живеете. Обещах да се обадя, когато приключим.
	— Толкова по въпроса за отличната ви памет — отбеляза тя.
	— Според мен казах, че паметта ми е добра.
	Тя ми се усмихна в отговор, малко снизходително.
	— Разбирам, значи добра, а не отлична.
	— Е, по-добре да тръгвам. Имам да шофирам един час обратно до офиса, за да проверя номера в телефонния си указател. Не ми се искаше да будя началничката му в два сутринта, но…
	Тя не отговори в продължение на няколко секунди, но очевидно сметна за по-голям проблем да прекъсна неспокойния сън на началничката на Амал, отколкото да си причиня допълнителни затруднения, така че накрая каза:
	— След като вече се познавате, няма проблеми. Казва се Маргарет Мартин.
	— Е, благодаря ви още веднъж, госпожо Ашад.
	— Надявам се, че съм ви била полезна.
	— Повече, отколкото си мислите — отговорих аз и го казах съвсем искрено.
	Махнах за довиждане и се върнах обратно в колата. Качих се в приуса, натиснах бутона за запалване на двигателя, изключих автоматичните фарове, пуснах радиото и се заслушах в местните новини, докато гледах къщата. Първо угаснаха лампите в кухнята, после тези в антрето, а в спалнята светна — и остана така в продължение на следващите трийсет минути. Интересно. Защо госпожа Ашад не спеше в този късен час? Изглеждаше уморена и се държеше така, като че ли нямаше търпение да си легне; може би я бях отегчил. Във всеки случай се надявах да не говори по телефона, за да докладва за непознатия мъж, който беше дошъл у тях без покана с цял куп неудобни въпроси.
	Госпожа Ашад беше излъгала за пратката с личните вещи и за мястото на гроба на мъжа си. Нямаше вроден талант да лъже, но и не се беше издала по някой от обичайните начини: треперещи ръце или устни, пот по челото, неволен поглед наляво. Дори, като се замисля, изглеждаше така, все едно беше репетирала отговорите си. Но с кого ги беше репетирала — и още по-важно, защо?
	Включих на скорост, изминах осем километра до един западнал търговски център, купих си кутия понички с глазура и една голяма картонена чаша с кафе от „Дънкин Донътс“ и се върнах на Трийсет и осма улица, където паркирах по-далече от къщата и се приготвих за дълга нощ.
	След като се канех да чакам в засада като истинско ченге, защо да не го направя по традиционния начин?


>	22

	Гаражът на къщата беше на по-ниското ниво, в дъното на една стръмна алея. В 6:30 сутринта сребрист семеен миниван додж излезе от там, направи десен завой и бавно мина покрай мен. Аз току-що бях натъпкал последната поничка в устата си. Бях паркирал точно под една улична лампа, така че видях госпожа Ашад зад волана, която гледаше право пред себе си, и тавите на децата, които подскачаха на задната седалка. А освен това ми се стори, че от другата страна на минивана различавам неясния силует на мъж, който седеше на мястото до шофьора.
	Може би госпожа Ашад не си беше губила времето и вече беше открила заместник за блаженопочившия си съпруг или пък си беше купила от онези надуваеми кукли, които използват мошениците, за да карат колите си в бързата лента на магистралата, определена само за автомобили с повече от един пътник. Включих на скорост и я последвах. Изкачихме се по един висок хълм, после прекосихме Глийб Роуд, изминахме още няколко пресечки, направихме ляв завой и тя отби на широката кръгова алея пред начално училище „Уилямсбърг“. Средните врати на минивана се отвориха и от тях се изсипаха три деца, като влачеха раниците си и се бутаха до бордюра. Видях как от мястото до шофьора слезе един мъж. Той посочи с пръст към тях, като го размахваше като кама, и им каза нещо достатъчно остро, за да спрат да се бутат помежду си, после ги прегърна едно по едно и се качи обратно в колата.
	Макар че бях прекалил с кафето и захарта от поничките и не бях съвсем на себе си след безсънната нощ, определено разпознах фигурата и лицето на мъжа — беше Амал Ашад. А досега бях толкова сигурен, че е мъртъв и погребан. Добре де, всъщност изобщо не бях сигурен, иначе нямаше да седя в колата цяла нощ и сега да карам след тях; госпожа Ашад ме беше излъгала за пратката, за молитвената броеница и за погребението, така че не беше чак толкова трудно да се досетя и за най-голямата лъжа от всички.
	Докато ги гледах, децата се отправиха тичешком към входа на училището, а мама и татко натиснаха газта и потеглиха. Изчаках половин секунда, после ги последвах обратно до Глийб Роуд, където направиха остър завой наляво и продължиха още няколко километра по Милитъри Роуд, а след това по някакви усукани улици и още един стръмен хълм, докато най-сетне не се озовахме в натовареното сутрешно движение по шосе 123 в Маклийн, щата Вирджиния, на около един километър от Лангли.
	Двамата завиха надясно към централата и аз реших да използвам пропуска си от ЦРУ, за да ги последвам вътре. Обикновено не разговарям с мъртъвци, но наистина нямах търпение да си побъбря с Амал Ашад, който сякаш се беше върнал от онази смъртоносна улица в Багдад и се беше пренесъл тук. Аз също вярвам във възкресението, но единствено като последица от непорочно зачатие. Но когато стигнах до портала, изведнъж си дадох сметка, че съм допуснал сериозна грешка. Докато пазачът със синята си униформа се приближаваше към моята кола, отнякъде се появиха два тъмни седана и набиха спирачки зад моя малък приус, така че вече не можех да дам назад. Бях толкова зает да следя семейство Ашад, че така и не бях забелязал колите, които бяха следили мен самия. В армията има един особено точен технически термин за това — „ректална дефилада“, т.е. главата ти да е напъхана в задника.
	Един много висок мъж със светлосив костюм, пепеляво лице с остри черти и нос като мутирала грахова шушулка се приближи до колата ми, наведе се до прозореца и почука с пръст по него.
	Натиснах копчето и отворих прозореца, но само донякъде — толкова, че да можем да си говорим, но не чак толкова, че да ме докопа с големите си лапи. После му се усмихнах и казах:
	— Внимавай, като паркираш колата ми, ако я одраскаш, няма да ти дам бакшиш.
	Мъжът не оцени по достойнство моята шега.
	— Отключи вратите.
	— Не мисля да го правя. Вече видях каквото исках да видя.
	— Да не мислиш, че си много умен?
	— Аз знам, че съм умен. Просто не съм толкова сигурен за теб.
	Мъжът изглеждаше ядосан и според мен моят тон не беше единствената причина за това — макар че не помагаше, нито пък очаквах да помогне. Може би също като мен и мъжът беше прекарал една дълга, студена, отегчителна нощ в колата си, паркирана на някаква улица в предградията, и аз определено бях единствената причина за това. Изглеждаше уморен, очите му бяха зачервени, косата му беше малко разрошена и, както вече казах, беше доста ядосан.
	От друга страна, Шон Дръмънд седеше зад волана на един малък сладък жълт приус. Не можех да си представя Джеймс Бонд да кара такава кола, дори животът му да зависеше от това.
	— Слушай, Дръмънд — каза мъжът. — Ако държиш да правиш проблеми, мога да докарам паяка тук за около пет минути и да те разкарам насила. — Той изсумтя. — Сега кой е по-умен, а?
	Мъжът явно не беше прочел предупреждението, че когато спориш с някой идиот, трябва да слезеш на неговото ниво, а там идиотът има много по-богат опит.
	— Ей, ти ли беше паркирал цяла нощ на Трийсет и осма улица? — попитах го аз.
	— Ти така и не ни забеляза, Дръмънд. Готино ли е да те хванат по бели гащи?
	Май нямаше да станем приятели. Освен това в ЦРУ беше началото на работното време и докато двамата с този хулиган се карахме като малки деца, зад нас започваше да се образува сериозно задръстване. Аз съм добър в това. И ми доставя удоволствие. Или както обичат да казват за себе си моите приятели от пехотата, когато се бориш с прасе, всички се омазват в кал, но на прасето му харесва. Във всеки случай, бяхме на голямо кръстовище и няколко коли бяха минали на зелено в последния момент, за да влязат през портала, а междувременно беше светнало червено и те бяха останали зад нас, така че през кръстовището не можеше да се мине. Няколко души натискаха клаксоните си. Пазачът на портала се обърна към мъжа, който стоеше до колата ми, и подвикна:
	— Ей, приятел, ще престанете ли вие двамата? Трябва да освободим движението.
	— Една минута! — излая в отговор той. После ме погледна и разтвори сакото си, така че да видя големия черен пистолет в кобура на колана му. — Карай към сградата — тихо ми нареди мъжът. — Направи го веднага, защото иначе…
	— Иначе какво?
	— Ще те накарам насила.
	— Арестуван ли съм?
	— Може би.
	— Покажи ми полицейска значка и съдебна заповед, тогава може и да се съглася.
	В този момент лицето му наистина почервеня, а дясната му ръка посегна към кобура. Вече бях сигурен, че не беше нито полицай, нито агент на ФБР, и очевидно не разполагаше със съдебна заповед за задържането ми; още по-очевидно беше, че цялата история изобщо не му беше по вкуса, както впрочем и аз. Никога не е добра идея да провокирате въоръжен човек, но аз нямах почти никакви съмнения, че нарежданията му не включват да ме застреля пред толкова много неудобни свидетели. От друга страна, челюстта му беше стисната много здраво, а ръката му трепереше.
	От служебните седани зад нас изведнъж се появиха още двама мъже и се приближиха до колата ми. Единият беше нисък, пълен, с хубав син костюм, който приличаше на добре скроена палатка. Той вежливо ми се усмихна и се осведоми:
	— Какъв е проблемът?
	— Проблемът — отвърнах аз, като не се усмихнах в отговор — е твоята горила от Гестапо, която ми дава заповеди и ми показва пистолета си.
	Ниският тип се обърна към високия.
	— Вярно ли е това?
	— Разбира се, че не — тросна се високият и бързо си закопча сакото. — Просто вежливо помолих Дръмънд да ни придружи до щаба.
	— Лъже — казах аз на ниския. — Каза ми да се размърдам, преди да е дошъл ниският дебелак, иначе ще ме застреля на място.
	Ниският тип очевидно беше чувствителен на тема ръст и тегло, защото сви устни и се обърна към горилата с пистолета.
	— Не си се справил както трябва. Върни се в колата.
	Високият тип ме изгледа на кръв.
	— Не сме свършили — каза той, обърна се и ядосано се върна в колата.
	— Извинявам се за недоразумението — усмихна ми се ниският.
	— За кое недоразумение става дума? За това, че сте ме следили през последните десет часа? Или че ми пречите да мина? Или че онзи бастун ме заплаши с пистолет?
	Двамата се изгледахме от глава до пети, за да преценим с кого си имаме работа. Според мен на него не му хареса онова, което видя.
	— За всичко. Както и да е — заяви той с определена нотка на нетърпение. — Подполковник Дръмънд, трябва да поговорим.
	— Амал Ашад ще присъства ли на разговора?
	— Ами… може и да се уреди.
	Изключих двигателя и се облегнах назад. Шосе 123 вече се беше превърнало в паркинг, пълен с много разгневени хора. Бяхме в патова ситуация. Той искаше от мен да вляза на територията на ЦРУ, където можеха да ме арестуват, а може би дори да ме задържат на подземните етажи и да ме принудят да понеса някаква експериментална психологическа обработка, след която щях да се превърна в един от тях. Аз, от друга страна, исках да стисна Амал Ашад за гърлото и да разбера защо изобщо не беше толкова мъртъв, колкото се предполагаше. Но той очевидно беше примамката за мен, защото ниският тип каза:
	— Добре, ще ти дам Ашад. Обещавам ти.
	Знаех си, че не е добра идея да се доверявам на този тип, но въпреки това натиснах бутона за запалване на двигателя и се спуснах до паркинга пред централата. Паркирах на едно свободно място, обозначено с табелка, че е запазено за заместник-директора — в двореца на лъжите и измамите човек не бива да вярва на някаква си табелка, дръпнах ръчната спирачка и изключих двигателя. После излязох от колата и се протегнах. След минута се появиха ниският дебел тип и няколко от неговите другари, включително и високият, който ме гледаше така, все едно ми вземаше мярка за ковчег.
	Ниският господин се приближи до мен, протегна ръка и се обозначи с име и длъжност:
	— Марк Хелнър, Отдел за вътрешна сигурност.
	Стиснах ръката му.
	— Защо съм останал с погрешното впечатление, че ЦРУ няма право да провежда операции на територията на Съединените щати?
	— По закон е така — сви рамене той.
	— Тогава…?
	— Тогава явно е станало недоразумение — отговори той и обясни. — Ти си влязъл без разрешение в дома на служител на ЦРУ, което поставя случая в нашата юрисдикция. — Хелнър замълча за момент, преди да продължи: — Късно снощи ни се обади госпожа Ашад. Беше разтревожена от посещението на някакъв натрапник, който излъгал за името си, представил се за водещ военно разследване, подмамил я да го пусне в дома си и я притиснал да отговаря на въпроси, които представляват заплаха за националната сигурност.
	В интерес на истината, това звучеше като доста точно описание на заниманията ми от предишната вечер, но като адвокат, разбира се, аз не бях толкова глупав, че да потвърдя тази версия. Вместо това последвах старата адвокатска мъдрост, че когато добрата защита е невъзможна, човек трябва да стане нападателен — или да мине в нападение, така и не можах да го запомня както трябва.
	— А госпожата сети ли се да спомене, че крие мъртвец в дома си?
	— Не знам за какво говориш.
	— Освен ако тя не си пада по некрофилията, Амал Ашад е жив и снощи беше в нейното легло.
	Хелнър или не знаеше какво означава тази екзотична дума, или също като мен реши да мине в нападение, защото ме посочи с пръст.
	— Имаш голям проблем, Дръмънд. Нарушил си няколко федерални закона, да не говорим за това, че си пъхаш носа, където не ти е работа.
	— Добре тогава, обвинете ме в нещо конкретно. Ще се видим в съда.
	— Идеята не е лоша. Може и да го направя.
	— Един добър блъф трябва да мирише на достоверност, Хелнър. А аз подушвам само лъжи.
	Той реши да остане на темата за миризмите.
	— Помириши пак. Не ме подценявай, Дръмънд. Не подценявай сериозността на положението си. — Хелнър ме мушна с пръст в гърдите и ми го обясни така, че да го разбера: — Задникът ти е в ръцете ми.
	— Ако влезем в съда, ще имаш възможност да обясниш малката мистерия с Ашад, който уж трябваше да е мъртъв и погребан, а всъщност е в дома си в Арлингтън — отговорих аз и преместих пръста му от гърдите си. — Ще поканя всички репортери, които познавам, и ще започна да говоря по-високо, когато стигнем до този въпрос.
	— Грешиш — каза той. — Отново.
	Явно си умираше от желание да ми обясни колко често допускам грешки, така че реших да не коментирам това обвинение.
	— Мъжът, когото си видял тази сутрин, е девер на госпожа Ашад — каза Хелнър и доукраси тази лъжа, за да ми стане още по-ясно. — По-малкият брат на Амал, Рашид. Съгласен съм с теб, че двамата си приличат като близнаци.
	Явно не изглеждах много убеден, защото той добави още малко подигравки към рецептата, която ми сервираше:
	— Рашид се тревожи как е госпожа Ашад и е останал да пренощува у тях.
	— Тогава ми го доведи да си поговорим. Така ще разсеем всякакви недоразумения и аз ще мога да си тръгна.
	— Няма да стане, Дръмънд.
	— Искам да го видя сега.
	— Опасявам се, че въобще не е възможно.
	— В такъв случай отивам да взема една от най-малките съдебни заповеди, за да стане възможно.
	— Гледай да не се бавиш — каза ми той и отново се усмихна.
	Усмивката му беше като на Снайдли Уиплаш, злодея от старите анимационни филми, ако Снайдли Уиплаш беше с пухкаво кръгло личице и нямаше мустаци, които да засуква зловещо.
	— Защото той гони самолета — продължи да лъже Хелнър. — Международен полет. Доколкото разбрах, смята да отсъства доста дълго време.
	— Какво ще правите? — попитах го аз. — Ще организирате още един нещастен случай? Не ви ли омръзна да го убивате? На него не му ли омръзна?
	Усмивката му се разшири.
	— Знаеш ли, това не е толкова лоша идея. Нещастен случай. Естествено, ще бъде ужасно съвпадение и Амал, и брат му да загинат. Нова трагедия в същото семейство, и то толкова скоро.
	— Ти ми обеща, че ще мога да говоря с него, а вече планираш погребението му.
	— Аз работя за федералното правителство, Дръмънд. Повярвай ми, това е просто друг начин да ти кажа, че лъжа. — Усмивката му стана още по-заплашителна. — Никога няма да говориш с него, Дръмънд. Никога.
	Направих всичко по силите си да изглеждам разочарован и ядосан от тази новина.
	— Ами тогава явно си губя времето тук.
	— Точно това щях да ти кажа и аз. Амал Ашад загина преди два месеца. И няма да се върне в света на живите.
	Високият тип с лице като брадва също се усмихна и явно не се стърпя да се обади:
	— Нали ти казах, Дръмънд, кой е по-умен сега, а?
	Не обърнах внимание на този коментар и на човека, който го направи, а се обърнах към Хелнър.
	— Добре, след като изяснихме всичко, мога ли вече да си вървя?
	— Първо трябва да ти кажа нещо. Както вече споменах, Дръмънд, ти си нарушил многобройни точки от правилника на ЦРУ, да не говорим за няколко федерални закона. Да се представяш за водещ военно разследване е сериозно престъпление. Трябва да те информирам, че по-рано тази сутрин ти беше отнето разрешителното за достъп до секретна информация. Освен това ще се наложи да ти взема пропуска от ЦРУ.
	— Не може ли да си го запазя за спомен?
	— Няма да ти свърши никаква работа. Кодът ти е изтрит от системата. Освен това пропускът е служебна собственост на ЦРУ. Настоявам да ми го предадеш.
	Извадих портфейла си, измъкнах пропуска от него и го хвърлих на земята.
	— Значи няма да се връщам в ЦРУ, след като всичко приключи?
	Тази мисъл явно го зарадва, но не толкова, колкото мен.
	— Мисля, че можем да заложим на това — каза ми той.
	— Имам ли време за един прощален жест? — попитах аз.
	— Ако настояваш.
	Вдигнах средния си пръст и го размахах срещу централата на ЦРУ в Лангли, най-вече към последния етаж, където работеше големият шеф. Дори ми се стори, че го видях да ми маха от прозореца, но може и да съм си го въобразил.
	Хелнър се разсмя и ме изненада с думите:
	— Винаги съм искал да го направя. Какво е усещането?
	— Велико. Защо не пробваш?
	Той сякаш се сви.
	— Целият паркинг се наблюдава с охранителни камери. А ми остават още три години до пенсия.
	Качих се в колата, запалих двигателя и потеглих. Първо излязох през портала, после направих десен завой и продължих още пет километра до Маклийн, където отбих на пълния паркинг пред една аптека от веригата „Райт Ейд“ и спрях, без да изключвам двигателя.
	Извадих мобилния си телефон и отворих снимките, които бях нащракал само преди трийсет минути пред начално училище „Уилямсбърг“. До този момент не бях имал възможност да ги погледна, така че го направих сега — и ето, по средата на три от кадрите се виждаше Амал Ашад. На първите два размахваше пръст срещу децата си, а на третия го бях хванал в момента, преди да се качи обратно в семейния миниван. Беше обърнат към обектива и сякаш гледаше право към мен.
	Снимките не бяха съвсем на фокус, но като цяло щяха да свършат работа. Например пред съдебните заседатели. Особено на третия кадър изражението на лицето на Ашад казваше всичко, което ми беше нужно. Той очевидно знаеше, че съм там. И това го беше изплашило до смърт.


>	23

	Следващата ми задача беше да се обадя в старата си работа, и по-конкретно на Лайла, специалистката по сигурността на рецепцията, която само се преструваше на секретарка, а имаше пистолет в най-горното чекмедже на бюрото си, черен колан в биографията си и сигурно знаеше десет различни начина да убие човек със сусамово семе. Беше доста привлекателна и щастливо омъжена, но обичаше да флиртува, както и аз, така че двамата бяхме интересна двойка в онази сграда, пълна с кисели бюрократи.
	Представих се и Лайла се изхили.
	— Дръмънд? Дръмънд…? Съжалявам, името ми е непознато. Той е изтрит от паметта на човечеството. Вече не съществува.
	— Не знам за какво говориш — отвърнах аз, като се преструвах на невинен.
	— Наистина ли, Шон? Когато дойдох на работа тази сутрин, на бюрото ми имаше едно доста недвусмислено формулирано нареждане, че са ти отнели достъпа до поверителна информация и ако се опиташ да влезеш, трябва да те напляскам.
	— Шегуваш ли се?
	— Споменах ли, че нареждането беше подписано от Филис? Според мен тя се е пошегувала за последен път някъде през двайсет и трета година.
	— О — казах аз.
	Лайла се засмя, помълча малко и заяви:
	— Наистина ще ми липсваш тук.
	— Имам нужда от една услуга — съобщих аз.
	— Ами не знам. Името ти вече е в черния списък. Не искам да си имам неприятности с полицията на мисълта.
	— Трябва ми само един телефонен номер. На Маргарет Мартин.
	— Къде работи?
	— Някъде в двореца на загадките. Коя дирекция отговаря за мъченията?
	— Дирекцията по професионална етика? — предположи тя и се изкикоти.
	— Не толкова страшни мъчения — уточних аз.
	— Сигурно няма да имам неприятности, ако просто ти дам един телефонен номер, нали така? — Не отговорих нищо на това съмнително твърдение, така че Лайла пропя: — Задръж малко.
	Задържах, докато тя провери номера.
	— Ето го — каза след малко Лайла. — Работи в дирекция „Операции“. Длъжността й се води директор „Външни услуги“.
	— Външни услуги? — повторих аз. — Така ли казват в ЦРУ на изтръгването на нокти и играта на пинг-понг с топките на хората?
	— Престани, Шон. Знаеш много добре, че не се занимаваме с такива неща.
	Не, никога, помислих си аз. Вместо това карате някой друг да сваля панталоните на хората и да си играе с онези им работи. Но не го казах на глас, разбира се. Само уточних:
	— Не, вие просто вежливо ги питате кой възнамерява да бомбардира Ню Йорк и после чакате търпеливо, докато ви отговорят.
	— Е, понякога мъжката памет работи по-добре след ритник с коляно в топките. Поне при мъжа ми е така. И какво, да ти давам ли номера или не? — Лайла ми продиктува номера и аз го записах. После тя ме предупреди: — Внимавай, Шон. Ядосал си някои много влиятелни хора.
	Благодаря, че ми каза, Лайла.
	— Като стана дума, познаваш ли някакъв тип на име Хелнър? — попитах аз.
	— Марк Хелнър? Естествено, по едно време работехме заедно.
	— Разкажи ми за него.
	— Ами той е нисък, дебел и неприятен и…
	— Това го знам.
	— Вече сте се запознали, така ли? Е, точно се канех да продължа с много коварен, брутално амбициозен и абсолютно безмилостен. И делови — той е точно от онези хора, които се усмихват, докато изпращат товарен вагон с военнопленници в лагер… или, ако искаш да ти дам един друг пример, които могат за една нощ да ти отнемат разрешителното за работа със секретни материали и да зачеркнат кариерата ти. Надявам се, че не си го ядосал.
	— За него трябва да се тревожиш, Лайла. Все пак говорим за мен. Майките плашат децата си с големия лош Шон.
	Настъпи особено дълга пауза, после тя заяви с подчертано неутрален тон:
	— Аха. Ами все пак се пази. Хелнър не играе честно.
	— Добре — отговорих аз, затворих и се замислих какво да правя сега.
	Реших да започна с кратък преглед на всичките си проблеми — или, както би казал някой не толкова циничен по природа човек, всичките дребни предизвикателства, с които трябваше да се справя.
	На първо място, там някъде все още имаше някой, който сигурно се опитваше да ме убие. Не беше отбелязан никакъв напредък в разкриването на самоличността на убиеца; поне засега единственият признак за прогрес беше фактът, че събираха труповете, които очистваше този тип. Дали отрязаните уши бяха само безобиден опит за сплашване или официално предупреждение, че двамата с Катрин бяхме следващите в списъка на онази с косата? Отговорът на този въпрос не ми се струваше маловажен. Но единствено убиецът го знаеше, а аз не исках да научавам разни неща от него по неправилния начин.
	На второ място, ние изобщо не се бяхме разбрали колко виновна — или колко невинна — беше нашата клиентка, нито бяхме изковали защитната си стратегия, която до голяма степен зависеше от това. Разговорите ни с други двама от членовете на нощната смяна показваха, че Лидия е виновна и още как; нещо повече, останалите възнамеряваха да натопят най-глупавия и най-уязвимия сред тях за най-тежкото наказание. Позиция, която Лидия можеше да спечели без никакви усилия. Всички щяха да твърдят, че тя е измислила цялата работа, а те само са я следвали. Когато се стигнеше до присъдите, Лидия щеше да бъде на първо място.
	И като че ли това не беше достатъчно, вече имаше и трето — ЦРУ ми беше вдигнало мерника. Аз знаех голямата им тайна, а единствената им надежда да я покрият беше да покрият мен. Можех да си представя срещата, която се провеждаше някъде на високите етажи в централата точно в този момент: Амал Ашад си блъска главата как да се върне в света на мъртвите, а шефовете му се чудят как да пратят и мен самия на онзи свят.
	Отговорността да се справи с проблема „Дръмънд“ очевидно се беше паднала на Марк Хелнър и аз си припомних сърдечното и цветисто описание, което ми беше дала Лайла за него: безмилостен, брутално амбициозен и не играе по правилата. Според мен Лайла има вярна преценка за хората — все пак харесваше мен, нали така? — така че нямаше да е загуба на време от моя страна да се притеснявам за Хелнър. Да ми вземе пропуска за ЦРУ със сигурност не беше единственият коз в доста широкия му ръкав. Както обичат да казват нашите приятели от мафията, най-добрите свидетели са мъртвите свидетели.
	И на последно място, макар и не по значение — Катрин. Милата Катрин. Дали я обичах? Въпреки нейния характер, който беше в състояние да ме подлуди, и нашето пъстро и напрегнато общо минало, отговорът беше положителен. Бях почти сигурен, че я обичам. Но беше ли достатъчно, за да се оженя за нея? Беше съвсем друг въпрос. Тя не ми беше дала ултиматум, а по-скоро беше дала ултиматум на себе си, но в този случай това беше, общо взето, едно и също.
	И така, какъв беше най-лошият вариант? Можех да загубя делото, да загубя Катрин и да загубя живота си — като трите неща съвсем не се изключваха помежду си. А най-добрият? Ами… можех да спечеля делото, да надживея убиеца и все пак да свърша с доживотна присъда. С други думи, дали Шон и Катрин бяха в състояние да забравят цяло десетилетие отровни спорове и конкуренцията на всички останали хора в живота си, за да изградят един щастлив брачен съюз? Не ми звучеше много обещаващо. В интерес на истината, звучеше ми по-скоро като сюжет на някакъв особено лигав сапунен сериал — или като рецепта за взаимно убийство.
	Както и да е, засега отблъснах тази тревожна мисъл, за да се съсредоточа върху един по-належащ въпрос, а именно, защо от ЦРУ си бяха направили труда да инсценират смъртта на Амал Ашад? Очевидно, за да скрият и/или да прикрият следите от нещо, което бяха направили. Но какво? Каква можеше да бъде тази толкова голяма и толкова опасна тайна, за да си заслужава такова усилие?
	И, в по-егоистичен план, дали моята любима институция — армията на Съединените щати — беше замесена? Сега, след като със собствени усилия се бях превърнал в персона нон грата в ЦРУ, моментът ми се струваше подходящ да помисля дали все още имам къде да се върна на работа. Като се имаше предвид мълчаливото одобрение от страна на армията в тази конспирация, може би по-скоро не. В ЦРУ са генетично предразположени към конспирациите. Но в армията не е така. На първо място, армията просто е твърде некомпетентна и тромава, за да се занимава с конспирации. Както се казва, интелигентността и униформата не вървят ръка за ръка. А и самият факт, че армията понасяше всички неприятни последици от цялата афера, говореше за това, че не го прави доброволно — или, както бях започнал да откривам, дори не бе знаела, че ще й се наложи да го прави.
	Не, помислих си аз, армията беше прецакана от ЦРУ. Амал Ашад беше докаран, за да им помогне, но след като помощта му беше станала твърде опасна, а скандалът вече се беше разразил благодарение на информацията, изтекла към Мелвин Креймър, от ЦРУ се бяха стреснали и бяха оставили армията сама да опере пешкира.
	Защото, ако се вярваше на Дани Елтън, именно Амал Ашад беше сивият кардинал зад всички извратени лудории на нощната смяна. Което със сигурност беше сериозно провинение, но дали наистина беше толкова срамно и скандално, че да оправдае организирането на така сложна измама с единствената цел да скрие неговата роля? Може би. Човек никога не бива да подценява докъде е готова да стигне една обществена институция, за да избегне евентуалния скандал. Но инстинктите ми подсказваха, че тук има и нещо повече. С каквото и да се беше занимавал Ашад, то беше далеч по-зловещо и съдбоносно от това да насърчава няколко войници, лесни за манипулиране, да вършат лоши неща под булото на мрака.
	Съсредоточих се върху тази мисъл. Каквото и да беше това нещо, защо ЦРУ просто не бяха отписали Ашад и не го бяха оставили да поеме цялата вина? Можеха да го представят на медиите и разследващите комисии в Конгреса като агент, на когото преди е можело да се разчита, но той се е пречупил и е излязъл извън контрол, да изгорят всички документи, които уличават други служители на ЦРУ, и да следват любимия си девиз: „Отричай до последно“. С други думи: какво беше това нещо, с което самият Амал Ашад държеше ЦРУ?
	Ако можех да си отговоря на този въпрос, тогава и Шон Дръмънд щеше да държи ЦРУ за топките. А с големите институции е същото, както и с хората: ако ги държиш за топките, те ще те последват и със сърцата, и с умовете си.
	Само преди четири дни седях в бара на един офицерски клуб и не ме занимаваше нищо друго, освен въпроса как да вкарам в леглото си една симпатична преподавателка. Сега се бях забъркал в цял куп сюжетни линии и всяка една от тях — или всичките — можеха да се окажат опасни за кариерата, да не говорим за здравето на любимия ми герой. Мен самия.


>	24

	Преди да потегля по дългия път обратно към „Уест Пойнт“, реших да се отбия в Джъстин, Западна Вирджиния — родния дом на ефрейтор Едълстън и единственото място, където можех да се надявам да науча нещо повече за младостта на Лидия, преди тя да се превърне в строгата господарка от затвора „Ал Басари“.
	Карах почти три часа, преди най-сетне да се озова в малко градче по средата на Апалачите, което напълно отговаряше на безличното описание на Лидия. Според интернет Джъстин имаше общо 723 жители, а средният доход на домакинство беше 22 354 долара, което го поставяше някъде на дъното на икономическата скала. Средната цена на жилищата в градчето беше 65 000 долара, като сред тях очевидно преобладаваха караваните. Дори ако бяха сменили името на града на „Кенеф, Западна Вирджиния“, пак нямаше да ги обвинят в излишна скромност.
	Адресът на семейството на Лидия беше в джоба ми, но реших първо да си поговоря с местните, преди да пристигна при нейните мама и татко, защото подозирах, че няма да ме посрещнат с отворени обятия и откровения за детството на проблемната си дъщеря. Опитът ми показва, че всички родители се смятат за майстори на възпитанието, а проблемните им деца са просто неразбрани ангелчета. Дори когато въпросните деца са се превърнали в серийни убийци или педофили. Вземете например моите собствени родители.
	Както и да е, спрях колата на малкия площад в центъра на Джъстин — по-скоро кръстовище, на което имаше фамилно магазинче за хранителни стоки и неугледен бар, който вече беше отворен и на паркинга пред него беше пълно с ръждясали очукани пикапи. От другата страна на улицата беше супермаркетът, за който беше споменала Лидия вечерта, когато се запознахме.
	Преди да потегля от Вашингтон, бях сменил униформата си с джинси и червена спортна блуза с къс ръкав. Реших, че барът може да се окаже по-подходящо място за моите цели от супермаркета; някой тук имаше нужда от питие.
	Паркирах, влязох в заведението и точно като в онзи малък ресторант в Хайленд Фолс, където двамата с Катрин се срещнахме с нашия консултант по военните затвори Фред, все едно се върнах назад във времето — барът беше мътно осветен, с износен и мръсен линолеум на пода, няколко древни масички по средата на помещението и още по-древни наглед сепарета покрай стените. Обзавеждането беше в стил „бедняшка руина“. Забраната за пушене в затворени помещения очевидно не беше стигнала до Джъстин, защото въздухът беше посивял от цигарен дим. Беше три следобед и веднага се виждаше защо средните доходи в градчето бяха толкова оскъдни. Явно половината от мъжкото население вече си беше тръгнала от работа — ако изобщо бяха свършили някаква работа през този ден.
	С чистата си блуза и поради факта че всичките ми зъби си бяха на мястото и бяха измити, очевидно биех на очи, защото всички се обърнаха да ме изгледат. Небрежно се приближих до плота, на който се подпираха по-възрастен господин и жена на средна възраст с професия, за която не ми беше трудно да се досетя. Намерих си място между тях, барманът ме доближи и ме попита:
	— Не си ли много малък да пиеш, приятел?
	Погледнах го и отговорих:
	— Един скоч без лед.
	— Някаква определена марка?
	Бях почти сигурен, че в това питейно заведение не предлагат „Чивас Регал“, така че отговорих:
	— Налей ми нещо, от което няма да ослепея.
	Чутото очевидно му се стори много смешно, защото се разсмя, преди да отиде да лисне малко съмнителна течност в една чаша, за която можех само да се надявам, че е чиста.
	Жената, която седеше до мен, явно долови някаква възможност за бизнес, защото ме попита:
	— Нов ли си в града, приятел?
	Как се сети, скъпа?
	Жената беше на възраст между трийсет и петдесет години, макар че ми беше трудно да определя с по-голяма сигурност. Носеше троен пласт грим, тупираната й прическа изглеждаше някъде от осемдесетте години на миналия век, а самата тя беше сравнително привлекателна — или поне едно време е била такава, преди животът и тежкото пристрастяване към наркотиците или алкохола да я покрият с нещо като постоянна ръжда. Но ако търсите информация в малък град, местната проститутка винаги е по-добър източник от библиотекарката. Отговорих й така, както се прави в Западна Вирджиния:
	— Само минавам, госпожо.
	— Аха. И откъде си тогава?
	— Отникъде — отговорих аз. — От армията.
	— О — каза тя с такъв тон, все едно току-що я бях помолил за едно бързо за честта на родината.
	— Адвокат съм — уточних аз.
	Това явно предизвика по-голям интерес.
	— Винаги съм харесвала адвокатите. По работа ли си тук?
	— Защитавам в съда едно момиче от Джъстин. Лидия Едълстън. Познавате ли я?
	— Тук май всички познават всички — намръщи се тя. — Здравата се е заклещила в менгемето, а?
	— Колко добре я познавате?
	— Виждали сме се. Много по-добре познавам татко й.
	Последното твърдение разкриваше както нещо за състоянието на брачния съюз между господин и госпожа Едълстън, така и нещо за ограничения пазар, с който разполагаше тази дама. Тя отново сви вежди, сякаш се замисли дълбоко, после добави:
	— Обаче съм сигурна, че онзи тип от другата ти страна я познава по-добре от всички.
	— Така ли? — попитах аз и хвърлих поглед към мъжа отляво.
	— И още как. Старият Ханк беше директор на гимназията в Джъстин, преди да се пенсионира миналата година.
	Ханк явно се беше посветил на пиенето си, защото не обръщаше никакво внимание на нашия разговор. За да го накарам да ме забележи, протегнах ръка пред лицето му, между устата и чашата. Той се обърна и ме изгледа:
	— Какво искаш, бе?
	— Да си поговорим за малко — отвърнах аз.
	Думите ми не предизвикаха особено въодушевена реакция от негова страна, така че се поправих:
	— Нека да те черпя едно.
	Не се наложи да го моля втори път. Мъжът веднага ме придружи до едно сепаре, където аз набързо му се представих и му обясних причината за посещението си в Джъстин. За да разчупя леда, първо му зададох няколко въпроса за него самия. Пълното му име беше Хенри Ливингстън и макар че предпочиташе да го наричат Хенри, местните явно държаха на Ханк. Не ми се иска да обобщавам по този начин, но в малките провинциални градчета имената с повече от една сричка като цяло се смятат за някаква префърцунена измишльотина.
	Както и да е, Хенри беше работил като директор на гимназията в продължение на двайсет и шест години, както и като учител по природни науки и съветник по професионална ориентация. Не беше роден и отраснал тук, а в по-големия Уилинг, и с неодобрителен тон отбеляза, че само 3% от жителите на градчето имаха висше образование, а 65% дори не бяха завършили местната гимназия.
	Хенри говореше с провлачения акцент на Западна Вирджиния, но далеч не толкова неразбираемо и неясно като Лидия. Във физическо отношение изглеждаше някъде между шейсет и шейсет и пет години, макар че, подобно на дамата на бара — макар и по други причини, или поне така се надявах, — не беше остарял добре: имаше голям отпуснат корем, оредяла разчорлена коса и лице, което постоянно беше намръщено от отвращение и разочарование. Приличаше на човек, който не изпитва никакво удоволствие и все още е жив само защото още не е умрял. Това впечатление се потвърди от трите чаши джин, които изгълта, преди да стигнем до този момент от разговора. С това темпо няма да ти се наложи да живееш още много дълго време, Ханк.
	Преди да започне да заваля думите или черният му дроб да откаже, аз се обърнах към Хенри — а не Ханк — и го попитах:
	— Колко добре познаваше Лидия?
	— В гимназията имаше само 180 ученици, така че познавах всичките доста добре — отговори той и се замисли. — Проблемно момиче.
	— В какъв смисъл?
	— Като начало, семейството. Нейните родители в никакъв случай не могат да се нарекат идеални.
	— А, разбирам.
	— Бащата на Лидия е зъл кучи син — заяви Хенри. — А майката е проклета пияница.
	Последната оценка сякаш нямаше нищо общо с факта, че Хенри се беше заел с четвъртия си пореден джин, откакто бяхме седнали в това сепаре. Той сви рамене и добави:
	— Винаги съм подозирал, че са я малтретирали като дете.
	— Това е доста широк термин. За какво малтретиране говориш?
	— Тя имаше… ами, може да се каже, проблеми с поведението си в училище.
	— Какво по-точно имаш предвид?
	— Не мога да го опиша по-точно. Лидия беше доста слаба ученичка. Учителите й смятаха, че е глупава и може би страда от някакъв умствен недъг — неспособност да се съсредоточава или нещо подобно. Оценките й със сигурност показваха, че нещо не е наред. Но всъщност изобщо не беше толкова глупава, колкото изглеждаше.
	— Тогава какъв беше проблемът?
	Той отпи още една голяма глътка от чашата си и се замисли какво да отговори. После се приведе към мен, снижи глас и прошепна:
	— Виж сега, ще ти кажа нещо, но да си остане между нас, става ли? Аз бях директор на гимназията, така че работата ми беше да проверявам такива неща.
	— Разбира се — отговорих аз.
	На адвокатски език това означава „Ще си остане между нас, докато нямам повод и интерес да разкрия тази информация на други лица“.
	— Май няма как да го кажа по-възпитано. Лидия се чукала с някои от учителите си. И била много агресивна, така да се каже. Ходела в домовете им късно вечерта и почти ги изнасилвала. — Лицето му се сви от съжаление. — Наложи се да уволня единия от учителите, стария Тед Ебърсол. Много жалко. Тед можеше да научи и куче да мяука. Щях да уволня и другите двама, за които разбрах, но ако го бях направил, нямаше кой да преподава геометрия или социални науки.
	— Ясно. Знаеха ли за това хората в града?
	— Не със сигурност. — Той отметна глава, за да излее нова голяма глътка джин в гърлото си, после си призна: — Но имаше слухове, разбира се. В такъв малък град хората никога не си затварят устата. Аз говорих с баща й, естествено.
	— Как реагира?
	— Разкрещя ми се да не си пъхам носа в нейните работи. Каза ми, че оная работа си е нейна, така че само от нея си зависи какво ще прави с нея. — Хенри сви рамене и вдигна чашата си към мен. — Интересното беше, че не изглеждаше особено изненадан.
	— Значи подозираш, че самият той е упражнявал сексуален тормоз върху дъщеря си?
	— Е, не съм специалист.
	— Но въпреки това оставам с впечатлението, че си изградил някакво мнение по този въпрос за себе си, Хенри. Ще го споделиш ли с мен?
	Отговорът явно беше „да“, защото Хенри поверително ми каза:
	— Ами аз говорих с някои от нейните начални учители и те ми казаха, че Лидия още като малка е правила много невъзпитани неща в училище.
	— Какви неща?
	— Сексуални неща, каквито малките деца не правят. Нали се сещаш — пипала се е, показвала си е интимните части, такива неща. Момчетата от училището започнали да я наричат „сестра Лидия“, защото била като от някакъв порнофилм. — В очите му се появи болка, когато продължи: — Според мен това са типичните признаци за момиче, което е изнасилвано или тормозено у дома си. Честно казано, изобщо не се изненадах, когато видях снимките на Лидия във всички вестници и по телевизията казаха, че е правила онези ужасни неща. Мен ако питаш, момичето си беше отгледано за това.
	— Докладва ли за подозренията си? — попитах го аз.
	— На кого?
	— На полицията. На социалните служби. На някой с достатъчно авторитет и възможности да разследва случая и да се намеси в него.
	— Не можех — отговори той. — Нямах доказателства. Нейните родители и без това нямаше да се променят, по дяволите. Както ти казах, баща й е истински мръсник.
	Хенри остави чашата си и ме погледна. Въпреки лесното оправдание той очевидно си даваше сметка, че е трябвало да докладва за подозренията си относно извращенията в дома на Лидия. Ако го беше направил, може би властите щяха да се намесят, може би Лидия щеше да получи професионална помощ и може би сега срещу него нямаше да седи Шон Дръмънд.
	Един човек трябва да е имал някакви надежди, за да се разочарова така. Останах с впечатлението, че Хенри се беше опитал да управлява гимназията както трябва, да насърчава учениците си да завършат и да постигнат нещо в живота си, да се измъкнат от този град, в който имаше може би общо десет души с висше образование и само един от всеки четирима възрастни не се беше отказал от средното образование и от всякакво бъдеще. Не се съмнявах, че беше отбелязал някакви успехи — беше имало поне няколко умни, блестящи хлапета, които бяха победили съдбата и се бяха измъкнали от руините на бедността, алкохолизма и безнадеждността, проникнали във всички пори на това скръбно място.
	Но освен това не се съмнявах, че в стотици други случаи надеждите му са били разбивани от живота на децата, които не бяха имали никакъв шанс, колкото и да се бе опитвал да им помогне. Не бях дошъл да го съдя, но ми изглеждаше, че той се съди сам и присъдата не му харесва.
	И по някаква причина бях убеден, че най-известната му ученичка, Лидия Едълстън, по никакъв начин не му бе помогнала да се справи с разочарованието от живота си.
	Така или иначе, вече си мислех, че посещението при родителите на Лидия няма да е такава загуба на време от моя страна. Трябваше да видя с очите си тези чудовища, които бяха изпратили детето си в армията като ракета с топлинно насочване.
	Оставих една банкнота от петдесет долара на масата в сепарето и се изправих. Трябваше да стигне на Хенри, или на Ханк, ако предпочитате, да пие поне още един час за моя сметка. Благодарих му за помощта и понечих да си вървя, но тогава си спомних за още едно нещо, с което можеше да ми помогне. Обърнах се към него.
	— Между другото, Лидия се е омъжила за един съученик от гимназията. Бракът им е издържал само няколко месеца, преди да се разведат. Дали си спомняш името на момчето, за което се е омъжила?
	Хенри беше започнал да клати глава много преди да стигна до края на обяснението си.
	— Уили Пекър — каза той. — Но нямаше развод.
	— Ясно. А какво тогава?
	— Погребение. Автомобилна катастрофа. Уили изхвърча с колата си от една скала.
	В главата ми прозвуча сигнал за тревога, но направих всичко по силите си да си придам просто любопитно, а не разтревожено изражение.
	— Тогава защо Лидия ми каза, че е било развод?
	— Явно ще трябва да питаш нея. Но май трябваше да те предупредя, че Лидия и истината съвсем не са близки приятелки. Така и не разбрах какво се върти в главата на това момиче. — Той почука по собствената си глава. — Но мога да ти кажа едно. Тя не е съвсем наред тук горе.
	Оставих Хенри в бара и се върнах в жълтия си приус, където въведох адреса на родителите на Лидия в навигацията, но тя не показа нищо. Затова се показах през прозореца на колата и се обърнах към една възрастна дама, която минаваше по тротоара.
	— Извинете, ще ми кажете ли как да стигна до Холоубрук Роуд номер триста и тринайсет?
	Жената сви рамене.
	— Търся дома на Сайлъс и Ленор Едълстън — перифразирах молбата си аз.
	— Тогава защо не каза така? — попита ме тя, не особено вежливо.
	После ми обясни как да стигна и аз последвах нейните обяснения, така че след известно време се озовах на един черен път на около пет километра извън градчето, продължих още километър и половина по него и стигнах до някакво бунище, осеяно с изоставени коли, ръждясали хладилници и перални. Сред всички тези индустриални трупове се издигаше двойна каравана, подпряна на циментови блокчета — явно накриво, защото беше наведена на лявата си страна. Все едно бях пристигнал на края на света, където идваха да умрат всички нежелани създания от най-голямата консуматорска държава на планетата.
	Слязох от колата и се качих на нещо, което минаваше за веранда на караваната, за да почукам на онова, което минаваше за врата. Отвътре се разнесе нещо, което явно минаваше за глас:
	— Ленор, отвори вратата!
	Отговори му женски глас:
	— Не, вдигни си дебелия гъз и ти отвори!
	— Тъпа мързелива кучка. Добре, но следващия път си ти.
	Вратата се отвори и на прага застана едър, възпълен мъж с увиснали джинси и мръсна бяла тениска, опъната на корема.
	— Кой си ти, бе? — изрева той вместо поздрав.
	Отговорих му с името си, чина и кратко обяснение на причината за посещението си.
	— Честно? — каза той и се облегна на вратата.
	Първото нещо, което забелязах в Сайлъс, беше миризмата му — колкото неприятна, толкова и всепроникваща. Явно не се къпеше често или дори рядко, а суетата очевидно не беше сред пороците му, защото занемарената му коса висеше до раменете, а рунтавата му брада — до гърдите. Може би вече бях настроен срещу него, но наистина ми приличаше на човек, който упражнява сексуално насилие над деца. Той ме огледа от глава до пети и отбеляза:
	— Нямаш униформа. Сигурен ли си, че не си от проклетите репортери, които идват в последно време?
	— Приличам ли ти на някой задник, който си пъха носа в чуждите работи?
	Лицето му показваше, че се колебае как да реагира на този въпрос, затова извадих военната си карта и я вдигнах към него, за да я разгледа. В крайна сметка той ме погледна:
	— Ти ли защитаваш моето момиченце?
	— Опитвам се — отговорих аз.
	Човекът явно страдаше от пристъп на загуба на добро възпитание, така че реших да го попитам:
	— Може ли да вляза?
	— Малко е разхвърляно — предупреди ме той и отстъпи от вратата.
	Реших да приема думите му за покана и влязох, за да открия, че горното беше доста меко казано. По пода бяха разхвърляни всякакви играчки, счупени мебели и машинни части, през които трябваше да си пробия път, за да стигна до дневната — или поне предполагах, че беше дневната, макар че приличаше по-скоро на склад за стари вещи.
	— Кой е, дебелак такъв? — провикна се Ленор.
	— Някакъв адвокат от армията! — изрева в отговор Сайлъс. — Казва, че защитава нашето момиченце.
	В дъното на караваната се отвори една врата и по тесния коридор към нас се заклати Ленор Едълстън, като едва се промуши през вратата на дневната. В дневната незабавно стана доста по-тясно. Не знам как да се изразя по-възпитано, но Ленор беше голяма жена. Някъде около двеста килограма, макар и да се съмнявах, че вече ги брои, защото точният им брой отдавна нямаше никакво значение. Освен това не беше и кой знае колко привлекателна — имаше малък чип нос, скрит някъде по средата на голямото дебело лице, а от двете му страни се спускаше мазна, немита и неподстригана прошарена кестенява коса. Очите й бяха малки, кафяви и излъчваха недоверие. Макар че в караваната беше толкова разхвърляно, тя стъпваше уверено и с изненадваща ловкост, все едно знаеше къде точно се намират всички боклуци, и прекрачваше счупените мебели, без дори да погледне към тях.
	— За тебе ли говори? — настоя да узнае тя с пресипналия си глас на заклета пушачка.
	А за кой друг?
	— Казвам се Шон Дръмънд, госпожо. Отбих се при вас, защото исках да ви задам няколко въпроса за Лидия.
	Тя помисли малко върху тези думи и присъствието ми там.
	— Трябваше да се обадиш предварително.
	Защо?, помислих си аз.
	— Да, госпожо. Сигурно наистина трябваше.
	— Е, какво искаш?
	Да се махна от тук, по дяволите, за малко не изригнах аз. Но само се усмихнах на госпожа Едълстън и я попитах:
	— Знаете ли в какво обвиняват дъщеря ви?
	— Естествено, че знам. Всеки скапаняк по света знае всички ужасни лъжи, които разпространяват за нашата Лидия.
	Сайлъс беше излязъл за момент и сега се върна, като носеше една кутия от „шампанското на бедняците“. Бира „Милър“.
	— Лидия не е виновна за тези простотии — добави той в подкрепа на твърдението на съпругата си. — Никога не съм виждал никой да ръси такива лъжи.
	Ето откъде идваше склонността на Лидия да се изразява с тройно отрицание.
	— Виждали ли сте снимките, които показват по новините? — попитах ги аз.
	— Естествено, че сме ги виждали, дявол да го вземе — отговори Ленор, като се намръщи неодобрително.
	Мъжът й надигна бирата си, което явно беше неговият начин да потвърди казаното.
	— И какво? — тросна се Ленор. — Може да е направила една-две поразии, но то нищо не значи.
	— Госпожо Едълстън, снимките, които сте виждали, показват съвсем малка част от действията на Лидия в затвора „Ал Басари“. Обвинението разполага с над четиристотин фотографии, на които се вижда как Лидия се занимава с различни „поразии“ в продължение на повече от месец, и всяка една от тях може да се окаже достатъчна да я осъдят за много сериозни престъпления. А може би има и още снимки, за които не знаем.
	Ленор замълча, което беше много приятно. Но Сайлъс заговори вместо нея:
	— О, майната им на всичките. Нали твоята работа е да я отървеш? — Той наведе глава, присви очи и добави: — Струва ми се, че нищо не правиш, за да помогнеш на нашето момиченце.
	Бях влязъл в караваната им преди по-малко от една минута, а вече едва се удържах да не извадя пистолета си и да не застрелям на място Сайлъс и Ленор Едълстън. Колкото и грубо да се беше изразил той, реших да му отговоря вежливо:
	— Господин Едълстън, работата ми е да осигуря на дъщеря ви най-добрата възможна защита, а в този случай това може да означава тя да се признае за виновна и да се сключи извънсъдебно споразумение, което да й даде възможност да излезе от затвора, докато все още е на възраст за пенсия. Дъщеря ви има много сериозен проблем и, не, работата ми не е да я отърва, което е твърде опростено и погрешно виждане по въпроса, а да направя всичко възможно да убедя съдебните заседатели, че престъпленията, извършени от Лидия, не заслужават възможно най-суровото наказание. Разбирате ли какво ви казвам?
	Сайлъс се замисли и аз реших да налея още малко масло в огъня:
	— Посещението ми има връзка с този въпрос. Има някои данни, че Лидия е била малтретирана от много ранна детска възраст, че е била подлагана на сексуален тормоз тук, в дома си, че е демонстрирала сексуално поведение в началното училище, което не е отговаряло на годините й, а в гимназията е съблазнила няколко от учителите си. Разбрах, че от училището са ви съобщили за това.
	Сайлъс Едълстън ме гледаше с широко отворени очи и физиономия, която се колебаеше между шока и объркването; Ленор просто изглеждаше угрижена и тъпа, сякаш не можеше да си спомни дали е записала дамски превръзки в списъка за пазаруване.
	— Повдигам тази тема — продължих аз, — защото има връзка със смекчаващите и утежняващите вината обстоятелства и въпроса дали решенията и действията на дъщеря ви в затвора „Ал Басари“ не са били мотивирани или дори предопределени от събитията в детството й — резултат от сексуална травма, която е понесла тук, в собствения си дом.
	Явно нито Сайлъс, нито жена му разбираха точно за какво им говоря, така че перифразирах обяснението си с по-прости думи, които да схванат:
	— Ето какво искам да кажа. След като си пипал дъщеря си, тя се е прецакала в главата. А след като се е прецакала, Лидия е повторила със затворниците онова, което ти си правел с нея. Сега разбираш ли за какво ти говоря?
	Тези думи вече очевидно си пробиха път до съзнанието му, защото Сайлъс сви ръка в юмрук и се втурна към мен. Вече не бях онази смъртоносна машина, която бях в специалните части, но на Сайлъс му тежаха поне петдесет килограма чисти тлъстини, а и беше допуснал класическата грешка на нетренираните побойници да сигнализира за намеренията си.
	В момента, в който той изкрещя нещо като „Копеле мръсно, сега ще те…“, аз направих една крачка надясно и протегнах лявата си ръка, за да го посрещна на нивото на гърлото, а после силно го ударих с десния си юмрук в ухото — далеч по-болезнено от удар по зъбите. Краката на Сайлъс продължиха по инерция, но задникът и главата му се стовариха право на пода и той шумно изпъшка, когато се приземи, а после се хвана за ухото и започна да се търкаля насам-натам и да вие от болка.
	Жена му погледна първо мен, после него, преди да отбележи:
	— Какъв си идиот, дебелак такъв. Нямаше как да го улесниш повече.
	Дадох на Сайлъс малко време, така че болката да се уталожи, а той да спре да скимти, и му обясних:
	— Ако изобщо ти пука за дъщеря ти, кажи ми истината. Може да е единственият й шанс да убедим съдебните заседатели, че тя не носи цялата вина за постъпките си в затвора „Ал Басари“. Пипал ли си дъщеря си?
	Сайлъс вдигна очи към мен.
	— Копеле мръсно. Счупи ми ухото.
	— Изглежда болезнено. Боли ли? — попитах го аз.
	— Да, по дяволите. Все едно цяло ято стършели ме жилят, да му го начукам.
	Останах удовлетворен от това, че Сайлъс беше настроен на подходящата вълна, и настоях:
	— Тогава ми отговори на въпроса. Пипал ли си дъщеря си?
	Той остана седнал на пода и разтърси глава в опит да разсее болката в ухото си.
	— Не, по дяволите. С пръст не съм я пипал малката. — После се поправи: — Имам предвид, че съм я бил много пъти, но нито веднъж не съм я пипал по този извратен начин, който казваш.
	— Това е истината — намеси се госпожа Едълстън. — Сайлъс си обича момиченцето. Но не по този начин.
	Погледнах към Ленор.
	— Трудно ми е да ви повярвам. Лидия демонстрира всички симптоми и поведенчески характеристики на млада жена, която е претърпяла сексуален тормоз. Води безразборен полов живот, ексхибиционистка е, държи се като сексуален хищник и в затвора е моделирала постъпките и поведението си върху нещо, което познава от собствения си живот.
	Не добавих нищо за това, че Лидия не притежаваше нито въображението, нито творческото мислене, за да измисли това сексуално поведение сама, но не се съмнявах, че те го знаеха. Докато Ленор Едълстън обмисляше чутото, аз реших да усложня положението им още малко, като направя следното разкритие:
	— Между другото, ако все още не сте разбрали, ще ставате баба и дядо.
	Госпожа Едълстън подскочи.
	— Какво?
	— Дъщеря ви е бременна. Някъде в третия месец, а това означава, че бащата сигурно е някой, с когото се е запознала в „Ал Басари“. Ще оставя на нея да ви каже кой е гордият татко, но има много голяма вероятност първото ви внуче да се роди в затвора. Просто си помислих, че трябва да го знаете.
	Ленор и Сайлъс вече си разменяха погледи и физиономии, които варираха от изненада до ужас. Тези погледи изразяваха много неща — цял колаж от емоции, които ми беше трудно да разтълкувам, точно както на тях явно им беше трудно да достигнат до общо родителско решение. Но най-очевидната емоция не беше въодушевление от факта, че на света ще се появи ново поколение от рода Едълстън. Ако не се смята ужасът, ставаше дума за вина и страх.
	— Да му се не… — каза Сайлъс. — Майтапиш ли се?
	— Лидия е глътнала топката? — попита Ленор.
	Ако се съди по интонацията, това беше по-скоро констатация, отколкото въпрос. Към този момент Сайлъс явно най-сетне се беше опомнил и каза нещо, което на негово място щях да кажа много отдавна. Той ме посочи с пръст.
	— Изчезвай от тук, по дяволите.
	Сведох очи към него. Все още седеше на пода и разтриваше ухото си.
	— Според мен казваш истината, че не си пипал дъщеря си — или поне някакъв вариант на истината. Но криете нещо друго. Нещо, което се е случило с Лидия, докато е живяла в тази къща, и двамата знаете какво е, но се опитвате да го запазите в тайна. Мисля, че изпитвате вина за това и съм убеден, че ако не си признаете за него, само ще утежните тази вина и безкрайно ще усложните както положението на Лидия, така и вашето.
	— Изчезвай от тук.
	— Приятен ден — отговорих аз.
	После си тръгнах, като си проправях път както през боклуците, струпани в техния двор, така и през гъстата тиня на мъката, тайните и срама на семейство Едълстън.


>	25

	По пътя обратно към академията „Уест Пойнт“ отбих от магистралата на паркинга на търговския център Мериленд Хаус, бръкнах в джоба си и извадих листчето, на което бях записал служебния телефонен номер на Маргарет Мартин, директор „Външни услуги“ в ЦРУ, която понастоящем очевидно изпълняваше ролята на началник на Амал Ашад.
	Беше почти шест вечерта, но аз можех да се хвана на бас, че целият работен ден на Маргарет Мартин е бил посветен на задачата да измисли как да се справи с големия проблем в лицето на вашия разказвач. Затова все още беше в кабинета си и се опитваше да разчисти останалите задачи за деня.
	Тя вдигна на третото позвъняване.
	— Госпожо Мартин, обажда се Шон Дръмънд.
	Последва продължителна пауза, после тя каза:
	— Кой?
	Едва не залегнах, за да избегна наближаващата експлозия от лъжи.
	— Хайде да не играем на тази игра, освен ако специално не държиш на нея — предложих аз. — Може ли да те наричам Маргарет?
	— Както искаш.
	— Добре. След като вече станахме приятели, трябва да си поговорим.
	Настъпи още една продължителна пауза и аз си представих как Маргарет трескаво натиска копчето, с което щеше да започне да записва и да проследява обаждането. Гласът на Маргарет, ако ви интересува, беше от онзи тип, който наричам „бюрократичен барок“ — лишен от абсолютно всякаква интонация или изразителност, все едно някой е изгладил гласните струни с ютия. Беше хладен, безличен глас, от който се излъчваше неутралност; единственият признак, че не разговаряте с машина, беше дишането й — а то беше толкова равномерно, сякаш белите й дробове бяха закачени за метроном. Откъде ги намираха тези хора? Най-сетне тя отбеляза:
	— Ти ми се обади, Шон. Защо не започнеш да говориш, а аз ще те слушам?
	В интерес на истината, тя звучеше като по-млада и по-жизнена версия на Филис — което ви казва нещо за гласа на самата Филис, — така че реших да карам направо.
	— Тази сутрин, когато Марк Хелнър ми взе вълшебния пропуск, май забравих да му спомена, че направих няколко очарователни снимки на Амал Ашад, докато оставяше децата си в училище „Уилямсбърг“. Снимките са кодирани с датата и часа, така че да не възникне объркване дали са направени преди или след мнимата смърт на Ашад.
	— Аз…
	— Чакай, не съм свършил.
	Най-добрият начин да разкарам хер Хелнър беше да демонстрирам на тези хора до каква степен се беше издънил, така че аз осведомих както нея, така и другите, които щяха да слушат този разговор:
	— Когато се върна в „Уест Пойнт“, възнамерявам да заведа тези снимки като веществено доказателство и да ги покажа на обвинението и на останалите адвокати от защитата. Освен това възнамерявам да дам копия от тях на Мелвин Креймър, който със сигурност ще намери начин да направи така, че да излязат на първите страници на множество вестници. Накрая ще ги занеса на някой военен съдия, за да ми издаде призовка срещу ЦРУ, която задължава Ашад да свидетелства. — Направих кратка пауза и я попитах: — Внимаваш ли вече?
	— Със сигурност — отговори тя и продължи точно така, както очаквах: — Но ти не искаш да го направиш, Шон.
	— Напротив, Маргарет. Точно това искам.
	— Виж, нямаш представа в какво се замесваш.
	В случай че бившата ми началничка Филис слушаше или скоро щеше да чуе записа от този разговор, аз отвърнах:
	— Вече ми го казаха веднъж през последните двайсет и четири часа. И тогава не свърши работа, а то беше още преди да се опитате да ме притиснете и да попречите на съдебното разследване.
	Настъпи още една кратка пауза и аз си представих как Маргарет Мартин дълбоко си поема дъх и едва сега осъзнава до каква степен се беше провалил Марк Хелнър в задачата да спре Шон. Гласът й обаче остана все така безизразен:
	— Съжалявам, ако господин Хелнър се е държал неадекватно. Това наистина заслужава извинение. Той е малко ръбат.
	— Всъщност съжаляваш, че не е успял да ме сплаши, нали? — В случай че Марк Хелнър също слушаше, аз добавих и още нещо: — А ако „ръбат“ е някакъв евфемизъм за „задник“, няма да споря с теб.
	Тя очевидно беше избрала тактиката да ме успокоява, вместо да се защитава или да влиза в конфликт с мен, което показваше, че е реалистка.
	— Със сигурност мога да те разбера, ако се чувстваш така, Шон.
	— Престани да ми се подмазваш, Маргарет. Тази сутрин не свърши работа, няма да стане и сега.
	Когато осъзна, че с умилкване няма да постигне нищо, тя се върна към по-ранното си предупреждение:
	— В този случай има много по-важни фактори, отколкото можеш да си представиш.
	— Толкова сте предвидими, Маргарет. Всеки път, когато ви хванат да пипате някъде, където не бива, вие си мислите, че ще можете да се отървете, като започнете да обяснявате на всички останали как нищо не знаят. Нека да позволим на американския народ да разбере всичко. Да оставим хората сами да преценят.
	— В момента си ядосан, Шон. Не разсъждаваш трезво. Недей да правиш нищо глупаво или необмислено.
	— Единствените глупави хора в този разговор сте ти и твоите хора, Маргарет. Трябваше да се сетите, че след като скандалът с действията на Ашад в „Ал Басари“ гръмне в лицето на армията, вече няма да може да бъде заметен под килима, независимо колко го покривате. Но да оставите петима войници да поемат цялата отговорност вече не е просто глупост. Това е престъпление.
	Нарочно употребих последната дума, за да й отправя юридическо предизвикателство, а Маргарет очевидно беше достатъчно съобразителна, за да го схване заедно с всички грозни последствия от него. Действията на Ашад бяха доказуемо престъпни, но след като ЦРУ вече се беше заело с прикриването им, всеки, който знаеше за тази конспирация или участваше в нея, също се превръщаше в кандидат за съдебен процес. А ако цялата история наистина отиваше толкова надълбоко и нависоко, колкото започвах да подозирам, началото й беше поставено на един много известен адрес на Пенсилвания Авеню. Щеше да им се наложи да наемат цял стадион, за да изправят пред съда всички виновни.
	Маргарет мълча дълго, докато обмисляше как да отговори на това притеснително обвинение. Подозирах, че заедно с нея в стаята има и още някой, защото не чувах дори дишането й — или точно в момента беше получила инфаркт, или беше закрила слушалката с ръка. Все пак се оказа, че не беше умряла на място.
	— Шон, ние двамата трябва да си поговорим.
	— Нали в момента си говорим, Маргарет.
	— Това, което трябва да ти кажа, не е за отворена линия. Мога да ти го предам единствено лично.
	— Можеше да ме видиш лично още тази сутрин. Спомняш ли си? Аз бях точно пред вашата сграда.
	Тя демонстрира завидно самообладание и продължи настоятелно:
	— Моля те, Шон, не искам нищо друго от теб. Нека да го обсъдим и после, ако все още смяташ, че трябва да разкриеш Ашад, ние няма да се опитваме да ти попречим.
	— Вие не можете да ми попречите, дори да се опитате.
	— Аз… — започна Маргарет, но явно бързо си промени решението, защото само попита: — Съгласен ли си?
	— Утре, не по-късно от десет. Ела сама.
	— Не, неприемливо е. Ще дойда с още един човек. Утре ще разбереш защо.
	— Ако е повече от един, аз си тръгвам — предупредих я. — И ще бъда въоръжен.
	— Няма проблеми, но няма и никаква нужда. Ние няма да бъдем въоръжени. Обещавам ти.
	— Ще доведа и моята колежка от защитата. Тя също има право да ви чуе.
	— Не, ти… Опасявам се, че… Виж, няма да стане.
	— Защо не? — казах аз и продължих с една лъжа: — Тя ще ти хареса. — Помислих малко и добавих още една лъжа, още по-голяма: — С нея можеш да се разбереш по-лесно, отколкото с мен.
	— Независимо от личните качества на госпожица Карлсън тя няма разрешително за работа със секретни материали. А онова, което ще чуеш, е строго поверително.
	Това ми се стори добър повод да й напомня нещо:
	— Аз също вече нямам разрешително за работа със секретни материали.
	Маргарет явно също беше на вълна лъжи и измами, защото успя да прозвучи почти искрено, когато отговори:
	— Глупава грешка. Никой не е нареждал на Хелнър да го направи. Веднага ще наредя да ти го възстановят.
	Спомних си как Катрин ми се беше скарала, че действам сам, и си помислих, че е по-трудно да се отървеш от два трупа, отколкото от един.
	— Размахай вълшебната си пръчка и направи така, че госпожица Карлсън също да получи временно разрешително. Ти можеш да го направиш, Маргарет. Знам, че можеш.
	— Когато се видим, за да говорим, ще разбереш защо настоявам. Въпросът не подлежи на преговори, Шон. Недей да ми създаваш затруднения, моля те.
	Не знам какво й бяха казали за мен, но очевидно не ме познаваше много добре: да създавам затруднения на хората беше основното ми занимание. И все пак Маргарет Мартин сякаш предлагаше да сподели с мен голямата тайна, която знаеше и Амал Ашад, и макар че това противоречеше на инстинкта ми за самосъхранение, реших да се съглася с нейното изискване да се срещнем насаме. Защо не? В паметта на телефона ми вече имаше всичко необходимо, за да вдигна този случай във въздуха — достатъчна защита, за да изляза жив от тази среща, стига Маргарет да не посегнеше на телефона ми или на самия мен.
	Във връзка с последната мисъл реших да уведомя Маргарет:
	— Искам само да ти кажа, че вече съм взел необходимите предпазни мерки, така че снимките да ме надживеят, ако се наложи.
	Все още не го бях направил. Но всъщност идеята не звучеше чак толкова глупава.
	— Разбирам — отвърна Маргарет. В гласа й за пръв път се усещаше искреност, когато добави: — Карай внимателно, моля те.
	В момента, в който прекъснахме връзката, аз набрах номера на Имелда. Преди да успея да се представя, тя заговори с тон, който съвсем не звучеше приятелски:
	— Къде се изгуби?
	— Вчера направих един грешен завой и някак си се озовах във Вашингтон, представи си. В момента се връщам.
	— Аха. Трябваше да кажеш на някого. Онези от охраната от другата страна на улицата се побъркаха.
	— Това им е работата.
	— Всичко в този случай е побъркано.
	— За какво говориш?
	— За бременните момичета.
	Въпреки че Имелда имаше две магистърски степени и умът й беше като бръснач, понякога дори аз трудно разбирах какво говори. Например току-що ми се беше сторило, че каза „бременните момичета“ — в множествено число.
	— Ние разбрахме, че Лидия е бременна, още преди да тръгна.
	— Да, знам. Но другото момиче също е бременно.
	Реших да позная.
	— За Джун Джонстън ли говориш?
	— Ами не говоря за себе си.
	— И как разбрахме за това?
	— Ефрейтор Едълстън се обади на Катрин. Беше се побъркала.
	Това беше надежден признак кой е бащата; или по-точно казано, бъдещият баща на две деца. Определено не ми се искаше да съм на мястото на Дани Елтън, когато нощната смяна се събираше да си припомня историите от армията.
	— Къде е Катрин в момента?
	— С клиентката. Когато Едълстън разбрала, че Джонстън е бременна, направо откачила. Катрин я успокоява.
	— Ясно — казах аз. — Не казвай на Катрин къде съм бил. Освен това сега ще ти пратя няколко снимки, които направих тази сутрин, но не бива да ги показваш на никого. Дори на Катрин. — Помислих малко и добавих: — Особено на Катрин.
	От другата страна на линията настъпи продължителна тишина, после Имелда нареди:
	— Вие двамата трябва да престанете. Така не е добре.
	Отговорих с нещо, което може би не беше самата истина:
	— Нямам представа за какво говориш.
	— Не си играй тези игрички с мен. Вие двамата с Катрин сте като разгонени кучета и ще опикаете всичко около вас.
	Сега вече нямаше никакво съмнение за какво говори — и то никак не ми хареса. Прокашлях се, преди да отвърна:
	— Имелда, това не е твоя работа.
	— Вие двамата го направихте моя работа. Клиентката ви е толкова откачена, че адвокатите й следва да бъдат съвсем наред. Така че вие двамата трябва да се оправите, по дяволите.
	Имелда рядко си позволява да ругае и още по-рядко да си пъха носа в личния живот на хората около себе си. Но в случая беше права.
	— Ще се постарая — заявих аз.
	— Не искам да се стараеш. Искам да оправиш нещата.
	— Би трябвало да пристигна след около три часа — осведомих я аз и прекъснах връзката.


>	26

	Стомахът ми вече къркореше, когато пристигнах в сънливото малко градче Хайленд Фолс в девет вечерта. Знаех няколко места за хамбургери и пици наблизо, но любимото ми животно е стекът, така че реших да отида на лов за по-голям дивеч в хотел „Тейър“, който се намира на територията на военната база, веднага след портала. Освен това имах нужда от малко време, за да помисля, а предвид новините, които бях научил, никак не ми се искаше да влизам в поредния спор с Катрин. Като адвокат и професионален военен съм прекарал целия си живот в пазене на тайни и съм много добър в тази работа. Катрин обаче не играе честно. Защото има дразнещата способност да разбира какво мисля.
	Паркирах на долното ниво, изкачих се до величествения стар хотел, минах през впечатляващия главен вход, завих вдясно и се спуснах на долния етаж, където беше ресторантът.
	Беше късно вечерта в делничен ден, така че нямаше много хора — само две-три двойки, — но момичето на рецепцията тържествено ме попита дали имам резервация.
	— Шегуваш ли се? — попитах я аз.
	— Ни най-малко. Обадихте ли се предварително, за да си запазите маса?
	— Има ли някакво значение?
	Тя ме изгледа надменно, завъртя се на пета и без нито дума повече ме отведе до залата в дъното, където нямаше никой друг, освен мен. Но поне от тук можех да гледам през прозорците към неоспоримата прелест на долината Хъдсън и самата река, която преминаваше през нея. В началото на есента, когато дърветата и останалата растителност се обагрят в невероятни цветове, пейзажът заслужава да си продадете душата заради него, макар че ще ви излезе по-изгодно да си купите билет за някое от корабчетата, които плават по реката. През зимата, от друга страна, когато дърветата са голи и приличат на скелети, пейзажът най-често е сив и потискащ. За щастие, нощта вече се беше спуснала и навън беше просто тъмно.
	Появи се една симпатична сервитьорка и аз си поръчах добре изпечен стек и един скоч, без лед, без вода, без каквото и да е, което би могло да притъпи ефекта от него. Около две минути по-късно в залата влезе офицер в униформа и аз разпознах капитан Нейт Уилборн, който очевидно също беше пропуснал да се обади предварително, за да си направи резервация. Беше сам, също като мен, и по лицето му отначало се изписа изненада, че ме вижда, а после жалък опит да се престори, че не ме познава, несъмнено придружавани от силно желание да изхвърчи навън.
	Бързо се изправих и пуснах най-обаятелната си усмивка:
	— Добър вечер, капитан Уилборн.
	Той се принуди да ме поздрави с вяло махване.
	— Искаш ли да седнеш при мен? — попитах го аз.
	Той бързо огледа залата, като че ли търсеше компанията, която го очакваше, което при дадените обстоятелства беше някъде по средата между престорено и абсурдно.
	— Спокойно, капитане. Можем да си говорим и лично, не само служебно.
	По лицето му се изписа примирение и той се приближи до мен. Протегнах ръка и той я стисна. Но продължи да отбягва погледа ми.
	— Не съм сигурен, че е добра идея. Няма ли някакво законово ограничение срещу личните срещи между свидетелите и адвокатите, които могат да се срещнат в съда?
	— Можеш да ми имаш доверие, аз съм адвокат — отговорих му аз и дори успях да не се разхиля. — Ако имаше такова ограничение, със сигурност щях да съм чувал за него.
	Пропуснах да спомена, че наистина имаше и аз бях чувал за него.
	— Но за по-сигурно, нека да направим така — предложих аз. — Който пръв спомене нещо за „Ал Басари“, плаща питиетата.
	Той пристъпи от крак на крак и почти се свлече на стола срещу мен.
	— Може ли да те наричам Нейт? — попитах го аз. — Нали така се казваш?
	— Точно така, подполковник. А аз как да те наричам?
	— Подполковник — пошегувах се аз и той се засмя. — Но тази вечер предпочитам Шон.
	— Шон… дадено.
	Много редови офицери смятат, че специалистите като нас — военни лекари, психолози, адвокати и прочие — не са нищо повече от цивилни в униформа, и често се обръщат към нас на малко име вместо с официалния ни чин. Понякога дори на мен ми се струва, че съм цивилен.
	Нейт явно си възвърна малко от спокойствието и самообладанието, защото отбеляза:
	— Не знаех, че си в този хотел.
	— И аз не знаех — отговорих аз, махнах на сервитьорката да се приближи и му обясних: — Но като малък няколко пъти съм идвал тук. Баща ми завърши военната академия. Няколко пъти ме довлече със себе си на срещите на випуска и винаги отсядахме тук. Тази вечер реших да си припомня детството.
	Сервитьорката пристигна и Уилборн си поръча джин с тоник и свински карета за вечеря. После се облегна назад и аз останах с впечатлението, че вече беше с няколко питиета напред — точно както обичам да бъдат свидетелите, които се каня да разпитам. Той потвърди подозрението ми:
	— Току-що си тръгнах от бара. Бяхме се събрали да изпием по едно-две.
	— Ветерани от военния затвор? — попитах аз.
	Той кимна, а аз продължих да любопитствам:
	— И как беше?
	— С една дума, странно — сведе поглед към приборите си той. — Там беше съвсем различно. Нямаше никакво време да си общуваме. Освен това всички бяха разделени. Надзирателите, хората от разузнаването, охраната, цивилните подизпълнители… работехме на едно и също място, но все едно живеехме в различни светове.
	— И сега ти се сториха различни?
	— Знаеш ли, точно така се получи. Например подполковник Егърс.
	— Какво за него?
	— Там той беше истинско страшилище. Може и да не изглежда така, но там беше като бич божи. Беше комендант на затвора и командир на батальона на военната полиция, така че земята трепереше, когато решеше да каже нещо.
	— А сега?
	— Сега е отпуснат плешивец на средна възраст, който трепери от страх, че кариерата му виси на косъм — каза Нейт и поклати глава. — Вече се беше напил, когато си тръгнах. Непрекъснато мърмореше, че са го прецакали. — Той ме погледна и добави: — Твоето име също се споменаваше често в този разговор.
	Усмихнах се и Уилборн се усмихна в отговор. Винаги е приятно да научиш, че си изплашил свидетелите на противниковата страна. Сервитьорката пристигна с нашите питиета и аз й поръчах да ни донесе още две.
	И така, двамата си поговорихме малко, най-вече за лични неща, които нямаха никакво значение за случая, но бяха добър повод да вкарам още няколко чаши в Уилборн. Беше роден в някакво градче край Бостън, беше завършил Бостън Колидж, беше се записал в армията веднага след колежа, също като мен, и все още беше неженен — положение, което нямаше да се промени скоро, както ми обясни той, защото беше получил заповед да се върне в Ирак в момента, в който завърши съдебният процес, за още една година.
	Исках да се отпусне пред мен и пред себе си и следващите три джина се оказаха достатъчни, ако не да върже и двете кънки, то поне едната, поне ако се съди по начина, по който започна да заваля думите, и движенията му, които станаха тромави. Уилборн беше опитен и се контролираше добре, но във военната зона не беше разрешено да се консумира алкохол и след десет месеца на сухо в Ирак очевидно беше загубил тренинг. Колкото до мен самия, ако ми се наложи да живея цяла година без алкохол, по-скоро ще отида сам да си потърся някое импровизирано взривно устройство, за да се гръмна с него. Тези хора са истински патриоти.
	В крайна сметка го попитах:
	— До живот ли ще останеш в армията?
	— Така си мислех — отговори той. — Но вече не съм толкова сигурен.
	— Какво те накара да си промениш решението?
	Той сякаш се замисли, преди да обясни:
	— Войната. „Ал Басари“. — После помълча и добави: — И начинът, по който армията ни остави да оперем пешкира за цялата история.
	— Ти пръв спомена „Ал Басари“. Питиетата са от теб, а аз съм жаден.
	Той сви рамене. Направих знак на сервитьорката и поръчах още две. Нейт прие това като покана да довърши своя джин с тоник на една-единствена голяма глътка. Погледнах го и реших, че трябва да действам по-бързо, иначе щеше толкова да се напие, че нямаше да му се разбира какво говори. Затова небрежно подхвърлих:
	— Аз също бях в Ирак известно време.
	— Така ли?
	— Прецакаха ме от туристическата агенция. Съвсем ясно им казах, че искам да отида на Бермудите.
	— Повече не ходи при тях.
	— Не, но ги препоръчвам на всички колеги, които не харесвам.
	— Къде те изпратиха? — засмя се Уилборн.
	— В Багдад. Но бунтовниците не ми бяха толкова голям проблем, колкото началниците. При война бюрократите стават още по-неприятни. Едва ли не ни казваха колко пъти да си го изтръскаме, след като се изпикаем.
	— Говори ми — каза той и се огледа за сервитьорката, която трябваше да му донесе следващото питие. — В „Ал Басари“ така ме бяха стиснали за топките, че… — Нейт видя сервитьорката и спря по средата на изречението, докато тя му остави питието на масата. Отпи една голяма глътка от него, преди да продължи: — Идва например някой нов затворник и още на следващата сутрин отгоре вече ни опяват за него: с какво разполагате, защо все още не сте го пречупили?
	Престорих се на невеж по въпроса:
	— Не разбирам почти нищо от разпити. Това е невъзможно, така ли?
	— Пълен абсурд. Повечето хора там дори не разбират какво точно правим, какво представляват разпитите, и настояват за резултати още на следващия ден. Все едно имаме някаква машина за четене на мисли, с която можем да гледаме направо в мозъка на затворниците. Не става така. Но пък аз не се съмнявам, че нашият началник на свой ред беше под натиск от шефовете в Зелената зона. Мръсотията отива надолу, нали така беше?
	— А „Ал Басари“ беше на самото дъно?
	— Не. Трябваше да застанем на пръсти, за да видим дъното. — Той проследи с поглед симпатичната сервитьорка. — Работата е там, че при нас двамата с Ашад изпращаха водачите на бунтовниците. Корави мъже. Обикновено бяха по-възрастни, по-самоуверени и със сигурност бяха по-решителни и опасни от обикновените местни бойци.
	— Значи ви беше по-трудно да ги пречупите?
	Той отпи още една голяма глътка от чашата си. Имах чувството, че знае какво правя с него — старая се да го напия дотолкова, че да разбия патологичната му резервираност, — но може би просто не му пукаше. Или пък точно защото по принцип той водеше разпитите, сега се наслаждава на размяната на ролите, на тръпката от това поне веднъж да бъдеш преследваният, а не преследвачът.
	Спомних си как се чувствах винаги когато се връщах от фронта, където животът сякаш се движи с хиляда километра в час, всяко малко нещо придобива съдбоносно значение и непрекъснато се питаш дали този ден не ти е последен — тази улица, тази сграда, това мъртво куче, в което сякаш се е притаила онази с косата (както впрочем се случва много често). Усещането е неописуемо, това е най-вълнуващото изпитание за мъжеството и най-голямото приключение, което може да преживее едно човешко същество. Но освен това ти изкарва акъла.
	А после изведнъж се озоваваш обратно в добрите стари Съединени щати, където най-важният въпрос е дали Бритни Спиърс пак не е забравила да си сложи бельо или коя тъпа звезда от музикалната сцена или киното е прекалила с наркотиците и се е разходила до моргата. Човешкият ум е забележително адаптивен орган, но за разлика от човешкото тяло не може да забави ход в момента, в който прекоси финала; нито пък успява да се пригоди както трябва към внезапната декомпресия от непрекъснатите молитви да не ти взривят задника до безсмисленото дърдорене и тривиалните глупости на съвременната американска култура.
	Затова има един период — нещо като обратно ускорение, — когато умът все още е на ръба на бръснача и не пропуска нито една възможност, свръхчувствителен и копнеещ за следващата доза тестостерон.
	Дори ми беше любопитно как така Нейт Уилборн вече беше получил следващите си заповеди да се върне на служба в Ирак, защото единственият начин то да се случи беше той да е кандидатствал доброволно да ускорят процеса. Което предполагаше, че не се чувства на мястото си тук или има някаква недовършена работа там — или и двете.
	Той помисли още малко и отговори:
	— Всичките бяха трудни за пречупване. При обичайни обстоятелства щеше да ни отнеме поне няколко месеца методични, изтощителни усилия.
	— Но несъмнено е имало причина командването да ви изпраща толкова много тежки случаи. Не бъди излишно скромен, Нейт. Ти просто си бил добър в работата си.
	— Не става дума за скромност — отговори той. — Пречупваше ги Ашад.
	— Да, но вие двамата сте били екип — уточних аз. — Ашад е работил за теб. Ти си споделял всеки негов успех. И двамата сте го заслужавали.
	— Виж, не беше така. Ние бяхме екип само на хартия. Той си правеше неговите неща, аз — моите.
	Отпих една глътка от скоча си. Не можех да определя дали Уилборн все още беше достатъчно трезвен и се опитваше да се разграничи от действията на Ашад, или даваше свобода на нещо по-дълбоко, което определено беше по-интересната възможност.
	Но поне в едно не се съмнявах — той нямаше никаква представа, че Амал Ашад още е жив, което потвърждаваше думите му; Ашад наистина беше действал като самостоятелен играч.
	Както и той самият.
	— Е, във всеки случай е жалко, че Ашад е загинал — казах аз.
	— Така ли?
	— Искаше ми се да се запозная с него. Останах с впечатлението, че е можел да накара всеки да се разприказва. — Усмихнах се и добавих, донякъде неискрено: — Аз също бих искал да науча някои трикове.
	Уилборн остави питието си, подпря се с лакти на масата и се приведе към мен.
	— Той беше много опасно копеле! — заяви той с жар, която ми се стори изненадваща. — Арогантен, самомнителен, манипулативен егоист. Гледаше всички ни отвисоко, защото не бяхме родени в Ирак и не бяхме завършили някакъв престижен университет от Бръшляновата лига. Мислеше само за себе си. Не вярваше в споделянето. Сякаш само той вършеше нещо полезно там.
	— Стига де, Нейт. Не може да е бил толкова лош.
	— Разбира се, на теб никога не ти се е налагало да работиш с него, така че няма как да разбереш за какво ти говоря. Той се преструваше на много вежлив и дори симпатичен, но си имаше своя игра. И всъщност не го интересуваше никой друг, освен него. Беше…
	Но каквото и да се канеше да ми каже Нейт, той сякаш изведнъж осъзна какво прави и спря по средата на изречението. Откъсна очи от моите и се огледа, за да открие сервитьорката.
	Накрая дори се провикна:
	— Ей… Какво трябва да направя, за да получа още едно питие тук?
	Явно все пак си даваше сметка, че беше разкрил малко повече за отношенията си с Ашад, отколкото беше възнамерявал. Затова след малко добави по-тихо:
	— Виж, беше много тъжно, когато загина. Да те взривят така… как да ти кажа… никой не заслужава да си отиде по този начин.
	В интерес на истината, на мен ми се стори, че според Уилборн Ашад си е получил точно това, което е заслужавал. Но в този момент се появи сервитьорката, като носеше моя стек в дясната си ръка, а свинските карета за Уилборн в лявата. И точно ги сервираше на масата, когато той изведнъж ме погледна и се оплака:
	— Аз… ами май не се чувствам много добре.
	— Спокойно, Нейт, току-що донесоха лекарството. От храната ще ти стане по-добре.
	— Съжалявам — каза той и се изправи. — Аз… трябва да се кача в стаята си. Мисля, че ще повърна.
	С тези думи той се извъртя и изхвърча от ресторанта.
	— Ще се върне ли вашият приятел? — погледна ме сервитьорката.
	— Не ми е приятел.
	— О, ами…
	— И, не, май му прилоша.
	Тя ме погледна озадачено.
	— Сложете му ги в нещо за вкъщи и нека да ги занесат в стаята му. Казва се Уилборн — обясних аз. — Чакайте да напиша една бележка.
	И докато тя прибираше вечерята на Уилборн в кутия, аз надрасках няколко думи на една салфетка, подадох й я и се заех с вечерята си.


>	27

	Събудих се в 5:00 след неспокоен сън, взех душ, избръснах се, облякох се и до 5:30 вече бях достатъчно дошъл на себе си, за да забележа, че в къщата не помръдваше никой друг. Не очаквах Катрин да става толкова рано, но Имелда беше друго нещо; явно новото й положение като цивилен гражданин започваше да й се отразява. Предишната вечер се бях промъкнал тайно в къщата, като си бях събул обувките още на прага и се бях качил на пръсти до стаята си, за да избегна среднощната конфронтация с Катрин или поредната досадна лекция на Имелда. Имам медали за храброст, проявена на бойното поле, но жените са съвсем друго нещо.
	Едва не подминах отворената врата на спалнята на Катрин, преди да надникна вътре и да видя, че тя спи дълбоко. Не исках да я будя, но исках да я видя, така че тихо се промъкнах вътре и я загледах, като се чувствах като нещо средно между гузен воайор и влюбен тийнейджър.
	Катрин спеше на една страна с разперени ръце, а дългата й тъмна коса по възглавницата ограждаше като рамка красивото лице, обърнато към мен. Отбелязах, че не хърка: две точки. Освен това спеше от лявата страна на леглото, както и аз самият: минус две точки. Нощното й облекло представляваше парцалива стара тениска. Не погледнах под завивките, за да видя дали носи нещо друго отдолу — минус две точки за мен.
	Когато беше в състояние на отдих, както в момента, тя изглеждаше умиротворена, безметежна и непорочна — дори сравнението с ангел нямаше да бъде неуместно, което за пореден път доказваше, че хората с чиста съвест са благословени със спокоен сън.
	Спомних си онзи ден, когато вечеряхме заедно с Нелсън Арнолд, и начина, по който се гледаха двамата с Катрин. Нелсън очевидно беше напълно запленен от нея, макар и да не бях забелязал реципрочно ниво на същата емоция, излъчвана от Катрин. И все пак, въпреки много големите разлики помежду им по отношение на възрастта, благосъстоянието, социалното положение и миналото им очевидно се чувстваха съвсем комфортно заедно. Нямаше и следа от напрежението и споровете, които избухваха всеки път между нас двамата.
	Катрин по същество е човек, който се осланя повече на разума, отколкото на емоциите си — или поне така се държи в професионално отношение. Винаги съм подозирал, че в нейния случай това е въпрос на самоконтрол, а не на липса на страст. Когато е в съдебната зала, тя е в състояние да се разгорещи и да се превърне в истинска фурия. Щеше да ми бъде много любопитно, да не говорим колко приятно, да открия коя е истинската Катрин. Хората са безкрайно сложни и природните закони не могат да обяснят романтичните отношения. За разлика от магнитите противоположностите невинаги се привличат; понякога се случва просто да се блъскат до смърт помежду си. Но и пълната хармония не е рецепта за безоблачна връзка; много често тя води до емоционален застой и скука.
	Искаше ми се да я събудя и да я попитам какво толкова намира в господин Портфейл. Макар че знаех отговора на този въпрос: той беше всичко, за което си мечтаеха повечето жени. Беше красив, червив с пари, интелигентен, червив с пари, принципен, червив с пари и симпатичен. Искаше ми се да я накарам да вдигне телефона и да му каже, че в съревнованието между офицера, който едва може да си позволи собствено нощно гърне и не може да й предложи нищо друго, освен непрекъснато местене от място на място, чести и продължителни раздели, кофти заплата и неизменната вероятност да стане млада вдовица, той — който имаше нощно гърне, достатъчно голямо за целия свят — трябва да отстъпи.
	Погледнах лицето на Катрин и се опитах да си я представя като военна съпруга. Армията не се отнася милостиво и с войниците, но наистина се развихря със съпругите им; или, в днешно време, със съпрузите им. Онези партньори, които издържат в продължение на цяла военна кариера, обикновено имат желязна воля. Те са съобразителни, независими и упорити. Катрин притежаваше всички тези качества в предостатъчна степен, но въпреки това не можех да си я представя с бели ръкавици на чай при другите офицерски съпруги, кланяща се на властните генералски половинки, нито пък понасяща дребнавата политика и ритуалното подмазване, които са също толкова съществена част от живота в армията, колкото парадите и военните погребения. От друга страна, съвременната армия не е онази, която беше по времето на поколението на майка ми. Белите ръкавици вече ги няма и макар повечето от генералските съпруги, с които съм се срещал, да са скромни и прекрасни, някои все пак са непоносими и ви лазят по нервите. Но армията отдавна се е адаптирала към по-агресивните привички на едно ново поколение амбициозни, независими жени като Катрин, които не стоят зад мъжете си, а до тях. И все пак Катрин си беше Катрин, така че сигурно щеше да постави дори тази новопридобита толерантност на сериозно изпитание. Ако беше по-практична, нямаше да има никакво съревнование — тя вече щеше да сменя завесите на яхтата на Нелсън и да пълни гардеробите с най-новата френска мода. Но думите „Катрин“ и „практична“ просто не могат да се употребят в едно и също изречение.
	Изпратих й една въздушна целувка и слязох долу, събрах някои документи и излязох на главната улица, за да намеря някой ресторант, където сервират закуска по това време, и да чакам да ми се обадят от ЦРУ.
	Обадиха ми се в 8:00 и от другата страна на линията беше Маргарет със своя задушаващ монотонен глас. Не се чувствах нито дружелюбен, нито в настроение за разговори, така че рязко й казах къде да се срещнем и прекъснах връзката, за да посветя следващия час на проучването на служебните записки на капитан Хаузър, моя предшественик, който вече не беше между живите. След това се качих в отровножълтия си приус и отидох до базата. На портала имаше друг военен полицай. Можех да се закълна, че го видях да се смее, докато минавах покрай него.
	Продължих и паркирах точно зад малкия живописен католически параклис, където преди половин век мама и татко Дръмънд бяха получили доживотната си присъда заедно, а след това се изкачих по стръмното възвишение до много по-големия и впечатляващ във визуално отношение параклис на кадетите, където се отдават на езическите си ритуали проклетите протестанти. Едно време беше задължително кадетите да ходят на църква, така че всяка неделя сутрин те се строяваха и се отправяха с маршова стъпка към избраната от тях религиозна служба.
	В днешно време могат и да не ходят, а да си доспят, ако предпочитат. Но съм чувал, че църквата никога не се оплаква от липса на посетители. Както се казва в поговорката, в окопа няма атеисти, а тъй като повечето от тези млади мъже и жени знаят, че ще заминат на война в момента, в който завършат академията, сигурно не им се струва загуба на време да предприемат подобен изпреварващ ход за спасението на душите си.
	Влязох през внушителната дървена порта и продължих по широката пътека между скамейките, докато не стигнах до средата. Бях избрал за нашата среща това донякъде необичайно място, защото беше обществено, но не съвсем. Катедралата беше просторна и готическа както по отношение на стила, така и на мащабите си — сигурно събираше над хиляда души, така че трима можеха да проведат една съвършено дискретна среща, на която никой да не обърне внимание, стига разговорът да не се разгорещи и някой не започне да стреля.
	Освен това се надявах този общ монумент на религиозното и патриотичното чувство да накара гостите ми да се държат прилично. Не можех да си представя дори ЦРУ да очисти офицер от армията на САЩ пред олтара. От друга страна, ако бях надценил техния морал и чувствителност, поне нямаше да им се налага да ме транспортират на дълго разстояние за погребението.
	И на последно място, но не и по значение, тази богоугодна сграда изглеждаше като най-подходящия кандидат за място, на което да се говори само истината.
	В 9:55 вече бях на мястото си, а в 10:00 чух как се отвори голямата дървена порта. Останах с лице към олтара и с гръб към моите пунктуални гости. Чувах стъпките им, докато бързо се приближаваха към мен — чифт високи токчета, които тракаха скорострелно като повредена картечница, и още един чифт много по-тежки и шумни стъпки, подобни на тътена на приближаващ артилерийски огън.
	В крайна сметка двамата стигнаха до средната скамейка, където седях с моя автоматичен пистолет 45-и калибър, многозначително поставен в скута.
	Един мелодичен мъжки глас зад мен ме уведоми:
	— Няма да имаш нужда от този пистолет, подполковник.
	Вдигнах очи и видях навъсеното чипоносо лице на Томас Бърнхарт, съветника на президента по въпросите на националната сигурност. Той приятелски ми махна с ръка и продължи:
	— Прибери го, моля те. Изнервя ме.
	Жената до него протегна ръка към мен.
	— За мен е удоволствие най-сетне да се срещнем лице в лице, подполковник Дръмънд. Аз съм Маргарет Мартин.
	Дотук с илюзията, че мястото ще ги накара да се държат честно и почтено — със сигурност да се срещне лице в лице с мен за нея беше всичко друго, но не и удоволствие. Изправих се, пъхнах пистолета под колана си и стиснах ръката й.
	— Седнете — предложих им аз.
	Докато Бърнхарт и Мартин се наместваха на скамейката, аз използвах възможността да ги огледам.
	Томас Бърнхарт, както знаех от пресата, беше корпоративен адвокат по образование и по професия, който беше съветвал президента по външнополитическите въпроси по време на предизборната му кампания и беше възнаграден с настоящия си пост на сив кардинал в Белия дом. Което означаваше, че или беше наясно с някаква тайна, която можеше да постави президента в неудобно положение, или президентът наистина го уважаваше, вслушваше се в съветите му и му имаше доверие.
	Бърнхарт имаше репутация на потаен манипулатор, който не оставя следи и ловко се справя с всякакви проблеми, като за разлика от мнозина от своите предшественици, отбягва вниманието на неделните вестници и гледа да не се показва на първа страница. Не знаех дали е похвална черта на характера или ловък механизъм за оцеляване, който позволява на прекия му началник да съсредоточава върху себе си цялото внимание на пресата. Но все пак си мислех, че точно това качество обясняваше присъствието му тук в момента — задачата му беше да накара цялата каша с Шон да изчезне, без да предизвиква излишно вълнение.
	След това преместих поглед върху Маргарет Мартин, която изглеждаше някъде на моята възраст. Носеше светлосиньо сако, блестяща бяла блуза и тясна червена пола до коленете — стандартното облекло на опитен бюрократ, която подчертаваше принадлежността й към женския пол, без да предизвиква никакви неудобни мъжки фантазии. Цветовата комбинация от червено, бяло и синьо, същата като на американското знаме, явно беше предназначена за мен.
	Дамата беше сравнително привлекателна и щеше да бъде още повече, ако беше решила да си сложи грим. Бях готов да нарека лицето й симпатично, ако не бяха присвитите й сини очи, в които проблясваха пресметливост и тревога. Под тях имаше подпухнали черни сенки, които показваха, че не беше успяла да си почине както трябва, а вялата й насилена усмивка обясняваше защо: причината за нейното безсъние беше гнойният цирей, който в момента стоеше срещу нея.
	Бърнхарт беше най-старшият държавен служител на тази среща и реши да постави началото й със следното наблюдение:
	— Според мен спокойно можем да кажем, че си пъхнал юмрука си право в гнездото на осите, Дръмънд.
	Не бях сигурен какво точно искаше да каже с това, но ми идваше да му напомня, че не аз, а те бяха стиснати за чатала с менгемето. Моята ръка беше на ръчката. Като се имаше предвид професионалната немарливост, която бях разкрил, нямаше как да не знаят и още нещо — вече бяха само на една бананова кора разстояние от пълната катастрофа. Но вместо да спомена за някое от тези неприятни неща, аз просто кимнах.
	Бърнхарт продължи с въпрос, който нямаше никаква връзка с темата:
	— Доколко познаваш историята на Втората световна война?
	— Беше след Първата, нали така?
	— Позна — отговори той, като се усмихна и ми намигна. — Чувал ли си историята за Чърчил и град Ковънтри?
	— Може ли по същество? — отговорих аз, защото не бях в настроение за исторически лекции.
	— Малко търпение, подполковник… моля те. Обещавам, че в тази история има поука, която е свързана с темата на днешния ни разговор.
	Е, човекът се усмихваше и каза вълшебната думичка, така че щеше да бъде грубиянско от моя страна да се преструвам, че страдам от неспособност за съсредоточаване. Освен това той беше поне на трийсет нива по-високо в йерархията от мен. Такива неща имат значение за мен.
	Бърнхарт се прокашля.
	— Достоверността на тази история е съмнителна, но британците разбили строго секретните военни кодове на германците от програмата, наречена „Ултра“, и засекли германско съобщение, в което се казвало, че след два дни град Ковънтри ще бъде бомбардиран. Дилемата, пред която бил изправен Чърчил, със сигурност била мъчителна. Ако предприемел някакви действия въз основа на тази информация — например да заповяда масова евакуация на Ковънтри или да разположи около града противовъздушна отбрана, — щял да подскаже на германците, че кодът им е разбит, а това щяло да промени хода на войната. — Той направи драматична пауза, преди да ме уведоми: — В крайна сметка Чърчил оставил града да бъде бомбардиран.
	— А дали оцелелите жители на Ковънтри са му издигнали паметник заради неговото решение?
	— Сигурно не.
	— Не каза ли, че в тази история ще има някаква поука?
	— Да, а ти ми се струваш интелигентен човек, така че сигурно не си я пропуснал. — Но може би все пак не беше толкова сигурен в това предположение, защото ми обясни: — На война често се налага да се вземат трудни решения, Шон, и дори да се избира между две злини. Налага се да съпоставиш голямата картина с малките действия, които в сравнение с нея и в ретроспекция стават съвсем маловажни.
	Погледнах Томас Бърнхарт и заявих:
	— Като адвокат със сигурност си даваш сметка, че точно този хлъзгав начин на разсъждение е довел виновниците до съда за военни престъпления в Нюрнберг.
	— Да, и трябва да призная, че аз също изпитвам някои съмнения по отношение на дилемата, която трябва да обсъдим. Но те уверявам, че продължавам да спя спокойно.
	Той се обърна към Мартин, която определено не спеше спокойно.
	— Маргарет, според мен вече е време Шон да научи какво наистина се е случило в „Ал Басари“.
	Маргарет очевидно очакваше да й предадат щафетата по този начин, защото на свой ред се изкашля и впи очи в мен.
	— Какво знаеш за ролята на Амал Ашад по време на разпитите?
	— Предостатъчно. И колкото повече научавам, толкова по-неприятно става.
	— А вярваш ли на онова, което си научил?
	— Винаги си носите торбата, пълна с фокуси. Мислех си, че сме се събрали, за да се изясним, а не обратното.
	— Разбрах, че си провел разпит с капитан Уилборн — смени тактиката тя.
	— Точно така.
	— Как мина?
	— Както се очакваше. Той ме изпързаля по гол задник на шкурка.
	Трябваше да призная на Маргарет, че поне не се престори на шокирана или възмутена от безвкусната ми метафора. Нещо повече, тя се усмихна.
	— Филис ми каза, че умееш да се изразяваш цветисто — каза тя и добави: — Но аз предпочитам да си говорим честно.
	Не бързай толкова, Маргарет.
	— Каква беше или все още е ролята на капитан Уилборн във всичко?
	— Както сигурно вече си предположил, ролята на капитан Уилборн беше символична. Филис ти е казала, че положихме големи усилия да скрием истинската функция и значение на нашите преводачи. Уилборн не беше нищо повече от камуфлаж за Амал Ашад.
	— Аз вече казах на Филис какво мисля за тази вселенска глупост. Искаш ли да ти го повторя?
	— Не, няма нужда — отговори Маргарет. — Трябва да разбереш, че предвид опита и експертните умения на Амал щеше да бъде ограничаващо и безрезултатно да оставим един млад, слабо подготвен капитан да ръководи екипа.
	— Според мен се опитваш да кажеш, че идеята е била армията да поеме вината, а Ашад да казва какво да се прави и накрая да си тръгне безнаказано. Ако това описание ти се струва погрешно, моля те да ми обясниш защо.
	— За съжаление, може би точно така ще се получи накрая, Шон. Но те уверявам, че нашите намерения не бяха такива — отговори тя, като се опита да изглади противоречието.
	— Наистина ли очакваш към този момент да продължавам да ти вярвам?
	— Край на лъжите и увъртанията, Шон. Ти вече си разкрил достатъчно от истината.
	— Значи истината ще ви направи свободни да кажете истината.
	— Нещо такова.
	— Това е единственият ти шанс да кажеш истината, Маргарет. Не го пропилявай — погледнах я аз.
	— Няма нужда от заплахи — размърда се от неудобство тя. — Допуснахме една грешка. Съвсем проста грешка. В ретроспекция изглежда невероятно глупаво, но по онова време никой не се сети да включи този фактор в уравнението.
	Реших да направя едно обосновано предположение и заявих:
	— Амал Ашад е шиит.
	Според мен Маргарет не очакваше да се сетя за този факт, колкото и очевиден да беше. По лицето й се изписа изненада.
	— Да, той е… — Тя си възвърна самообладанието и продължи: — В действителност семейството на Ашад е избягало от Ирак точно защото режимът на Саддам е преследвал тяхната религия. Много негови роднини са понесли ужасни страдания от сунитския режим. Мнозина са загубили живота си, някои от тях по ужасяващ начин. Чичо му, любимият брат на баща му, лежал една година в затвора. Върнали го на семейството му мъртъв и толкова обезобразен, че те не могли да го познаят. Амал е израснал с омраза към сунитите, насаждана в него от най-близките му хора още от люлката.
	Бърнхарт се наведе към мен и ми довери:
	— Нашето момче е заминало за Ирак с отровни намерения. Преди това винаги е бил мотивиран, надежден агент, но в ретроспекция… психическата му стабилност и толерантността му никога не са били изпитвани при такива условия. Не е показвал дори намек за някакви предразсъдъци срещу сунитите. — Той поклати глава. — Но сега знаем, че затворът „Ал Басари“ е бил най-неподходящото място в целия свят, където сме можели да го изпратим.
	Маргарет потвърди това наблюдение, като обясни:
	— Служителите на военното разузнаване в „Ал Басари“ останали зашеметени от неговите умения. Но след това проведохме разследване, което показа, че всички набелязани от Амал военнопленници са били сунити. Нещо повече, той ги е избирал един по един сред сунитските бунтовници, които са тормозили родната му страна.
	Замислих се за тези разкрития. Ако Амал Ашад наистина беше заминал за Ирак, за да отмъсти за нещастието и преследването срещу семейството и вярата си, Бърнхарт беше прав — беше ми трудно да си представя по-неподходящо място, на което да бъде изпратен. Положението му на служител от ЦРУ, внедрен в армията, означаваше още по-слаб контрол върху него, тъй като командната верига на армията естествено щеше да вдигне ръце от служителя на друга служба.
	По този начин нощните посещения на Ашад, за да наблюдава действията на нощната смяна, и абсурдната му договорка с тях да фотографират извращенията си се сдобиваха със съвсем ново обяснение. Амал Ашад не беше някакъв извратен воайор, който се беше промъквал в затвора, за да се наслаждава на перверзните, нито пък беше ходил там, за да надзирава действията на подчинените си и да се увери, че начинът на водене на разпита отговаря на неговите инквизиторски изисквания. Не, той беше въздавал отмъщение и беше искал да види с очите си как то се стоварва върху враговете му.
	— Ако се съди по изражението ти, вече сглобяваш мозайката — отбеляза Бърнхарт.
	Не му обърнах внимание.
	— След като вече знаете всичко, как можете да се опитвате да прикривате действията му?
	— Добър въпрос — каза Бърнхарт, прокашля се и отговори на добрия ми въпрос: — Ашад не ни остави друг избор.
	— Глупости.
	— Така ли?
	— Да, точно така. Един дребен служител на ЦРУ не може да се изправи срещу американското правителство. Вие сте имали избор, Бърнхарт, просто сте решили да не се възползвате от него.
	Бърнхарт извърна поглед от мен и очите му срещнаха тези на Маргарет, която сякаш се сви. После той отново ме погледна.
	— Може би трябва да чуеш и останалото, преди да ни обвиняваш. — Съветникът измъчено се усмихна и добави: — Може да се каже, че от неговите разпити се получиха някои неочаквани резултати.
	Това явно беше нов знак за Маргарет, защото тя взе думата:
	— Голям брой от хората в това крило на затвора били ключови водачи на сунитските бунтовници. Те разкрили на Ашад, че сред тях има нарастващо несъгласие. Определени фракции и племена били обезсърчени. Според тях в Ирак се сражават твърде много чужденци. Най-вече членове на „Ал Кайда“. Недоволните смятат, че чужденците са превзели отвътре тяхната война и са я превърнали в нещо, което не са искали да бъде.
	Започнах да изпитвам усещането, че съм в компанията на двама опитни водещи на новините. Бърнхарт пое щафетата:
	— Чужденците имат различна цел — и различен начин на мислене — от местните сунитски бунтовници. Те се опитват да предизвикат мащабна война срещу шиитите в Ирак. Гражданска война, религиозна война, истински армагедон, който ще завърши с кръвопролитие и за двете страни. Войната срещу нас е отстъпила на заден план.
	Сега ме гледаха и двамата, като сигурно се питаха дали се връзвам на тези глупости. Изчаках малко, преди да заговоря:
	— Интересно звучи, но не е кой знае какво откритие. Дори от новините се разбира, че на сунитите и шиитите им е омръзнало да се убиват помежду си. Повечето квартали в Багдад вече са прочистени от едната или от другата секта. Така че вече изпитват недостиг на причини да се убиват взаимно. И на потенциални жертви.
	— Даваме си сметка — потвърди Маргарет. — Дори може да се каже, че точно това разбиране за ситуацията придаде достоверност на твърденията на Ашад.
	— Добре, какви бяха неговите твърдения?
	— Ами той твърдеше, че разполага със списък от племена, които са готови да прекъснат връзките си с бунтовниците. И по-важно, с имената на различни племенни вождове и влиятелни хора — точно онези, с които ще трябва да говорим, ако искаме да се възползваме от този разрив сред бунтовниците. Разбираш ли колко безценна е тази информация?
	Имах доста добра представа, но отговорих:
	— Не, обясни ми.
	Явно вече бяхме стигнали до важната част, защото Бърнхарт се приведе към мен и отпусна ръка на лакътя ми в някакъв престорен опит за близост.
	— Имаме възможност, Шон. Историческа възможност.
	— Продължавай.
	— Имаме шанс да сложим край на тази смъртоносна патова ситуация. Шанс да накараме тези племена и фракции да минат на наша страна. Шанс за една съвсем нова стратегия. За един нов вариант на „разделяй и владей“. Начинът, по който можем да спечелим тази война.
	Маргарет се обади над рамото му:
	— Но няма бърз или лесен начин да се сдобием с тези имена без Амал. Неговите списъци са продукт на осем месеца непрекъснати безмилостни разпити. За наш късмет, някои от затворниците в това крило са знаели точно кои от лидерите на бунтовниците са разочаровани. Било е съвършено стечение на обстоятелствата.
	— Да не споменаваме онова, което не бива да се споменава — споменах аз. — Ашад е измъчвал жертвите си, за да се сдобие с тази информация.
	— Отлично знаем — тросна се Маргарет в рядък изблик на раздразнение.
	Адвокатският рефлекс на Бърнхарт го накара да се намеси:
	— За бога, Шон, това е война, а не съдебната зала. В нашата съдебна система информацията, получена по такъв начин, нямаше да може да се използва за нищо. Но процедурните изисквания не важат в този случай, нали? Войната си има собствени правила. Списъците на Ашад могат да спасят хиляди животи. На американци… и на иракчани.
	— Амал е скрил тези списъци — продължи Маргарет. — И сега ги използва като разменна монета. Ако ние го защитим от правосъдието, той обеща да ни ги предаде. Съвсем проста сделка.
	Е, обясних си как архивите от разпитите бяха изчезнали — Ашад ги беше прибрал и ги беше скрил, за да ги използва като спасителен пояс.
	Погледнах първо към Маргарет, а после към Бърнхарт.
	— Явно изпитвате някои терминологични затруднения, така че ще ви кажа как точно се нарича сделката, за която говорите: изнудване.
	Бърнхарт беше сплел пръсти под брадичката си.
	— Няма нужда от такива обвинения, Шон. От морална гледна точка ситуацията не е толкова проста. Ашад ни предлага начин, по който да спечелим тази война.
	— Амал ви предлага начин, по който да си спаси задника.
	Бърнхарт отговори като истински корпоративен адвокат:
	— А нима това не е определението за сделка? И двете страни ще спечелят.
	— Кой взе решението Амал да бъде пуснат без наказание? — попитах го аз.
	Двамата се спогледаха.
	— На кого му пука? — учуди се Бърнхарт.
	— На мен. На американския народ.
	— Не е твоя работа, Дръмънд.
	Отказът да ми отговори беше достатъчен отговор. Като се имаше предвид как стоят нещата във Вашингтон, самият факт, че съветникът по въпросите на националната сигурност на президента на Съединените щати в момента седеше до мен, беше ясна индикация кой беше взел въпросното решение. Присъствието на старши служител от ЦРУ, от друга страна, отправяше едно по-различно послание: възможност за разграничаване от ситуацията. Ако Шон Дръмънд все пак решеше да направи така, че да се разрази бурята, Маргарет Мартин и нейните шефове от ЦРУ щяха да са тези, които да се окажат навън без чадър. Нищо чудно, че имаше сенки под очите.
	Погледнах към Маргарет, която се опитваше да не изглежда толкова отчаяна, колкото се чувстваше. После погледнах към Бърнхарт, който беше отпуснал ръце в скута си и се преструваше, че разглежда корицата на книжката с църковни химни пред себе си. Приличаше ми на момче от църковния хор, хванато в някой публичен дом, макар че по-точното описание щеше да бъде на проститутка от публичния дом, хваната в църквата. Накрая се обърнах към двамата едновременно, за да им задам въпроса, който очакваха да чуят.
	— И след като вече знам онова, което знам, какво очаквате да направя по въпроса?
	Вместо Бърнхарт ми отговори Маргарет, като потвърди моята теория за разграничаването от ситуацията.
	— Трябва да уважим споразумението, Шон. Знам, че не ти харесва. Бог ми е свидетел, че за нас също далеч не е задоволително. Но то трябва да се изпълни.
	— Споразумение, сключено под натиск, не е валидно, Маргарет. Нито в съдебната зала, нито в живота. Ашад е извършил много сериозни престъпления. Нека да оставим съдебните заседатели да решат дали да прекара следващите двайсет години при жена си или при Големия Ърл в „Левънуърт“.
	— Господи, Шон, кариерата на Амал вече е съсипана. Разбрахме се да го държим на заплата още една година, а след това ще бъде уволнен по болест. Но с професионалния му живот е свършено. Това е краят на кариерата му.
	— На кариерата му? Жената, която защитавам, е заплашена от доживотна присъда.
	Маргарет сякаш се подразни, че й припомням за действителността. Но все пак отговори толкова спокойно, колкото можеше:
	— Наясно сме, Шон.
	Бърнхарт явно реши, че няма никакъв риск да се намеси отново.
	— Виж, Шон, вече е планирана операция, която да се възползва от информацията на Амал. На бюрото на президента има разписани заповеди за увеличаване на военното присъствие, допълнителни шейсет хиляди войници, които да осигурят стабилност в страната. Но заповедта ще бъде издадена при едно условие. Президентът чака Ашад да ни даде тези списъци. Списъкът на племената ще бъде нашата пътна карта, а списъкът с имената — планът за обезвреждане на бунтовниците. — Той протегна ръка и ме стисна за рамото. — Сега всичко лежи на твоите плещи. Президентът очаква да вземеш решение, Шон.
	— А петима войници очакват започването на процеса в съда. Ашад трябва да отиде при тях. Което пък лежи на твоите плещи.
	Бърнхарт се престори, че не ме е чул, и продължи с изложението си:
	— Генералите в Багдад са на седмото небе. Прости ми за изтърканото клише, но това е светлината в края на тунела, на която се надявахме.
	— Но списъците все още не са у вас, нали? — погледнах го аз.
	— Все още не. Ашад ще ни ги предаде едва когато се увери, че срещу него няма да има съдебно преследване.
	— Твоето неочаквано посещение в дома му силно го е разстроило — намери за нужно да добави Бърнхарт.
	— В такъв случай имате един голям проблем. Амал Ашад е основен свидетел на всичко, което се е случило в онзи затвор. Той е получавал фотографски доказателства, а в някои случаи е вземал участие в действията срещу затворниците. Той разполага с информация за оневиняващи обстоятелства, от които могат да се възползват както моята клиентка, така и останалите четирима обвиняеми.
	— Участието на Амал Ашад в този процес няма да промени нищо, по дяволите — настоя той. — Да, ще гръмне в новините и ще хвърли кал по ЦРУ. Но твоята клиентка няма да бъде оневинена. — Той помълча малко и добави, кой знае защо: — В действителност неговите свидетелски показания биха били истинска катастрофа за нея.
	— Няма как да го знаеш.
	— Не бъди толкова сигурен в себе си — каза той и кимна на Маргарет.
	Тя вдигна куфарчето си от пода и го сложи в скута си. Помислих си, че се е стигнало до най-лошото, веднага протегнах ръка към колана си и понечих да извадя собствения си пистолет, но Бърнхарт ме прекъсна:
	— Спокойно, Дръмънд. Маргарет ще ти покаже нещо болезнено, но не и смъртоносно.
	Вместо пистолет Маргарет извади малък видеоплейър. В него вече имаше диск, готов да бъде пуснат.
	— Изгледай го, преди да вземеш окончателно решение — каза ми Маргарет.
	Все едно беше извадила огнестрелно оръжие. Тя се протегна и натисна бутона за включване.


>	28

	Златното правило на опитния адвокат е никога да не задава въпрос на свидетел в съда, ако вече не знае отговора. Бърнхарт беше адвокат, а аз сам бях влязъл в капана му, така че той не можа да сдържи усмивката си, докато гледах как екранът в скута на Маргарет оживява.
	Осветлението на записа беше по-добро, отколкото очаквах, както и качеството на звука. Не можеше да се сравнява с касова холивудска продукция, но всичко се виждаше достатъчно ясно и аз предположих, че Маргарет вече го е обработила в лабораторията на ЦРУ.
	Записът започваше с четирима иракчани, седнали в редица на дървени столове — почти като ученици в очакване на изпита, или като се има предвид къде се развиваше действието, като мишени в очакване на изстрелите, които ще ги разкъсат всеки момент. Изглеждаха донякъде стреснати, но очакването им все още не беше изкристализирало до чист ужас.
	Разнесе се мъжки глас и аз разпознах Дани Елтън:
	— Разбрах, че не казвате на моя приятел Ашад онова, което иска да чуе. Което не е готино, момчета. Изобщо не е готино. И сега ще съжалите за това.
	В кадъра решително пристъпи един войник с камуфлажен панталон и кафява тениска, по която се виждаха петна от пот. Макар че беше с гръб към обектива, очевидно беше чернокож и аз предположих, че това е редник Майк Тилър, един от обвиняемите, с когото все още не се бях срещал лично. Той се приближи до мъжете на столовете и сякаш се замисли кого да си избере. След известно колебание се спря на грозния кльощав дребосък от дясната страна. Вдигна го заедно със стола, на който седеше, и го премести на около два метра по-напред, по средата на помещението, така че останалите трима иракчани да могат да виждат жертвата.
	После редник Тилър отстъпи встрани, обърна се и погледна към камерата, все едно се беше справил с някаква трудна задача. Беше симпатичен и добре сложен мъж с масивни мощни рамене и мускули на ръцете, които очевидно беше изваял във фитнеса.
	— Страхотен избор, Майк — провикна се Елтън. — Да, да, точно така, ще започнем с този кльощав нещастник и ще продължим с по-тежката категория.
	Настъпи кратка пауза, после Елтън попита:
	— Какво мислиш, Лидия? Как да го пречупим тоя задник?
	Две жени се разсмяха извън кадъра, а после пред камерата излезе едната от тях.
	Маргарет за всеки случай ме информира:
	— Това е твоята клиентка, ако се чудиш.
	В първия миг мозъкът ми отказа да реагира. Лидия беше облечена с прашки и тесен бял потник, под който се виждаха безформени и увиснали гърди. Държеше в дясната си ръка камшик за езда и театрално поклащаше хълбоци, докато се приближаваше към затворника.
	— Много ясно, че съм го измислила — обяви тя с доста по-самоуверен глас, отколкото бях чувал от нея. — Ей, ти… да ставаш веднага!
	Последните й думи бяха предназначени за кльощавия дребен иракчанин, но той явно не разбираше английски — или нейния провинциален диалект, — защото си остана седнал, с неразбираща физиономия.
	Камшикът за езда в ръката на Лидия изсвистя и го удари в лицето. Главата на мъжа се отметна встрани и той скочи на крака, като крещеше нещо на арабски. Лидия го изчака да свърши, после се завъртя и се обърна към някого извън камерата.
	— Какво бръщолеви този?
	Гласът на Елтън отговори:
	— О, просто моли за малко специално отношение. Каза, че няма търпение да го получи от теб.
	Лидия се разкикоти, обърна се и отново застана пред затворника.
	— Добре, но май първо ще трябва да видим точно колко му е малък.
	После тя се наведе, разкопча панталона на мъжа и издърпа навън члена му. По лицето на затворника се изписаха шок, изумление и страх — и ако се съди по размера на въоръжението му, може би и срам.
	Лидия се разсмя с глас.
	— Някой има ли лупа? А пинцети? На този му е по-малък, отколкото на някоя въшка.
	Тя сви рамене към зрителите си, сякаш объркана от видяното.
	— Дявол да го вземе, дори не знаех, че ги има толкова малки.
	Лидия вече държеше члена на затворника в ръката си и се наведе, за да го разгледа по-подробно. Сетне изведнъж го стисна по-здраво, изправи се и започна да обикаля помещението с танцови стъпки, като влачеше мъжа след себе си. Зад кадър се чуха няколко гласа, които се смееха и подвикваха окуражително. Един от тях беше женски, който крещеше почти истерично:
	— По-бързо, по-бързо… Ей, Лидия, виж дали не можеш да му го откъснеш… По-бързо!
	— Еха! — провикна се Елтън. — Това се казва специално отношение!
	Лидия продължи да обикаля почти цяла минута и бързо ми дотегна да я гледам. Извърнах поглед към лицето на Маргарет Мартин. Изражението й беше застрашително неразгадаемо, макар и да ми се стори, че различих намек за самодоволство.
	Вниманието ми отново се насочи към екрана, когато Елтън се провикна:
	— Я виж сега дали ще можеш да го накараш да се надърви както трябва!
	Лидия се закова на място, пусна члена на мъжа и го блъсна обратно на стола му. После погледна през рамо и извика:
	— Ей, пуснете ми малко музика за настроение. Само да е нещо горещо, ще накарам кренвирша му да стане на телефонен стълб!
	Миг по-късно вече с пълна сила се разнасяше „In the Air Tonight“ на Фил Колинс. Винаги съм обичал тази песен — от всяка нота в нея се излъчва дрезгаво сексуално напрежение, като в някакъв химн на съблазняването, — но сега не се зарадвах да я чуя.
	На екрана се виждаше Лидия, която се поклащаше насам-натам със затворени очи, като явно се настройваше на подходящата вълна. Тя си свали потника и бикините. Остана съвсем гола и започна да върти ханш, да се пощипва по зърната и да пристъпва с миниатюрни крачки, като истинска стриптийзьорка.
	Описанието на танцовите умения на Лидия, което бяхме получили от Джун, се оказа комично точно, ако не и меко казано — крайниците й сякаш бяха отделени от набитото й тяло, не танцуваше в ритъм, не се движеше нито гъвкаво, нито изкусително, а движенията й бяха твърде бавни. Изпълнението й ми заприлича на някаква особено груба пародия.
	Над входа на баровете за стриптийз трябва да има табела, която да предупреждава жените в никакъв случай да не опитват това у дома. Лидия беше ярък пример защо не бива да се прави така.
	След около една минута Лидия се обърна и погледна към някой зад кадър. Беше съвсем гола срещу камерата, обърната с гръб към затворника, така че задникът й беше точно пред лицето му. Сега видях както трябва изражението й — беше затворила очи и правеше нещо невероятно глупаво с езика си, като се плезеше и го въртеше насам-натам като някаква полудяла чистачка на автомобил. Останах с впечатлението, че е видяла този номер в някой филм и може би дори е репетирала с амбицията да го повтори. После тя се наведе напред и разтърси рамене, така че гърдите й увиснаха и се разклатиха наляво-надясно. Тази малоумна демонстрация на криворазбрана еротика очевидно беше предназначена за някого извън кадър — и този някой несъмнено беше Дани Елтън.
	Най-сетне тя вдигна поглед над обектива и закачливо проточи:
	— Харесва ли ти, а?
	Едва не се разсмях с глас, но в този момент чух, че някой на записа наистина се смее. Беше Дани Елтън и смехът му беше жесток и подигравателен. Лидия разтърси рамене още по-силно, почти истерично, все едно се опитваше да компенсира липсата на сексуалност с енергия и бързина, преди Елтън да се провикне:
	— Мамка му, вижте го този арабин. Още му е увиснал като макарон.
	Движенията на Лидия изведнъж спряха. Тя отвори очи и усмивката изчезна от лицето й.
	— Джун, свали си гащите — каза Елтън. — Иди да покажеш на тази малоумна кучка как трябва да се надърви един мъж.
	Чух как всички се засмяха и миг по-късно в кадъра изскочи Джун, която вече беше чисто гола и въртеше една кафява тениска в дясната си ръка. Някой пусна песента отначало и Джун започна да танцува. Имаше перфектно тяло — тренирано, с големи гърди и жилави крайници — и за нещастие на Лидия умееше да го използва точно както трябва. Извиваше се като змия в съвършен синхрон с музиката и постигаше фантастичен ефект с минимални усилия.
	Обърнах се към Маргарет.
	— Достатъчно. Спри записа.
	— Изобщо не е достатъчно — отговори тя. — Трябва да изгледаш и останалото. — Устните й се изкривиха в тънка усмивка. — Искам да видиш всичко, което има да се види от твоята клиентка.
	Отново се обърнах към екрана, без да коментирам тази особено несполучлива фраза. Лидия беше взела глупавото решение да продължи да танцува, като превърне танца в съревнование, но само в главата си. Отговорът на Джун на това предизвикателство беше да вдигне оборотите, така че иракският военнопленник реагира по възможно най-видимия начин — членът му се беше вдигнал като мачта.
	Горката Лидия, която беше започнала да танцува още по-истерично до изкусителката Джун, по някакъв начин изглеждаше още по-неловко и вулгарно до нея.
	Елтън грубо се провикваше:
	— Точно така, бейби. Мамка му, дори аз се надървих. Точно така, Джун, върти това чудно дупе!
	Затворникът беше останал на заден план, макар че дори той не можеше да откъсне очи от Джун. Както впрочем и другите трима затворници, които приличаха на три статуи с отворени усти и очи, приковани в една точка.
	Джун завъртя униформената тениска в ръката си така, както някой матадор би развъртял своя червен плащ. И песента, и нейният танц бяха достигнали връхната си точка, когато в кадъра скочи и Дани Елтън. Беше си свалил тениската и панталона, така че беше останал по боксерки. Имаше добре сложено, тренирано тяло и тъй като беше само по бельо, нямаше как да не се види, че освен това е добре надарен и възбуден. Джун обви ръце около врата му, дръпна го към себе си и двамата започнаха да се поклащат заедно.
	Погледнах към Лидия. Тя беше спряла да танцува, стоеше неподвижна — еднакво разголена в емоционално и физическо отношение — и гледаше как мъжа, когото смяташе за свой любовник и приятел, симулира секс с друга жена. Дожаля ми за нея, но и се отвратих. И ми стана неудобно, както когато видите как някой сам се унижава.
	Елтън забеляза киселата й физиономия и подвикна през рамо:
	— Ей, Майки, остави тази камера и ела да танцуваш с нашата Лидия!
	Думите му явно бяха предназначени за Майк Тилър, който си беше останал зад кадър, но се провикна в отговор:
	— Мамка му, майтапиш ли се? По-скоро ще танцувам с някоя крава!
	Песента свърши и Дани Елтън, Джун Джонстън и Лидия останаха по местата си. Елтън все още беше прегърнал раменете на Джун и беше притиснал слабините си към нейните. На лицето на Джун се четеше нещо, което можех да опиша единствено като задоволство или може би триумф. Лидия изглеждаше объркана, зашеметена и наскърбена — все едно някой току-що беше издърпал щепсела на целия й живот от контакта. Тримата очевидно бяха забравили, че се намират във военна зона, бяха забравили за затвора и дори за факта, че самите те са войници. Бяха напълно погълнати от своите роли в тази сексуална игра и не обръщаха внимание на присъствието на затворниците, които се предполагаше да охраняват.
	Протегнах се над скута на Маргарет и натиснах бутона за спиране на записа.
	— Стига толкова, Маргарет.
	— Неприятно ли ти е? Представи си какво им е било на иракските затворници, докато са гледали.
	Нямаше нужда да си го представям, защото знаех какво си мислят те: че американците са напълно откачени. Но основният ми проблем не бяха четирима непознати мъже в една далечна страна, а какво щяха да си помислят седемте военни съдебни заседатели. И отговорът на този въпрос беше съвсем ясен. Лидия Едълстън беше обречена.
	Маргарет обаче не беше приключила, защото отново натисна бутона. Екранът оживя и аз видях Лидия, която стоеше съвсем гола и гледаше Дани Елтън, докато той притискаше слабините си в тези на Джун.
	Изражението й внезапно се промени от детинско разочарование в истинска ярост. Тя се завъртя и се доближи до кльощавия дребен затворник, който продължаваше да седи на мястото си, а членът му неловко стърчеше от панталона. Лидия застана на пет сантиметра от лицето му.
	— Какъв ти е проблемът? — извика тя. — Не харесваш ли голи жени?
	Както вече казах, според мен той не разбираше английски, защото отвърна на въпроса с глупава усмивка, което при дадените обстоятелства може би не беше най-дипломатичният отговор.
	Камшикът на Лидия изсвистя и го удари право през лицето. Той изкрещя с всичка сила. Тогава Лидия заяви:
	— Добре. Тъй като явно не си падате по момичета, да видим какво ще направите с момчетата.
	Очевидно нито един от иракските затворници не разбираше английски и не знаеше за какво говори тя, но по израженията им се четеше, че са схванали основната идея: този път нещата наистина отиваха на зле. Лидия разглеждаше тримата мъже на столовете като някакви биологични екземпляри.
	— Ти! — провикна се тя и посочи с камшика си към мъжа най-отляво.
	Той неохотно се изправи. Останалите го изгледаха така, сякаш вече се беше качил на бесилката и всеки момент щеше да увисне на въжето. Имах чувството, че тези мъже вече бяха преживявали това — или, като се има предвид как всички затвори са истински развъдници за слухове, поне бяха чували достатъчно невероятни истории, за да предположат какво ще последва. По лицето на изправения мъж се стичаха сълзи. Коленете му трепереха.
	— Спри го — казах аз на Маргарет.
	— Омръзна ли ти да гледаш мъчения? — отговори тя, спря записа и ме погледна. — Искаш ли да ти спестя останалото и просто да ти го разкажа?
	Това не беше въпрос, така че не му отговорих.
	— Твоята клиентка накара този мъж да застане на колене и да прави орален секс с дребния нещастник.
	Продължавах да мълча.
	— А искаш ли да познаеш какво стана с камшика за езда?
	След като не отговорих на тази провокативна загадка, тя ме информира:
	— Тя му го пъхна отзад и после започна да го язди, като го караше да реве като магаре.
	Майко мила. Трябваше да призная на Бърнхарт и Маргарет, че поне се въздържаха от по-нататъшни коментари и ме оставиха сам да си съставя мнение за видяното току-що. Пък и какво имаше да ми обясняват? Всичко, което трябваше да се знае по въпроса, беше на този отвратителен запис.
	Това очевидно беше краят за Лидия. Представих си как заставам на мястото на обвинението и без никакви усилия достигам до двайсетгодишна присъда за нея, а може би и доживотна. Действията й нямаше как да бъдат обяснени, извинени или омаловажени. Моята клиентка очевидно беше основният подстрекател на най-унизителния тормоз, упражняван от нощната смяна.
	Дани Елтън несъмнено беше водачът на групата и режисьорът на записите. Той беше най-старшият военнослужещ, доминиращият мъжкар, и всичко ставаше по негова заповед. И може би знаеше, че като изправи Лидия срещу Джун, ще събуди най-дълбоко заспалата ярост на Лидия. Но не ми се вярваше Елтън да е бил достатъчно интелигентен, за да предположи, че именно Лидия е била неговият път към секса с Джун. Дани Елтън не беше от хората, които са в състояние да използват изкусни стратегии или някакви фини техники за съблазняване на другия пол. Мъже като него предпочитаха блъфирането, заплахите и грубата сила. Единственото, което го интересуваше, беше да изчука Джун. Нямаше значение как точно ще се случи.
	Колкото до Джун Джонстън, в този момент си спомних за незавидния начин, по който я беше описала Катрин. Този запис ми напомни никога да не подценявам силата на женската интуиция. Катрин наистина беше проявила забележителна емоционална прозорливост; независимо по какви причини — спомени за родителски тормоз, случайни обстоятелства, повредени връзки в мозъка или всичко изброено, Джун изпитваше истинска нужда да доминира. В момента, в който Лидия се съблече и започна да танцува, Джун го възприе като предизвикателство. И знаеше точно как да му отговори, или по-точно казано, да предизвика другите да му отговорят. И тъй като бе наясно с романтичната фикс идея на Лидия за Дани Елтън, избра най-бруталния начин да й покаже колко лесно може да й отнеме мъжа.
	Колкото до моята клиентка, Лидия Едълстън, тя очевидно беше една много увредена млада жена. Би трябвало и сама да се досети, че не е готова — нито с физиката си, нито със сексуалните си умения — да се състезава със съблазнителка като Джун. Въпреки това се беше опитала да го направи, а Джун й беше отвърнала, като беше накарала Дани Елтън да притисне слабините си в нейните. Но вместо да отиде някъде да ближе рани или да насочи гнева си към онези, които й бяха причинили това унижение, Лидия беше обърнала яростта, безсилието и срама си срещу затворниците.
	Маргарет прекъсна разсъжденията ми с нещо, което имаше връзка с тях:
	— Няколко психиатри на ЦРУ прегледаха този запис и стигнаха до много смразяващи изводи за твоята клиентка. Искаш ли да ги чуеш?
	— Не, но не се съмнявам, че ще ми ги кажеш.
	Тя кимна, явно доволна да потвърди подозренията ми.
	— Терминът е „пренасочване“ — тя е проектирала своята ревност, ярост и раздразнение от сержант Елтън върху затворниците. Нещо повече, нашите специалисти определиха нейното специфично поведение като класически пример за кастрационен комплекс.
	Образът на Лидия, която влачеше онзи затворник за онази му работа, изведнъж придоби ново значение, за което дори не ми се искаше да мисля, какво остава да го обсъждам, така че смених темата.
	— Какво ще правите с този запис?
	— Сега ли? — Тя остави въпроса да увисне във въздуха, преди да ми обясни: — Само една шепа хора знаят за съществуването му. Предпочитаме да остане така.
	Тя отново замълча, като се бореше с импулсивното си желание да добави нещо като „А ти какво би направил?“.
	Вместо това малко по-тактично се осведоми:
	— Не смяташ ли, че светът вече е видял предостатъчно от действията на твоята клиентка?
	— Дори аз видях предостатъчно — отговорих искрено аз.
	— И ние си помислихме, че ще се почувстваш така — обади се Бърнхарт, малко самодоволно.
	Позна, приятел.
	— А сега си представи нещо, ако обичаш. Какво ще се случи, ако този запис стане обществено достояние? Арабският свят, в който вече избухна вълна от насилие, след като бяха публикувани фотографиите, този път направо ще се взриви. Запалените посолства и убитите дипломати ще бъдат най-малкият ни проблем. Близкият изток… всъщност целият мюсюлмански свят ще се побърка.
	Маргарет очевидно смяташе, че имам нужда от още обяснения, защото добави:
	— Войната в Ирак почти със сигурност ще бъде загубена. Нито един мюсюлманин на света няма да поиска да застане на страната на Съединените щати. Нашата коалиция в Ирак ще се разпадне. Всичките ни съюзници ще се опитат да се дистанцират. Ще изгубим всичките си военни бази в региона. От стратегическа гледна точка този запис е еквивалент на атомна бомба.
	Не съм специалист по международни отношения, но определено знаех достатъчно за свръхчувствителния арабски свят, за да прозра истината в тези твърдения. Имам предвид, че онези хора избухваха дори при вида на презрамката на сутиен, която се подава под дрехата, или на карикатурите на Мохамед. Дори не можех да си представя как щяха да реагират на запис, на който се вижда как Лидия язди арабски военнопленник с камшик за езда, натикан в ректума, и го принуждава да реве като магаре.
	Погледнах първо към Маргарет, а после към съветника на президента по въпросите на националната сигурност.
	— Пак ви питам, какво очаквате от мен?
	Дадох си сметка, че записът в ръката на Маргарет може и да беше отровен за моята клиентка, но беше безкрайно по-опасен за тях — както беше казала Маргарет току-що, беше като атомна бомба и може би дори това беше твърде меко. С други думи, аз ги бях стиснал за топките, което винаги е най-удачният момент за сключване на сделка. От друга страна, при обратната ситуация дори нямаше да водим този разговор.
	Бърнхарт размени един бърз поглед с Маргарет, преди да се обърне към мен.
	— Да забравиш за Амал Ашад. Да забравиш за снимките. За онези, които сте изпратили за обработка в лабораторията, и за онези, които си направил на Ашад с децата му. За теб, както и за всички останали, Амал Ашад е загинал на онази улица в Ирак.
	— Шегуваш се, нали?
	— Не, отговарям на въпроса ти. — Той потърка брадичката си с ръка като ориенталски продавач на килими. — По-важният въпрос е какво ще искаш ти в замяна. Какво трябва да направим, за да постигнем споразумение, Шон?
	— Моята клиентка може и да е виновна, но аз не мога да се откажа от единствената възможност да смекча вината й в очите на съдебните заседатели — казах аз и го погледнах в очите. — Лидия Едълстън може да е извършила отвратителни неща, но ръката на Амал Ашад през цялото време я е побутвала да ги прави.
	— Вече знам колко ще ти е трудно да вземеш решение, Дръмънд. Питам те още веднъж, какво искаш в замяна на отказа си от този свидетел?
	Прозвуча ми като покана да обсъдим мястото ми в списъка с предстоящи повишения, три години лека служба на Хаваите или и двете. Но нито аз, нито армията, нито съдът работеха по този начин. Според мен той го знаеше. И все пак сключването на такива сделки също е част от правораздаването, така че аз му отговорих подобаващо:
	— Отговорът на този въпрос зависи от вашето влияние върху обвинението и съдиите.
	Бърнхарт се обърна към Маргарет, която сякаш не беше сигурна как да реагира, но после явно си даде сметка, че въпросът е отправен към него. Колкото и да не му се искаше да си цапа ръцете, той призна:
	— Екипът на обвинението не е информиран за Амал Ашад. Няма да им казваме за него.
	— Това не е мой проблем.
	— В случая моите проблеми са и твои проблеми, Дръмънд. При обичайни обстоятелства можем да упражним някакво влияние върху присъдата, която ще поискат от съда. Но този път е различно.
	— Защо да е различно?
	— Защото трябва да се съобразим с обвинението в убийство.
	— Ясно ми е. Също така ми е ясно колко лесно може да се замени обвинението в предумишлено убийство с непредумишлено, обвиненията в престъпен заговор да изчезнат и да се договорят по-леки присъди преди началото на процеса. Правил съм го стотици пъти и много добре знам колко са гъвкави прокурорите, дявол да го вземе.
	— Тогава се надявам да ти е ясно и че твоята клиентка е сред основните заподозрени — заяви Бърнхарт, все едно не бях казал нищо. — Според някои хора тя е единственият възможен заподозрян.
	— Тези хора сигурно са прекалили с безалкохолните напитки. Списъкът с раните на Пашаси е толкова тежък, че само някой идиот би достигнал до заключението, че убиецът е жена, при това под един и шейсет на ръст и под шейсет килограма. Тя може и да е агресивна в сексуално отношение, но не притежава нито физическата сила, нито психологическата склонност да извърши такова крайно насилие.
	— Наистина ли? Тя удари онзи мъж с камшика си.
	— Виждал ли си резултатите от аутопсията на Пашаси? Щеше да му се размине по-леко, ако го беше блъснал камион. Просто не е в стила на Лидия.
	— Искаш да кажеш, че тя по-скоро ги чука до смърт, отколкото да ги пребива до смърт? — обобщи Бърнхарт.
	Не отговорих нищо. Но отговорът беше „да“.
	— Уникална стратегия за защита в съда, подполковник.
	Аз поклатих глава и настоях:
	— Тя не го е убила.
	— Не убеждаваш когото трябва. От гледна точка на закона обвиненията в убийство и престъпен заговор са като окови. Те вече са в общественото пространство и аз не мога да направя така, че да изчезнат. Прояви малко здрав разум, Шон. Не се съмнявам, че разбираш каква е ситуацията.
	И аз наистина разбирах какво ми казваше Бърнхарт. Докато Лидия се смяташе за заподозряна в убийството на Пашаси или поне за доброволен съучастник в укриването на самоличността на неговия убиец, обвинението нямаше да е готово на никаква милост или отстъпки. Както споменах, преди Дани Елтън беше основният ми заподозрян за убийството на генерала и аз подозирах, че той си оставаше такъв и за тях. А Лидия носеше неговото дете и все още изпитваше силни чувства към него, макар и очевидно усложнени от факта, че вече не притежаваше монопола върху раждането на неговите наследници, което представляваше сериозен мотив да укрие престъпленията му.
	Обърнах се към съветника на президента по въпросите на националната сигурност.
	— Ами ако успея да докажа, че тя не е замесена в убийството или укриването на самоличността на убиеца?
	— Твърде хипотетична възможност.
	— Това ми е работата — казах аз.
	— Както и на многобройните следователи, които се занимават с убийството на Пашаси от два месеца насам.
	— Давам си сметка.
	— Значи сигурно си даваш сметка и че не са открили нито една шибана улика, която да сочи към самоличността на извършителя.
	Реших да не споменавам, че същите тези следователи през същите тези два месеца бяха продължили да вярват, че от Амал Ашад е останало само едно голямо червено петно на някаква улица в Ирак, докато в същото време той си беше седял на топло у дома, на някакви си трийсет километра от централата на ЦРУ.
	— Може би разследването има нужда от свеж поглед — отбелязах аз.
	— А ако свежият ти поглед не разреши случая? — попита ме Бърнхарт.
	Той също не спомена какво си мислеше: според него ме бяха пратили за зелен хайвер.
	— Нямаме никакво време за губене, подполковник. Президентът чака само теб. Заповедта за изпращане на допълнителни шейсет хиляди войници е на бюрото му, но условието да бъде издадена са списъците на Ашад. Самолетите и корабите, които са готови да закарат тези войници в Ирак, са в готовност да потеглят. Всеки ден, който отлагаме, означава нови жертви сред нашите хора.
	— Дайте ми три дни.
	Той ме погледна, но не каза нищо. Реших да вдигна залога.
	— Ако дотогава не успея да докажа, че е невинна, ще се оттегля от случая и никой никога няма да разбере, че Амал Ашад си спи у дома.
	Когато споменах за оттегляне, той сякаш се усмихна. После заяви с тон, който не подлежеше на преговори:
	— Един ден, не повече.
	— Освен това искам съдействие от ЦРУ.
	— Мисля, че мога да го уредя. Те също искат убиецът да бъде заловен — отсече Бърнхарт и се обърна към Маргарет. — Нали няма проблем?
	— Никакъв.
	Беше дошъл моментът да хвърля бомбата.
	— Освен това искам да говоря с Амал Ашад.
	— Не, в никакъв… — започна той, но спря по средата на изречението. — Защо?
	Не исках да му подсказвам накъде бия, така че отговорих двусмислено:
	— Той е единственият човек, който не е бил разпитан за обстоятелствата около смъртта на генерала. Кой знае? Може да ми разкрие нещо, което да ми помогне да разреша случая.
	Бърнхарт посрещна това твърдение със скептичното повдигане на вежди, което заслужаваше. Сетне ми зададе един много добър въпрос:
	— Смяташ ли го за заподозрян?
	— Смятам за заподозрян всеки, който е бил в затвора в нощта на убийството, Бърнхарт.
	— Това „да“ ли е или „не“?
	— Нищо не подсказва, че Амал Ашад е повече или по-малко заподозрян от всички останали десет хиляди души в затвора „Ал Басари“ в деня, в който е загинал Пашаси.
	Бърнхарт и Маргарет Мартин се спогледаха. Нямаше причина да повярват на това и те очевидно не му повярваха. Разбира се, че Ашад беше основен заподозрян. Той със сигурност имаше по-силен мотив да убие от всички останали, защото хранеше дълбока омраза към сунитите, които потискаха неговите сънародници, може би дори маниакална ненавист. Никой не заслужаваше тази омраза повече от генерал Пашаси — неговите престъпления срещу шиитите бяха толкова чудовищни, колкото и легендарни. Нещо повече, ако се приложи същата обвинителна логика, която се приемаше за даденост по отношение на войниците от нощната смяна — а именно че вече бяха престъпили една морална граница с побоя и сексуалния тормоз, така че какво щеше да ги спре да стигнат и до убийство — същите разсъждения можеха да се приложат и спрямо Ашад. Единствената причина той да не бъде основен заподозрян беше убеждението, че е мъртъв.
	За моя изненада, Маргарет не изглеждаше твърде притеснена от това искане. Тя кимна на Бърнхарт.
	— Аз съм съгласна.
	Той отново се обърна към мен.
	— Ще го докараме тук в пет часа. Ще разполагаш с един час за разговор. Нито минута повече. Съгласен ли си?
	Аз кимнах. Бърнхарт помълча малко, преди да ме попита:
	— Има ли нещо друго, което президентът на Съединените щати или неговият съветник по въпросите на националната сигурност могат да направят за теб, подполковник?
	Отбелязах в тона му нова нотка на раздразнение, граничеща със заядливост, и реших да не си насилвам късмета. Когато дърпаш мантията на краля, трябва да внимаваш ръката ти да не се отплесне и да го удари по задника.
	— Маргарет ще ти се обади, за да организира срещата с Ашад. — Той ми подаде визитната си картичка, на която беше надраскал личния си номер. — Обади се направо на мен след двайсет и четири часа. Успех, подполковник.


>	29

	По време на срещата бях изключил мобилния си телефон и когато го включих отново, имах три съобщения от моята колежка от защитата, която сигурно се питаше къде съм изчезнал и какво съм правил, а аз в никакъв случай не исках тя да знае. Набрах нейния номер и когато вдигна, я уведомих:
	— Аз съм на поста си.
	— И какво точно правиш?
	— Прозвуча като обвинение, Катрин. Смени тона, ако обичаш.
	Катрин замълча и когато проговори отново, гласът й беше само с няколко градуса по-малко вледеняващ:
	— Къде беше вчера и какво правиш сега?
	Звучеше много сковано и недружелюбно. Не знам дали беше заради ситуацията, в която се намирахме, или беше помислила за бъдещето си и беше решила, че аз нямам място в него. Любовта и войната имат много общи неща, но когато си на война, поне знаеш кога си сред жертвите.
	— А ти какво правиш? — попитах я аз.
	— Отивам на среща с другите адвокати от защитата. По обед. Опитах се да ти кажа, но за съжаление, нямаше как да се свържа с теб, защото си беше изключил телефона. Никога повече не си изключвай шибания телефон, когато искам да ти се обадя.
	Катрин не ругаеше много често, така че явно беше бясна.
	— Извинявай, Катрин — отговорих аз, като се опитах да прозвуча достатъчно смъмрен.
	— Имелда ми каза, че си бил във Вашингтон — продължи тя.
	Съвсем ясно си спомнях, че бях инструктирал Имелда да не казва на Катрин къде съм. Едно време Имелда щеше да посрещне куршума заради мен, както и аз заради нея. Но явно да накарате една жена да запази тайна от друга жена е нещо, което се случва само в мъжките фантазии.
	А ако, освен това беше казала на Катрин и за снимките в телефона ми, нещата наистина щяха да отидат по дяволите.
	— Имелда не ти ли каза защо бях във Вашингтон? — попитах аз.
	— Каза ми, че няма никаква представа какво правиш там — отговори Катрин. — Както и аз. Е?
	Едва не въздъхнах от облекчение.
	— Бях в „Личен състав“.
	— Да не си опитвал да си уредиш прехвърляне?
	— Не е честно да го казваш, Катрин. Не, реших да проверя биографията на някои от свидетелите на обвинението.
	— Мислех си, че личните им досиета са сред документите, които ни е оставил капитан Хаузър — каза тя.
	— Официалните им лични досиета, да. Но армията има по-подробни документи в архива си. Понякога са засекретени. Няма как да разбереш, ако не отидеш да ги попиташ.
	— Добре. Намери ли нещо, което да ни свърши работа в съда?
	И още как, помислих си аз.
	— Не — казах.
	— Е, нищо. Ще дойдеш ли на срещата на защитата по обед?
	— Няма да успея. Графикът ми за деня вече е запълнен. Освен това ти имам пълно доверие, Катрин.
	Последва нова дълга пауза, после тя заяви:
	— Виж, Шон, давам си сметка, че сигурно усложних нашите отношения и работата ни по този случай. Беше грешка, и то голяма. Не избрах подходящия момент.
	Много ясно, помислих си аз, но казах само:
	— Глупости.
	— Имам нужда да си максимално ефективен, а и аз трябва да разсъждавам трезво. Надявам се, че не се сърдиш и не се опитваш да ме отбягваш.
	Започнах да подозирам, че Имелда си е поговорила с Катрин и за нашите романтични глупости.
	— На обед имам среща с Лидия — уведомих я аз.
	— За какво?
	— Искам да уточня някои подробности. И може би да започнем да репетираме по малко. Ако повтори на свидетелската скамейка някои от най-крайните неща, които каза на нас, няма да има нужда от адвокат, а от усмирителна риза.
	— Бъди внимателен с нея, Шон. В момента е много уязвима.
	— Ще си взема най-меките кадифени ръкавици — излъгах аз.
	— Кога ще можем да се видим?
	— Чак довечера. Аз ще ти се обадя — смело прекъснах връзката аз.


>	30

	Лидия седеше на масата в стаята за разпити на втория етаж. Когато влязох, беше забила нос в някакъв евтин любовен роман и му беше посветила цялото си внимание, така че й трябваше известно време да се върне в реалността. Тя вдигна глава и бавно осъзна, че Катрин я няма. Сигурно бях пропуснал да го спомена, когато си уговарях срещата. Седнах отсреща и приковах суров, безкомпромисен поглед в нея.
	Лидия остави книгата, но не ме погледна в очите. Както и очаквах, отсъствието на Катрин я притесни. Въпреки коравата си професионална външност Катрин е едно добро същество с голямо сърце и защитата на по-слабите е нейна искрена кауза. Кариерата й на адвокат на хомосексуалисти в армията е култивирала в нея нива на топлота и уважение към клиентите, които според мен са опасни за всеки нормален адвокат по наказателно право; но тъй като почти всички досегашни клиенти на Катрин бяха обвинявани най-много в укриване на сексуалната си идентичност, това никога не беше представлявало проблем за нея.
	Колкото до Лидия, тя имаше сериозен проблем с привързването, цял живот се беше чувствала като жертва и толкова невротично се страхуваше да не остане сама, че беше цяло чудо как не беше завъдила бълхи, за да й правят компания.
	Така Катрин естествено беше влязла в ролята на нейна защитничка: както юридически, в качеството си на адвокат, което беше съвсем уместно, така и на подсъзнателно ниво, като загрижената по-голяма сестра, която Лидия никога не беше имала.
	За разлика от Катрин самият аз много отдавна бях разбрал, че когато се състезават работа и емоции, работата винаги печели. Военната професия е трудна и човек не може да оцелее седемнайсет години на служба, без да развие няколко мазола на сърцето си и услужлива съвест. Така че нямах абсолютно никакъв проблем да сплаша и манипулирам Лидия, за да достигна до толкова дълго укриваната истина.
	Лидия плетеше пръсти и правеше нещо странно с устата си. Както и всичко останало при това момиче, дори нервните й тикове бяха странни. Изчаках цели две минути, преди да наруша мълчанието.
	— Вчера бях при родителите ти. Казаха ми да ти предам, че те обичат.
	В действителност не бяха направили нищо подобно, макар че трябваше. Лидия не отговори.
	— Казах им също, че си бременна.
	Лидия помълча малко, после заговори като сърдито дете:
	— Аз щях да им се обадя, заклевам се…
	— Реших да ти спестя този труд, Лидия — продължих аз. — Освен това се запознах със стария директор на гимназията ти, господин Хенри Ливингстън.
	Тя ме изгледа безизразно, но аз останах с впечатление, че бях засегнал неприятна тема — миналото й. Преди да успее да се опомни, продължих с успокоителен тон:
	— Трябва да ти кажа, Лидия, че двамата си поговорихме надълго и нашироко за теб и за твоите неприятности в училище. Той ми разказа за всички момчета, с които сте си играли на чичо доктор в началното училище, както и за тримата учители, които си съблазнила в гимназията. Освен това ми каза, че подозира как си била подложена на сексуален тормоз вкъщи и точно той е причината за твоята неспособност да се държиш адекватно в сексуални ситуации.
	— Той е един мръсен лъжец — заяви Лидия, на лицето й отново се изписа онова нацупено изражение и тя извърна очи от мен. — Изобщо не знае какви ги говори.
	Наведох се над масата и с по-суров тон й казах:
	— Не е вярно, Лидия. И двамата знаем, че всъщност ти лъжеш. Защо излъга за Уили Пекър например?
	— Не знам за какво говориш.
	— Нека да ти опресня паметта. Не е било развод, а погребение, след като Уили е изхвърчал с колата си от някакво планинско шосе.
	Не откъсвах поглед от лицето на Лидия, но не беше лесно да се разбере какво се върти в главата й, ако изобщо в нея се въртеше нещо. Спомних си за предупреждението на Хенри Ливингстън, че Лидия няма да може да каже истината, дори ако й я напишат предварително. Както всички опитни адвокати от защитата, и аз съм свикнал клиентите да лъжат. По различни причини — обикновено за да прикрият нещо, например вината си, или пък за да защитят някой друг или репутацията на своята част или институцията, към която принадлежат. Но понякога се случва и да излъжат за нещо неудобно, което се оказва смекчаващо вината обстоятелство.
	Никога няма да забравя един симпатичен млад капитан, който беше правил секс със съпругата на генерала в момента, в който собствената му жена беше убита в дома му. Той имаше перфектното алиби, но смяташе за въпрос на лична чест да приеме доживотната присъда, за да защити репутацията на любовницата си, без да си дава сметка, че и двамата вече я бяха съсипали в момента, в който се бяха озовали заедно в леглото на генерала. Шон Дръмънд обаче имаше доста по-цинични възгледи за личната чест. След като адютантът на генерала ми намекна за тази връзка, аз довлякох генералската съпруга на свидетелското място и я принудих да си признае всичко. Тя получи развод, капитанът беше осъден по далеч по-лекото обвинение в изневяра, съпругите в офицерския клуб се сдобиха с нова тема за разговори, а военните полицаи се размърдаха и откриха истинския убиец, който се оказа любовникът на жената на капитана.
	Хората лъжат по безброй причини и понякога го правят дори когато това вреди на самите тях. Понякога лъжите им са благородни, дори достойни за възхищение, но те винаги знаят, че лъжат.
	Лидия Едълстън обаче беше различна. Подозирах, че ако я пусна на детектор на лъжата и я накарам да повтори всички лъжи, неистини и изопачена информация, които беше казала на Катрин и мен, тя щеше да мине теста с отличие. Тя не беше родена такава, но беше попаднала в капан; съдбата, семейните обстоятелства и генетичното й наследство се бяха съюзили, за да й съсипят живота. Беше отгледана в запусната каравана от родители, които не й бяха обръщали внимание и може би дори я бяха тормозили, но не беше надарена нито с нужната интелигентност, нито с красота, за да промени или да избяга от трагичните обстоятелства в живота си. Именно бягството беше онова, от което имаше толкова отчаяна нужда, и когато действителността не й го беше осигурила, тя се беше обърнала към фантазията.
	Истината беше точно пред очите ми, трябваше само да я видя. Беше в нещата, които Лидия непрекъснато искаше да чете. Холивудските жълти списания, които превъзнасяха живота в името на красотата, блясъка и богатството — също толкова илюзорни, колкото и съблазнителни за една необразована млада жена. Или любовните романи, в които дамите в беда винаги бяха спасявани от някой страстен силен Адонис, който им обещаваше, че винаги ще ги обича и ще ги боготвори. Някои хора неслучайно търсят бягство в подобна литература и в повечето случаи тя си остава само това: кратко въображаемо бягство в полето на фантазията, което свършва в момента, в който дебелият небръснат съпруг се разкрещи, че е гладен, или плачливото бебе се разреве, че трябва да му се смени памперсът. Но за Лидия, мислех си аз, фантазията се беше превърнала в нещо повече от бягство; лъжата беше основата на цялата й вселена.
	В нейното съзнание и нейното сърце Дани Елтън беше онзи широкоплещест жребец с квадратна челюст, който е и главният герой в съвременните любовни романи — красив, мускулест и мъжествен, дори спасител на всяка жена, с известно приближение в образа. Все пак той наистина беше хубав мъж по един определен грубоват начин. Но когато човек се дави, износената спасителна жилетка сигурно му се струва също толкова привлекателна, колкото и някой луксозен круизен кораб.
	И когато Лидия танцуваше и подскачаше гола пред Дани, в главата си тя беше като Мадона, която омагьосва зяпналите тълпи с въртенето на ханша си, или като Катрин Зита-Джоунс, докато съблазнява Ричард Гиър в мюзикъла „Чикаго“. Едва сега осъзнах, че точно това бях видял в онова неуловимо изражение на Лидия, запечатано на снимките. Всичко беше сън, мечта, измислица, но за нея беше достатъчно истинско. Тя вече не беше обикновената трътлеста Лидия Едълстън от Джъстин, захвърлена в някаква задушна воняща дупка в Ирак; тя беше в някакво далечно вълшебно място, където Дани Елтън беше като Робърт Редфорд, а Лидия беше горещата съблазнителка, която ще сбъдне всичките му мечти.
	За съжаление, тези мечти се бяха превърнали в кошмар както за самата нея, така и за останалите четирима обвиняеми, за армията и за цялата нация. Но сега беше дошъл моментът да се отдели истината от измислицата и аз знаех как да го направя.
	Погледнах Лидия и продължих:
	— Не знам дали потискаш спомените си, или се опитваш да скриеш миналото си от срам и угризения. Но миналото вече не бива да се крие, Лидия. Кажи ми истината. Аз няма да те съдя, а освен това ти си била жертва, малко момиче, което не е можело да се защити от по-големия хищник. В това няма нищо срамно, Лидия. Кажи ми.
	Тя седеше мълчалива, с напълно безизразно лице, без да откъсва поглед от масата. Или не искаше, или беше неспособна да отговори. Значи трябваше да сипя още малко сол в раната.
	— Знам какво си правила в „Ал Басари“. Знам, че си се опитвала да задържиш Дани Елтън като свой любовник, но той е избрал Джун пред теб и разбирам колко много те е раздразнило и разярило това. Ти си измъчвала и унижавала затворниците по същия начин, по който Дани е унижавал теб.
	По лицето й вече се стичаха сълзи. Тя започна да подсмърча. Знаех какво иска да чуе, така че продължих:
	— Дани Елтън е лош човек, Лидия. Той е противен грубиян и лъжец. Възползвал се е от теб, а след това те е изоставил. Възползвал се е от теб сексуално и още по-лошо, емоционално. Ти си му дала всичко, което може да пожелае един мъж, и си направила всичко, което е поискал. Но след като не е видял колко си красива и колко го обичаш… той поначало не те е заслужавал.
	Тя вече кимаше.
	— Той е задник! — каза ми тя. — Точно така! Аз наистина му дадох всичко. Исках само да му е хубаво… да е щастлив… — Лидия вдигна ръка и избърса носа си с ръкав. — А той се отнасяше с мен като с боклук.
	— Да. А онези, които си смятала за свои приятели, като Джун Джонстън, са били още по-лоши от него, нали?
	— Тя е злобна кучка! — извика Лидия. — Аз й се доверявах, разбираш ли?
	— Да, а тя ти е откраднала Дани и ти го е натрила в носа пред всички.
	Лидия вече беше бясна: беше стиснала юмруци и лицето й беше почервеняло.
	— Тя знаеше какво изпитвам към Дани. Аз й казах. Тя винаги говореше така, сякаш ме разбира.
	Кимнах.
	— А през цялото време е планирала да ти го отнеме.
	— Нямаше търпение да си навре циците и задника в лицето на Дани. А този тъпак беше толкова глупав, че не виждаше каква е лъжкиня. Тя изобщо не го обича.
	Сълзите й бяха пресъхнали, заменени от ярост.
	— Тя е една лъжлива курва.
	— А сега носи неговото дете, също като теб.
	Лидия ме погледна.
	— Ако имах пистолет, щях да я гръмна в тъпата глава.
	— Разбирам как се чувстваш — уверих я аз. — А още по-лошото е, че сега двамата те обвиняват за всичко, което се е случило в „Ал Басари“. Те твърдят, че всичко е било твоя идея, Лидия. И двамата ще свидетелстват, че ти си направила така, че нещата да отидат много по-далече, отколкото са искали те. Което не е истина, но няма значение. Защото са двама срещу един. И съдът ще повярва на тях.
	— Мислиш ли?
	— Дани и Джун вече ми го казаха — отговорих аз и я погледнах с примирение. — Тъжна история. Ти ще свършиш в затвора, а те сигурно ще заминат някъде и ще се оженят.
	Реакцията й беше да ме погледне с истински ужас.
	— Ще се оженят? Мислиш, че те двамата ще се…?
	Лидия се задави и дълбоко си пое дъх няколко пъти. Виждах, че вече губи контрол върху себе си. Преди да се срине съвсем, аз се облегнах назад и отсякох:
	— Всъщност няма нужда да става така, Лидия. Не бива да ги оставяш да спечелят. Трябва да ми кажеш истината. Не мога да те защитавам, ако не ми се доверяваш за всичко.
	— Вината не беше моя — проплака тя.
	— Знам го и знам какво се е случило, Лидия. Знам, че те са те накарали да направиш онези неща. Знам, че са те предизвикали и са те засрамили, за да те докарат дотам. Знам, че не са ти оставили друг избор.
	Което, както вече бях видял от записа, не беше самата истина. Но Лидия Едълстън, както ми беше казала Катрин, беше много уязвима, а аз не исках да предизвикам емоционален срив у нея; напротив, трябваше да изградя една нова морална действителност на мястото на онази, която унищожавах пред очите й, за да може да си намери място в нея.
	— Това е самата истина — каза ми тя. — Понякога казвах на Дани, че не искам да правя такива неща… а той… той просто ми викаше: „Хайде, бейби, какво толкова?“. И ми казваше, че ме обича.
	— Дани ли уби генерал Пашаси? — бързо попитах аз.
	Лидия ме изгледа толкова продължително, колкото умееше само тя, преди да отговори:
	— Аха. Той беше, да.
	— Сигурна ли си?
	— Да… той беше.
	— Как стана? Кога?
	— Към края. Той… имам предвид Дани… така и не успя да накара дъртия да проговори. Непрекъснато се опитваше, но не… и това адски го вбесяваше.
	— Защо го вбесяваше толкова? Генералът със сигурност не е бил единственият затворник, който е отказвал да проговори.
	— Защото онзи капитан непрекъснато разправяше на Дани, че дъртият е най-важният от всичките. Казваше, че си губим времето с другите. Разправяше, че генералът знае повече от всички, взети заедно. И притискаше Дани да го накара да се разприказва.
	— Капитан Уилборн ли му казваше тези неща?
	— Точно той. И затова накрая Дани откачи и направи на дъртия една специална сесия. Той…
	— Специална сесия? — прекъснах я аз. — Това е различно от специалното отношение, така ли?
	— Аха. Специалната сесия беше, когато Дани или някой от разпитващите се занимаваха сами с някого. Нали се сещаш, без нас.
	— Нас? — повторих аз. — Имаш предвид себе си, Джун и Андреа, нали така?
	— Аха — отговори тя. — Онази вечер бяха само двамата с Майк и затворника. Дани каза, че двамата с Майк отиват до столовата, за да си вземат нещо за хапване… но не отидоха там. В дъното на коридора имаше една празна килия. Малко настрани, по-далече от другите.
	— Ти беше ли там?
	Тя кимна.
	— Но беше много късно. След като Джун и Андреа си бяха тръгнали.
	— Значи си била единственият свидетел на убийството?
	Тя отново кимна.
	— Обаче чувах какво ставаше там. Дани винаги си носеше една стоманена бейзболна бухалка като онзи корав шериф от филма, как се казваше…
	— „Гордо изправен“? — попитах аз.
	— Май да. Дани дори си лягаше с тази бухалка. Както и да е, двамата с Майк започнаха да се редуват да налагат дъртия.
	— Колко време продължи това?
	— Аз правех кафе в стаята за почивка, така че не съм си гледала часовника или нещо подобно. Но… не беше половин час примерно. По-скоро пет минути или там някъде.
	— И ти чуваше какво правят?
	— Ами… не всичко.
	— Видя ли нещо?
	— Не. Нали ти казах? Дани и Майк рекоха, че отиват до столовата да вземат храна, а аз останах в стаята за почивка.
	— Кажи ми какво точно чу, Лидия.
	Тя сякаш се замисли.
	— Един мъжки глас, който говореше нещо на дъртия. И шума от побоя — нали се сещаш, силни удари, но някак си мокри, — все едно хвърляш дини на земята. Никак не беше приятно. Даже си запуших ушите.
	— Видя ли с очите си какво точно ставаше?
	Тя поклати глава.
	— Нали ти казах, правех си кафе.
	— Сигурна ли си, че мъжкият глас беше на Дани?
	— Така ми звучеше.
	— Чу ли какво говори?
	— Не, спомням си само че Дани беше много ядосан. Както ти казах, след като чух няколко от онези удари, се опитах да не ги слушам. Запуших си ушите.
	— Дани споменавал ли ти е нещо за случилото се през онази нощ? Говорил ли е за онова, което са направили двамата с Майк?
	— Не, никога — каза тя и извърна очи за момент. — Но и аз не съм го питала. Май не исках да знам какво е станало. Онзи тип е умрял, нали така?
	Така. Реших да сменя темата и обясних на Лидия:
	— Следващият въпрос ще бъде също толкова труден за теб, колкото ще бъде неудобен за мен. Но е важно да разбера истината. Била ли си подложена на сексуален тормоз като дете и от кого?
	Тя ме погледна и макар да не се отдръпна физически, психически направи една голяма крачка назад. Беше готова да разкаже за едно брутално убийство, но не искаше да говори за инцест.
	Дадох й малко време, за да се пребори със задръжките си, но когато тя не го направи, аз настоях:
	— Сигурен съм, че твоите родители са ти забранили да говориш. Сигурно баща ти или майка ти, или и двамата са те заплашили да не разкриваш семейната тайна.
	От начина, по който Лидия започна да хапе долната си устна, се убедих, че Ленор и Сайлъс бяха направили точно това и Лидия се затрудняваше да наруши тази забрана. От всички престъпления на света инцестът предизвиква най-противоречиви чувства в жертвата, защото в крайна сметка тя се разкъсва между верността към любимия човек, който я е изнасилил, и вечния срам от подлагането на действия, които както обществото, така и природата смятат за гротескно отвратителни. За да оцелее и да не се побърка съвсем, едно дете трябва да прогони спомена за онова, което се е случило, в най-тъмното ъгълче на съзнанието си, да го потисне и много често съвсем да го заличи.
	В много случаи бащата, който изнасилва дъщеря си, през деня е съвършеният родител — грижовен, посветен на детето си, дори сляпо привързан към него; баща, който винаги стои до игрището по време на футболните мачове на дъщеря си, а след това я води на сладолед. И само нощем, когато угаснат светлините, той се превръща в чудовище. По този начин съдбата на жертвата се разделя между деня и нощта, светлината и мрака и става все по-трудно да се разбере какво точно се е случило.
	Продължих с по-настойчив тон:
	— Но това вече няма значение, нали така, Лидия? Ти си на двайсет години. Пораснала си. И си била на война. Ти си самостоятелна, истинска жена, зрял човек в очите на закона и със сигурност в моите очи. И няма нужда да се страхуваш.
	Тя се облегна назад и аз я оставих на спокойствие да реши кога да говори. Най-после тя направи първата колеблива крачка:
	— Никога не ми е харесвало.
	— Разбира се, че не ти е харесвало — успокоих я аз.
	— Опитах се да го накарам да спре, но той… просто не искаше.
	— Кой не искаше да спре, Лидия?
	— Трябва да ми обещаеш, че няма да му направиш нищо, става ли? Знам, че беше лошо, но не бива да казваш на никого.
	— Не мога да ти обещая, Лидия — казах аз. — Кой беше? Баща ти? Чичо ти? Кой?
	— Не беше татко, не — каза тя, помълча и добави: — Не беше и чичо Клийт.
	— Сигурна ли си, Лидия? Можеш и трябва да ми кажеш истината.
	— Татко понякога ме биеше, но никога не е правил другото нещо.
	— Добре. Тогава кой правеше… другото нещо? — попитах аз, като приех нейния евфемизъм за редовно изнасилване.
	— Джими, по-големият ми брат. Когато бях малка, той ме пипаше… нали се сещаш, по слабините. Когато станах на девет-десет години, започна да прави всичко.
	— Колко време продължи?
	— Колко време?
	— Да. На колко години беше ти, когато той престана да го прави?
	— Той не е преставал.
	— О — казах аз.
	— Джими е много едър. И не понася да му се отказва.
	— И твоите родители са знаели какво става?
	Тя кимна.
	— Казаха му, че трябва да престане. Татко дори го наби няколко пъти, след като го хвана. Но Джими е голям инат. Така че мама и татко просто започнаха да ми дават хапчета против забременяване.
	Спомних си шока и ужаса по лицата на Сайлъс и Ленор, когато ги бях информирал, че Лидия е бременна. Ето какво си бяха помислили — бяха се изплашили до смърт, че глупавият им син е забременил дъщеря им. Истински родителски кошмар.
	— Това ли беше основната причина да се запишеш в Националната гвардия? — попитах аз. — За да избягаш от Джими?
	— Май да. Но Джими, както ти казах, е ужасен инат. И той също се записа в Националната гвардия. Оказахме се в една и съща част.
	— Разбирам — казах аз и реших да стрелям в тъмното. — Кажи ми за онази нощ, когато си се запознала с Дани Елтън в онзи бар в Индианаполис, още преди да ви изпратят в Ирак. Джими там ли беше?
	— Много ясно — кимна тя. — Реших, че ако се забия с Дани, може да ме остави на мира. Джими много се ядосва, когато флиртувам с някого, но Дани… ами той просто не се дава на никого.
	— И как реагира брат ти тогава?
	— Ами… вбеси се, но нямаше какво да направи — усмихна се тя при спомена за тази малка победа.
	Това откровение разкриваше една нова възможност за разрешаване на тайната, която имаше такова значение за мен — самоличността на убиеца на адвокатите. Затова продължих да я разпитвам:
	— Джими беше ли в твоята част в Ирак? Беше ли в „Ал Басари“?
	— Трябваше да е там, но…
	— Но…?
	— Извадиха го точно преди да заминем. Оказа се, че имал рахит, защото не се е хранил добре като малък.
	— Да, така става — казах аз. — Кога видя Джими за последно?
	— Преди да заминем. Оттогава не съм го чувала — каза тя и сви рамене. — Джими никога не си е падал по писмата.
	Аз имах и още един въпрос.
	— Вече знам, че си била ядосана на Дани и останалите. Ти ли изпрати папката със снимките на онзи репортер по електронната поща?
	Лидия сякаш се притесни от този въпрос.
	— Не, не бях аз — настоя тя и потвърди подозренията ми. — Дори не бях виждала тези снимки… поне преди вестниците да започнат да ги показват. Снимките бяха в караваната на Ашад. Заклевам се.
	Благодарих на Лидия и обясних, че нейните отговори ще бъдат много полезни в съда. Не беше съвсем вярно, но тя нямаше нужда да го знае. Лидия се усмихна и ми зададе един-единствен въпрос:
	— Наистина ли мислиш, че Дани ще избяга и ще се ожени за онази лъжлива кучка Джун?
	Шегуваш ли се?, помислих си аз. Дълбоко си поех въздух, преди да отговоря:
	— Съветвам те да забравиш за Дани, Лидия.
	После излязох от стаята за разпити. Докато отивах към колата, извадих мобилния си телефон и позвъних на Тери О’Райли, отговарящ за охраната ми. В момента, в който казах кой се обажда, той заяви:
	— Нямам навик да проявявам неуважение към по-висшестоящите офицери, но знаеш ли какво? Ти си голям задник.
	— Това нищо не е. Трябва да чуеш как ми викат моите приятели.
	— Никога повече недей да изчезваш така, без да се обадиш! Да не си някакъв самоубиец?
	— Нищо ми няма — казах му аз. — Проверявах задната седалка всеки път, когато се качвах в колата. И си носех амулета дори в банята.
	— Обхватът му е само осем километра — каза ми той.
	— О — казах аз.
	— Следващия път аз ще ти прережа гърлото.
	Дадох му малко време да се успокои.
	— Имам нужда от една услуга.
	— Честно? Топките ми висят на ключодържателя на шефа, защото ми се измъкна под носа, а сега искаш да ти направя услуга?
	— Искам да ти се отплатя, началник. Хайде, това ще се отрази добре на кариерата ти.
	Казах му да се обади на приятелчетата си от дирекцията за криминални разследвания и ФБР и да накарат местната полиция да разбере дали на петдесет километра в радиус около „Уест Пойнт“ не пребивава човек на име Джеймс или Джими Едълстън. Да проверят всички хотели, пансиони, квартири и да не забравят къмпингите, защото Едълстън си беше от дълбоката провинция и беше свикнал да живее на открито. А началниците му от ДКР да се обадят в Националната гвардия, за да проверят дали не го издирват и от там.
	— Благодаря, че ми каза как да си върша работата — отвърна пренебрежително той. — Този тип е някакъв роднина на пиклата, нали?
	— Брат й.
	— Искаш да кажеш, че са двама? Мамка му.
	— Ако е някъде наблизо, трябва да приемеш, че е опасен.
	— Има ли нещо общо с убийствата, или просто се опитваш да разбереш дали пикаенето по лицата на хората е семейна черта?
	— Може би и двете. Може би той има мотив да убива адвокати.
	— Ще ми кажеш ли какъв е този мотив?
	— Приятен ден, началник — отговорих аз, прекъснах връзката, излязох навън и се качих в моя приус.
	Понякога можете да надушите кога идва финалът. Погледнах си часовника. Оставаха ми само осемнайсет часа, за да разкрия едно убийство, което десетки следователи не бяха успели да разкрият след два месеца разследване. Не беше проблем.
	Но имах чувството, че на гърба ми вече е нарисувана една голяма мишена. Нещо ми подсказваше, че току-що се бях превърнал в следващата цел на убиеца.


>	31

	Времето беше захладняло, прехвърчаше сняг. Беше 16:30. До бордюра спря невзрачен син седан и аз се качих на задната седалка. Бях прекарал последния час в притичване от една сграда към следващата, като излизах през задните изходи и се връщах обратно по стъпките си, за да се отърва от охранителите на началник Тери О’Райли.
	Зад волана седеше един също толкова незабележим млад мъж, облечен със задължителния сив костюм. Той натисна газта. Представих се и го попитах как се казва. Той ме погледна в огледалото за обратно виждане, но реши да не ми отговори.
	— Шегуваш ли се? — попитах го аз.
	Стори ми се, че мъжът тихо се засмя.
	— Къде ме водиш? — продължих да го разпитвам аз.
	— Не се тревожи.
	В ЦРУ много си падат по тези глупости с отвличанията и тайните дори когато няма нужда. Продължихме да се движим по задните улички още десет минути, без да си говорим, и накрая аз не издържах.
	— Ей, чувал ли си го оня виц за офицера от КГБ и агента от ЦРУ, които се срещнали след края на Студената война, за да си разказват как е било?
	Той не отговори и аз продължих:
	— Офицерът от КГБ казал: „Искаш да знаеш колко сме били потайни? Ще ти кажа, другарю. Аз работих в КГБ в продължение на двайсет години. Жена ми също беше в КГБ през цялото това време. Кабинетът й е точно срещу моя. Но след всичките тези години, тя продължава да не знае какво точно работя в КГБ“. Агентът от ЦРУ не бил особено впечатлен от тази история. „Аз съм от трийсет години в ЦРУ“, отговорил той. „И все още не знам какво точно работя там.“
	— Много смешно — изсумтя шофьорът.
	После зави, влезе в двойния гараж на една частна къща, слезе от колата и затвори вратата на гаража. От дясната страна беше паркирана друга кола.
	— Качи се на задната седалка — каза ми той.
	Дали на Джеймс Бонд му се е налагало да търпи такова отношение? Но нямаше смисъл да споря с него. Другата кола беше голям син форд 4×4, зад волана беше Маргарет Мартин, а аз се настаних отзад.
	Маргарет ме поздрави топло с думите:
	— Наведи се.
	Агентът отвори вратата на гаража, Маргарет даде на заден, направи обратен завой и потегли в посоката, от която бяхме дошли.
	— Две от нашите коли те следиха през цялото време — каза ми тя. — Според нас нямаш опашка.
	Канех се да й разкажа моя тъп виц за КГБ и ЦРУ, но дори на мен не ми се слушаше пак. Въздъхнах дълбоко.
	— Това са глупости, Маргарет. Двамата с Ашад можехме да се срещнем на някоя пресконференция и никой нямаше да познае нито него, нито мен.
	Тя ми хвърли един поглед в огледалото за обратно виждане.
	— Имаш охрана от ДКР, така ли?
	— Да, но се отървах от тях.
	— Така е, току-що го потвърдихме. Виж, ти си си виновен. Откакто случайно попадна на Амал, всички са под напрежение.
	Изкушавах се да й кажа, че не съм „попаднал случайно“ на Ашад, а просто съм проследил пътеката от трохички, които толкова глупаво бяха оставили след него, което само щеше да потвърди думите й.
	— Къде отиваме? — попитах я аз.
	— Спокойно. Ще пристигнем след няколко минути.
	Може би развивах параноя, но изведнъж ми хрумна, че ЦРУ се е отказало от уговорката и тя ме кара на брега на Хъдсън, където ме чака цял отряд наемни убийци с добре наточени ножове. Особено след като отби на паркинга на един мотел от веригата „Еконо Лодж“ в другия край на Хайленд Фолс и към колата се приближи последният човек, когото бях очаквал или искал да видя.
	— Какво прави той тук? — попитах я аз.
	— Мисля, че сам ще ти каже.
	Марк Хелнър отвори вратата от моята страна и протегна ръка.
	— Не очакваше да ме видиш, нали?
	— Едва не останах без думи — отговорих аз. — Защо не вземеш пример от мен?
	— Виж, моите началници ми казаха да дойда и… ами да се извиня. Така че… Виж, наистина съжалявам, че ти отнех разрешителното и картата.
	Той протегна и другата си ръка; в нея беше моят пропуск за ЦРУ.
	Идваше ми да му се изсмея в лицето, но хер Хелнър изглеждаше така, сякаш беше оставил половината кожа от гърба си в кабинета на някой заместник-директор в ЦРУ, така че не исках да го тормозя допълнително. Все пак не успях да се сдържа да не отбележа:
	— Задръж го, за спомен от онзи специален момент, който преживяхме заедно.
	Хелнър явно не схвана колко щедро беше предложението и се върна към обичайния си тон:
	— Не се главозамайвай, Дръмънд. Може и да си спечелил този рунд, но ще има друг.
	Той отстъпи една крачка назад.
	— В действителност ме изпратиха, за да огранича броя на хората, които са наясно с положението на Ашад.
	Това вече ми звучеше по-близо до истината.
	Маргарет беше излязла от колата и енергично крачеше към двуетажната сграда. Огледах се и видях още двама-трима мъже, също в сиви или сини костюми, които се размотаваха наоколо и се стараеха да не бият на очи, но в Хайленд Фолс, където хората като цяло не ходеха официално облечени, тези типове все едно носеха табели, на които беше написано: „Познайте кой работи за федерална агенция“. Трябваше им едно сериозно съкращение на бюджета, това е.
	Маргарет ми хвърли поглед през рамо.
	— Ела, Шон. Твоят гост вече те очаква.
	В 17:00, почти на секундата, Маргарет използва магнитната си карта, за да отвори вратата на номер 133, и аз пристъпих вътре. Преди да затвори след мен, тя ми напомни:
	— Имаш един час. Аз ще дойда да те взема.
	Огледах се. Намирах се в една от онези безлични мотелски стаи, които толкова си приличат, че човек може да отиде от Бостън в Сан Франциско, да се събуди на следващата сутрин и да се запита защо още е в Бостън, по дяволите. Не видях Амал Ашад, докато вратата на банята не се отвори и той не излезе от там, като енергично бършеше ръце в една хавлия. Той заяви:
	— Извинявам се. По целия път в хеликоптера ми се пикаеше.
	Не отговорих на това въведение, което не предвещаваше нищо добро, нито пък протегнах ръка към него, но държанието ми не му направи никакво впечатление.
	— Добре, как искаш да проведем това… това… — Той подигравателно завъртя очи към тавана и ме попита: — Как точно искаш да го наричаме, подполковник Дръмънд? Упражнение по прехвърляне на вина, среща за общи разсъждения или разпит?
	Бях отишъл там, за да получа отговори на моите въпроси, а не да отговарям на неговите. Не казах нищо, дръпнах стола от бюрото и го сложих на метър и половина срещу креслото в ъгъла на стаята. Той ме гледаше с нещо, което сигурно беше професионална безпристрастност. Накрая каза:
	— Предполагам, че креслото в ъгъла е за мен.
	— Седни, където искаш.
	Той си избра стола от бюрото, който беше с около осем сантиметра по-висок от креслото и човек можеше да седи с изправен гръб на него; беше естествената позиция на превъзходство в разговора, следователно беше по-подходящ за човека, който води разпита.
	Аз седнах на креслото, което притежаваше единственото важно качество за мен — беше по-удобната мебел. Той се усмихна.
	— Нещо смешно ли направих? — попитах го аз.
	— Не точно — каза той и сви рамене. — Просто допусна една аматьорска грешка.
	Приведох се напред, докато лицето ми не застана на двайсет и пет сантиметра от неговото.
	— Не съм дошъл, за да си разиграваме упражнения по водене на разпити за начинаещи, Ашад. Не ме интересува кой има по-голям стол, по-голямо самочувствие или по-голям член. Ти ще ми кажеш онова, което искам да знам, иначе двамата с прекрасната ти жена ще прекарате целия си живот в бягство от пресата и международните органи на реда. — Реших да добавя и още нещо: — А симпатичните ти малки деца ще разберат точно какъв задник е баща им.
	— Значи така — каза той и спокойно се облегна назад. — Може ли да те наричам Шон? Струва ми се глупаво да държим на формалностите, докато ме замеряш с тъпите си заплахи и обиди.
	Точно както очаквах, Ашад не беше лесен и не губеше самообладание. На живо, поне във физическо отношение, отговаряше на образа от снимките, който си бях представял — широки рамене, стегнат в кръста, слабо интелигентно лице, което издаваше арабския му произход. Но както при много от американизираните араби, в него имаше някаква жизненост, която не можеше да се открие в повечето лица на мястото, откъдето идваха. Нещо в нехайната, безгрижна американска култура прави гражданите на Съединените щати по-емоционални и открити от повечето хора по света.
	Подозирах обаче, че при Ашад това е само повърхностно впечатление.
	Имаше антрацитночерни очи, които рязко контрастираха с живото му изражение, защото изглеждаха леденостудени и безизразни.
	— Наричай ме Шон, подполковник или задник, както искаш. Ние не сме приятели, Ашад. И никога няма да станем.
	Той поклати глава, сякаш не бях казал нищо важно.
	— Добре, Шон. Е, какво ще кажеш първо да отговорим на най-големия въпрос, който си умираш да ми зададеш?
	— Има много големи въпроси, от отговорите на които се интересувам.
	— Ще ти дам един съвет, Шон. Разполагаш само с шейсет минути от времето ми. Недей да губиш нито една от тях.
	Удовлетворен, че е установил йерархията в тази среща, той се приведе напред, докато лицето му почти не опря в моето.
	— Дали аз съм убил генерал Язид Пашаси? Дали аз съм държал бухалката или лоста, с който е толкова смазан от бой, че нямаше да може да го познае дори малката му племенничка, която е изнасилил?
	— Защо смяташ, че те подозирам?
	— Защото съм виждал снимките на трупа на Пашаси. Защото и двамата знаем, че момичетата не са били способни на такова убийство, нали? Начинът, по който е убит, съвсем не е… женствен. Във всеки случай, те просто не действат по този начин. Остават само Майк Тилър, Дани Елтън, двамата заедно или аз. Други заподозрени няма. — Той помълча, преди да продължи: — Но ако случайно не го познаваш достатъчно, Майк определено не е твоят човек.
	— Защо не? Никой не е извън подозрение, докато не разбера кой е бил истинският убиец.
	— Той е слабак. Не говоря за физиката му, която определено е впечатляваща. Но той е роден да следва, почти невротично. Кротък по характер, неособено умен и толкова силно жадува да се хареса на другите, че направо излъчва сервилност. Според теб защо Дани си го е избрал за приятел?
	Ашад отговори на собствения си въпрос:
	— Защото Майк потвърждава образа, който Дани си е изградил за самия себе си. Майк прави всичко, което му каже Дани. Майк по призвание е послушно кученце.
	— Добре, това обяснява защо Елтън си е избрал Майк. Но какво мотивира самия Майк? Какво виждаше той в Елтън?
	— Не е толкова сложно. Най-разбираемият мотив на света — достъпен секс, при това повече, отколкото можеш да поискаш.
	Той се усмихна.
	— Рядка и безценна стока в Ирак. А и момичетата го харесваха. Има големи ръце, ако си чувал този израз.
	— Значи остава Дани, така ли?
	— Дани… да.
	Ашад поглади брадичката си, все едно разсъждаваше върху тази възможност, но ефектът беше по-скоро демоничен.
	— За мен той определено е заподозрян номер едно — Ашад изостави позата с ръката на брадичката. — Обзалагам се, че в някакъв момент и за теб е било така.
	— Продължавай.
	— Много добре, Шон. Действаш точно по учебник. Разпитваният не бива да спира да говори.
	— Говори тогава.
	— Въпросът, който би трябвало да ми зададеш, е защо съм избрал точно Дани да обработва моите пленници? Уверявам те, че той далеч не беше единственият надзирател със склонност към насилие в „Ал Басари“. В този затвор цареше такъв хаос, че много от тях се бяха побъркали от толкова власт.
	— Защо не ми кажеш сам, Ашад? С какво беше по-различен Елтън?
	— С едно-единствено нещо. Той беше далеч по-лесен за манипулиране от всички останали.
	— Впечатляващо твърдение.
	— Не се съмнявам, че си проучил досието му, както направих и аз, преди да го избера. Животът му е непрекъсната поредица от провали: да го повишат, да се задържи на работа, да запази поредния си брак. Дани е един от онези хора, които съвсем естествено прецакват всичко, с което се захванат, така че…
	— Така че?
	— Една вечер отидох в неговото крило, за да проверя един от моите затворници. Чух крясъци и ругатни. Намерих си един тъмен ъгъл, от който можех да наблюдавам Дани и Майк, без да ме забележат. Видях как измъкнаха един нещастник от килията му и го обработваха повече от двайсет минути. Човекът не беше направил нищо особено и в действителност дори не разбираше защо го пребиват от бой. Дани просто се забавляваше. А след това се появиха и двете момичета. Както разбрах по-късно, Лидия и Андреа бяха дошли на гости. Дани хвърли затворника обратно в килията му и броени минути по-късно четиримата вече бяха влезли в една празна килия и се занимаваха с нещо, което никога не си бях представял в затвор във военна зона. И четиримата бяха на пода, голи, Майк беше с Андреа, а Дани — с Лидия.
	— И ти продължи да ги гледаш?
	— Не можех да откъсна очи от тях. През следващия месец продължих да се промъквам там, за да ги наблюдавам. Груповата им динамика беше неустоима от психологическа гледна точка. Дани е такава уникална, силна личност. Прилича на някакъв праисторически хищник, естествено улавя всяка слабост на околните и се възползва от нея. Той си беше създал свой собствен малък свят в онзи затвор.
	— Доста изкривен свят — отбелязах аз.
	— Да, един свят, изваян от ексцентричните особености на чудовищния му характер. Казвам ти, все едно бяха излезли от някой роман на Джоузеф Конрад, ако в романите на Конрад имаше и порнография.
	— Защо не се намеси? Защо не ги спря?
	— Да ги спра? — попита ме невярващо той.
	— Ти си служител на ЦРУ, за бога. Предполагам, че познаваш Женевската конвенция. Имал си етично задължение да я спазваш.
	— Да ги спра — повтори той, все едно опитваше този непознат израз на вкус. — Точно обратното, аз започнах да прехвърлям всичките си източници в неговото крило. Не исках да привличам внимание, така че ми отне почти цял месец. Но извратеният малък свят на Дани беше идеалното място, където да ги изпратя. Те заслужаваха да бъдат там.
	Ашад ме изгледа втренчено, като очевидно не си даваше сметка за факта, че светът, който ми описваше, всъщност не беше на Дани Елтън; това беше неговият собствен свят. Разбира се, той нямаше да съществува без Дани или някой друг като него. Но този свят се нуждаеше и от две допълнителни съставки. Жертвите, онези мъже, които Ашад беше искал да бъдат измъчвани и пречупени, и одобрението на висшестоящ офицер, който не просто беше позволил на този свят да продължи да съществува, а го беше насърчавал и може би дори го беше защитавал.
	— Казваше ли на Дани какво искаш да прави? Обучаваше ли го, обясняваше ли му как да пречупва затворниците?
	Той отново се усмихна, сякаш бях казал нещо смешно.
	— На Дани? Този човек беше като природна стихия. Нямаше нужда нито да го мотивирам, нито да го обучавам. Е, понякога имаше и предизвикателства — някой затворник, който реагира ирационално, а и тъй като нито един от тях петимата не говореше и една дума арабски, винаги имаше проблеми с комуникацията. И в тези специални случаи, да, ние наистина планирахме нещата заедно. Но Дани се справяше най-добре, когато беше оставен сам да ръководи своето крило.
	— Казваш, че всичко е било по вина на Елтън?
	— Никой не говори за вина — възрази Ашад.
	— Аз говоря за вина.
	— Вина? — повтори той. — Какво знаеш ти за хората, които изпращах в онова крило? Какво знаеш за животните, с които бях принуден да се разправям?
	— Знам едно. Човекът, който ги е изпратил в онова крило, се е лишил от правото да изпитва морално превъзходство над тях.
	— Наистина ли искаш да говорим за морал, Шон? Отвори си очите. Тези зверове опаковаха малки деца в бомби, тъпчеха джобовете им с бонбони и ги пращаха в полицейски участъци, за да се взривят на парчета. Прочистваха цели квартали, като кастрираха и обезглавяваха човешки същества, а сетне захвърляха труповете им на улицата, за да ги гледат съседите. Когато успяваха да заловят американски войници, те ги изнасилваха и ги измъчваха в продължение на цели дни, преди да им пръснат мозъка, като заснемаха всичко на видео, така че близките им да могат да видят колко приятно са прекарали последните си дни. Това са нечовешки дегенерати и боклуци, които нямат абсолютно никакъв морал.
	— Не мисля, че в Женевската конвенция се прави такова разграничение. Ако ходят на два крака и могат да се срешат сами, значи са човешки същества и международното право ги защитава.
	— На нито един от тях не му пука за Женевската конвенция. Те дори не са я подписвали. Нито един от онези зверове не се замисля за закона и не демонстрира дори следа от някакво приличие, докато извършва престъпления, които един цивилизован човек дори не може да си представи. Естествено, след като ги заловят, законите вече ги интересуват. Но знаеш ли какво? На мен ми доставяше удоволствие да им казвам, че вече ще играем по техните правила.
	Ашад очевидно беше успял да се убеди, че онова, което е вършил, е правилно, морално и справедливо, че той е действал от името на Бог. В някакъв смисъл почти можех да го разбера. Почти. Със сигурност можех да си представя как един човек с неговата уникална биография, прогонен от родната си страна заради религиозно преследване, принуден да гледа отдалече как избиват близките му, бива изправен лице в лице с техните палачи и решава да си даде морално разрешение да раздаде възмездие. Моралът се определя от перспективата.
	Нещо повече, помислих си аз, ако Ашад се беше занимавал сам със своето отмъщение, ако не беше подстрекавал петима американски войници да го направят вместо него, може би дори щях да му стисна ръката и да му благодаря за онова, което беше направил за страната си.
	Е, може би не чак толкова.
	Но опитите ми да го накарам да изпита някакво разкаяние или дори бегла вина бяха съвсем теоретично упражнение, затова бързо смених темата:
	— Значи ти вярваш, че Дани Елтън е убил Пашаси?
	— Знаеш ли, точно това вярвам — отговори той.
	— Сигурно имаш причина или причини да го правиш.
	Ашад искрено се разсмя.
	— В действителност, Шон, са точно същите причини, поради които и самият ти сигурно си смятал така.
	— Може би схващам малко бавно. Напомни ми какво съм смятал.
	Ашад се зае да изброява:
	— Защото на Дани Елтън му хлопат не една, а няколко дъски. Защото за един човек, който непрекъснато се опитва да доказва мъжествеността си и мястото си на върха, това е върховното доказателство. Защото, след като е направил всичко, за да стигне дотам, вече е имал нужда от нещо ново, от нещо… да кажем, нещо по-пикантно, за да постигне удовлетворение. Защото Дани няма абсолютно никакви морални скрупули. Защото е човек, който е в състояние да размаже черепа на някого, само за да разбере какво е усещането да го направи.
	— Само с това ли искаш да ме убедиш, че той е убиец?
	— Ако ме питаш за доказателства или искаш да ти кажа, че съм видял с очите си как Дани пребива генерала до смърт, нямам такива и отговорът е „не, не съм го видял“ — заяви Ашад и невинно попита: — Защо, имаш ли някой по-подходящ заподозрян предвид?
	— В действителност, Ашад, както много добре знаеш, оставаш само ти.
	— Какво разочарование — отвърна той.
	Превзетата фраза беше достойна за някое соаре на възпитаниците на университет от Бръшляновата лига. Ашад се усмихна снизходително.
	— А всички ми казваха колко си интелигентен и находчив. Наистина очаквах повече от теб, Шон.
	Тази обида беше предназначена да ме вбеси, но аз си давах сметка какво правеше той и разбирах защо. Аз умея да преценявам хората и този тип ме плашеше. Беше прекарал повече от едно десетилетие в проникване в съзнанието на хората и упражняване на психологически тормоз и това се беше превърнало в естественото му състояние. Със сигурност беше умен — или по-точно казано, лукав. И определено не ми се искаше да попадам в една стая за разпити заедно с него, макар че точно такава беше ситуацията в момента.
	Но и аз самият не играех за пръв път тази игра и му се усмихнах в отговор, за да го вбеся на свой ред. Той сплете пръсти зад главата си и се облегна назад в престорена поза, която изразяваше отегчение. Искаше да ми покаже, че не отговарям на неговите високи стандарти за психологически тормоз. После отбеляза, отново със саркастичен и снизходителен тон:
	— Мислех си, че като адвокати ви обучават да използвате дедуктивни методи. — Той ме погледна внимателно, преди да продължи: — Няма никаква логика аз да бъда заподозрян. Помисли малко.
	Помислих малко и казах:
	— Твърде си скромен, Ашад.
	— За пръв път ме обвиняват в подобно нещо — отвърна той в рядък пристъп на искреност.
	— Нали знаеш каква е защитната стратегия, която използват всички убийци? — попитах го аз и отговорих на собствения си въпрос: — Опитват се да натопят някой друг.
	— Наистина ли? — сви рамене той. — Трябва да внимаваш с индиректната логика, Шон. Когато ти казват, че някой друг го е направил, ти приемаш, че лъжат; ами ако наистина някой друг го е направил?
	— Тогава влиза в сила принципът на изключването. Ако не са били момичетата, както казваш, и не е бил Майк Тилър, както също казваш, и не е бил Дани Елтън, както казвам… оставаш само ти.
	— А мотив? Какъв мотив бих могъл да имам аз да убия Пашаси?
	— Ами чакай да видим сега. Той е бил сунит, един от най-кръвожадните главорези на Садам, избил и заровил жителите на поне три шиитски села. И не се е огъвал при разпитите, така че заради него си се провалил в очите на началниците си. На по-лично ниво, той е бил още по-непоносим задник от теб самия, а ти не си падаш по конкуренцията. Пропуснах ли нещо?
	— Не се сещам за нищо друго — отвърна той, сякаш всички изброени доводи бяха съвсем разумни. — С едно изключение…
	— Какво?
	— Язид Пашаси не беше от моите източници. Аз не отговарях за неговите разпити. Не съм се провалял заради него, защото той изобщо не беше моя отговорност.
	— Трудно ми е да го повярвам. Ти съзнателно си избирал затворници, свързани със сунитските бунтовници. Във всички доклади, които съм чел, Пашаси е описан като важен човек, организатор на бунтове и отговорник за набиране на нови членове. Той отговаря на всички характеристики на твоите източници.
	— Освен на една — каза Ашад.
	Погледнах го в очакване да продължи.
	— Аз нарочно направих така, че той да не бъде разпределен при мен. Ако си направиш труда да попиташ, капитан Уилборн ще го потвърди.
	— Тогава защо Елтън няколко пъти ми каза как си говорил, че ще хванеш една бейзболна бухалка и ще размажеш главата на Пашаси?
	— Това ли е казал? — отвърна той. — Не си спомням да съм използвал точно тези думи.
	— Цитатът може би не е точен, но той определено ми каза, че си мечтаел да убиеш генерала.
	Ашад се усмихна.
	— Това вече звучи като нещо, което съм казал.
	— Точната дума за него е „намерение“, Ашад. Разполагам с поне един свидетел, който те е чул да изразяваш съзнателно намерение да убиеш човек, и то по начина, по който е бил убит.
	— И така стигаме до характерния начин на действие. Нали така пише във вашите учебници по криминалистика?
	— Какво искаш да кажеш? — попитах го аз.
	— Не само че не съм убил никого, но и в нито един от останалите ми случаи не е имало каквито и да било физически травми. Моите оръжия бяха сексуалният тормоз и унижението, така че в най-лошия случай са пострадали гордостта, мъжествеността и самочувствието им. Но моите указания към Елтън бяха съвсем конкретни и ограничаващи. Насилието беше забранено. Не биваше да има побои. Никой не биваше да получава трайни увреждания и никой не е получавал такива.
	— Значи все пак си страхотен човек.
	Той сви рамене.
	— Дори направих всичко възможно да наглеждам отблизо нощната смяна.
	— Очевидно не си ги наглеждал достатъчно отблизо, Ашад. Пашаси е бил убит, а ти ми казваш, че главният ти заподозрян е Дани Елтън. Той беше началникът на твоята нощна смяна, нали?
	— Не мога да нося отговорност за действията на един глупак. Всички онези гнусни фотографии… сега вече разбираш защо ги накарах да документират действията си. Дори си намерих скривалище и демонтирах осветлението, така че понякога да мога да се промъквам там и да ги наблюдавам незабелязано. Една вечер даже им дадох камера, за да се запишат на видео.
	— А аз си мислех, че си най-обикновен воайор.
	Този път обидата успя да го разгневи.
	— Ти също си гледал този запис, нали? — рязко отвърна той. — Маргарет ми каза, че ти го е пуснала.
	На лицето му се изписа неприятна усмивка.
	— Хареса ли ти? Възбуди ли те?
	— Стори ми се отвратителен. Можеш да си извадиш съответните заключения какво смятам за човека, който е поръчал да го направят.
	Ашад явно си даде сметка, че съм успял да му вляза под кожата, пое дълбоко въздух и се овладя.
	— Да, след като го гледах, говорих с Дани за Лидия и нейния абсурден камшик — каза той. — Знаеш ли, тя ме плашеше до смърт. Особено към края. Наистина беше започнала да излиза извън контрол.
	— И в ада няма по-страшна фурия от пренебрегнатата жена — казах аз.
	— Адвокат с виновен клиент също не е за подценяване — отговори Ашад и се усмихна на собственото си остроумие.
	Не се усмихнах в отговор, въпреки че наистина беше смешно.
	— Лесно можех да уредя Пашаси да бъде при мен… но знаеш ли какво? Аз наистина щях да го убия. Странно ли ти звучи?
	— Не по-странно от това да манипулираш петима войници да упражняват сексуален тормоз върху твоите източници.
	— Може би, но аз никога нямаше да използвам бухалка. Щеше да ми бъде много по-приятно да му прекърша врата със собствените си ръце.
	Двамата се погледнахме в очите; неговите бяха студени като камък, а на моето лице беше изписано скептично изражение. Най-после аз проговорих:
	— Кой според теб е изпратил снимките на Мелвин Креймър и така е провалил цялата ви операция?
	— Честно казано, и аз доста мислих по този въпрос.
	— Сигурно ще се зарадваш, когато ти кажа, че поне в този случай не те смятам за заподозрян.
	— Е, това е… успокояващо — засмя се той. — Но, не, нямам представа кой го е направил.
	— Не ме интересува представата, а предположението, което можеш да направиш.
	— Добре тогава. Ако трябва да предположа, била е Лидия. Мисля, че гневът й срещу Дани дотолкова я е погълнал, че вече не се е интересувала какви проблеми ще предизвика и на кого ще навреди, включително и на себе си. Тя е искала да го нарани, а освен това да си отмъсти и на Джун. Публикуването на снимките е бил най-добрият начин да постигне и двете цели, нали?
	Кимнах в знак на съгласие с тази логика.
	— В какви отношения бяхте с капитан Уилборн?
	— Отлични. Защо питаш?
	— Ами просто Уилборн каза някои негативни неща за теб.
	— Нейт? Какво е казал?
	— Нарече те арогантен задник с прекалено високо самочувствие за собствената си интелигентност. Каза, че всяка вечер преди лягане си целувал пръстена си от университета „Корнел“ и всички в затвора са те смятали за клоун. За нещастник, който се опитва да прикрие съвсем основателната си несигурност и неадекватност, но всички американски офицери са знаели истината: че си просто един арабски боклук, който е извадил късмет.
	Разбира се, Уилборн не беше казвал последното, но малко художествена измислица не е навредила на никого.
	Следващите ми думи бяха по-близо до истината:
	— Освен това обясни, че си егоистичен, свидлив боклук, който е откраднал цялата награда за неговата работа.
	Тази канонада от отрицателни коментари явно го изненада.
	— Според мен спокойно можем да кажем, че той те мрази в червата — продължих аз. — Смята те за мъртъв и макар че при обичайни обстоятелства хората говорят само добро за мъртвите, единствената му позитивна мисъл за теб беше, че вече не си жив.
	Ашад ме изгледа и заяви:
	— Той винаги ми е завиждал за успеха.
	— Защо не е споделял този успех? Не бяхте ли екип?
	— Не, беше само необходима фасада. Естествено, той много добре знаеше за моя успех с нощната смяна и ме умоляваше да го включа. Но аз му отказах. Защо да го приема? Нямаше да допринесе с нищо. Нямаше езикови умения, от които аз и без това нямах нужда. Нито пък го смятах за особено добър в разпитите. Беше твърде тромав, недостатъчно проницателен в психологическо отношение, прекалено нетърпелив… а честно казано, не беше и достатъчно корав. Не и за мъжете, с които трябваше да се справям аз.
	Реших да стрелям в тъмното.
	— Затова ли уреди генералът да бъде изпратен при него? За да компенсираш Уилборн, като му дадеш шанс да удари джакпота?
	— Значи си се сетил.
	Всъщност се бях сетил току-що, но кимнах.
	— Разбира се — каза ми Ашад. — Точно това си мислех. Големите клечки в Зелената зона отчаяно искаха да разберат какво знае генерал Пашаси. Той беше работил за Садам в продължение на почти трийсет години. Имаше толкова много бели полета, които можеше да запълни. Знаехме, че е помагал на сунитските бунтовници, особено в набирането на бивши военнослужещи, които не бяха преглътнали разформироването на своите части. Така че направих голяма услуга на Уилборн. Дадох му шанс да блесне. Можеше да си спечели много слава с генерала.
	Ашад вече ми беше дал отговорите на всички въпроси, които ме интересуваха, и аз обявих:
	— Свърших с теб.
	Той погледна часовника си.
	— Имаш още трийсет минути.
	— Казах, че свърших с теб.
	Ашад изглеждаше унил и малко раздразнен от факта, че не го смятам за достатъчно важен, за да му посветя цял час от времето си. Но после се усмихна:
	— Лисица такава. По-хитър си, отколкото си мислех. Наистина успя да ме измамиш.
	— Така ли?
	— Ти никога не си ме подозирал за убийството на Пашаси, нали? Беше за заблуда. Прати ме за зелен хайвер, за да научиш от мен онова, което наистина искаше да разбереш.
	— Нямам представа за какво говориш.
	Той не ми повярва, което беше съвсем основателно от негова страна, и наистина изглеждаше недоволен, че го бях измамил така и дори не исках да си го призная. Ашад си пое дъх.
	— Кажи ми нещо. Умирам от любопитство, а имам чувството, че ти вече си го разбрал. Кой е убил Пашаси и кой е изпратил снимките на пресата?
	Аз станах от мястото си.
	— Майната ти, Ашад.
	Отидох до вратата, излязох и внимателно я затворих от външната страна.
	Маргарет стоеше до Марк Хелнър и отпиваше от един термос с кафе. Когато ме видя, явно остана изненадана, че съм свършил по-рано, и се приближи до мен. По лицето й се четеше тревога.
	— Добре ли мина? Казахме на Амал да говори открито и да отговори на всичките ти въпроси максимално подробно.
	— Научих всичко, което исках, Маргарет. Но никак не съм доволен, че не ми каза истината.
	— Коя истина по-точно? — отговори тя, като не си даваше сметка колко показателен беше този отговор.
	— Ти и твоите хора вече сте го пуснали на детектор на лъжата. Затова не ви е пукало, че ще го разпитам. Вече сте били сигурни, че той не е убил Пашаси.
	— И какво, ако сме направили така? Какво променя това?
	— Военната дирекция за криминални разследвания току-що изгуби два месеца в опити да открие убиеца, без да разполага с един ключов свидетел. Вие съзнателно сте възпрепятствали криминално разследване и в резултат петима военнослужещи са обвинени за престъпление, което не са извършили.
	Маргарет пристъпи от крак на крак и се постара да се престори, че не се е впечатлила от обвинението.
	— Той няма представа кой е убил Пашаси. Прав си. Разпитвахме го в продължение на цели седмици. Сигурно ще му остане белег на ръката от лентата на детектора. И, да, естествено, подробно обсъждахме този въпрос, но знаеш ли какво? Той наистина не знае нищо.
	— А ако все пак знаеше кой е убил Пашаси? Щяхте ли да го споделите с дирекцията за криминални разследвания?
	— Няма да си губя времето да отговарям на риторични въпроси, които нямат връзка с действителността — каза тя.
	С други думи, не.
	— Но ние сме сигурни, че той наистина не знае кой е убил Пашаси, така че не е станало нищо лошо — добави Маргарет.
	Погледнах я.
	— Какво? — каза тя и повдигна вежди. — Пропуснали ли сме нещо?
	— Вашият проблем е в това, че не умеете да мислите като водещи криминално разследване, Маргарет — казах аз. — Ашад не знае, че знае, но, да — той всъщност знае кой е убиецът.
	Трябваше й една секунда, за да разплете тази главоблъсканица, после тя ме попита:
	— Тогава кой е?
	— Майната ти — отговорих аз.


>	32

	На рецепцията на ресторанта в хотел „Тейър“ беше същата млада дама.
	— Поздравления — явно ме позна тя. — Този път не забравихте да си направите резервация. Гостът ви вече пристигна.
	Момичето ме заведе до масата, на която бяха настанили капитан Нейт Уилборн. Протегнах ръка и той я стисна.
	— Радвам се, че реши да дойдеш — казах му аз.
	— Имах ли друг избор, Шон? Онази озадачаваща бележка, която ми беше изпратил снощи с вечерята, със сигурност предизвика любопитството ми.
	Той ме погледна и повтори текста от бележката:
	— „Знам, че си ти.“ Какво трябва да означава това, по дяволите? Какво съм аз?
	Отпуснах се на един стол и се наведох към него.
	— За теб вече не съм Шон, капитане.
	— О — каза той.
	— Тази вечер имаме официална работа, а не личен разговор.
	Той вече си беше поръчал питие и аз забелязах, че освен ако не пиеше скоча си с лимон, в чашата му този път имаше чай с лед. Явно си даваше сметка, че предишната вечер беше допуснал голяма грешка, и не беше в настроение да я повтаря.
	— Звучи страшничко — каза ми той. — Да повикам ли адвоката си?
	— Със сигурност е твое право, капитан Уилборн. Но в такъв случай ще се наложи да приема, че искаш да скриеш нещо от мен, и тази среща ще се проведе в участъка на военната полиция, след като ти прочета правата, накарам да ти предявят обвинение и ти сложат белезници. — Погледнах го, преди да продължа: — Невинен човек няма защо да се страхува от един обикновен разговор. Можем да го проведем спокойно, докато се храним, или да отидем във военната полиция, където ще бъдеш окован за масата. Ти избираш.
	— Няма да го направиш — каза той.
	В отговор го изгледах втренчено, без да казвам нищо.
	— Мисля, че блъфираш — настоя той.
	— Много хора са мислили така и сега съжаляват.
	— Нищо лошо не съм направил — обясни той.
	— Глупости, Нейт. Всеки е направил нещо лошо. В армията има толкова правила, че дори майка Тереза е виновна за нещо според тях. Единственият важен въпрос е колко точно си виновен.
	— Няма за какво да ми предявиш обвинение.
	— Може да е така, а може и да не е така. Като военен адвокат по закон съм длъжен в този момент от разговора да те уведомя, че все още не си заподозрян, но и не си съвсем извън подозрение. Което означава, че трябва да говориш с мен.
	Той се отдръпна назад на стола си и се замисли върху този юридически парадокс. В действителност човек или не е заподозрян и в такъв случай няма нито нужда, нито задължение да говори с когото и да било, или е заподозрян, а в такъв случай да говори с някого без адвокат е най-глупавото нещо, което може да направи. Но повечето офицери в действителност не са толкова наясно с нюансите и тънкостите на военното право. Точно затова в армията има и адвокати — и точно затова не исках адвокатът на Уилборн да присъства на този разговор.
	Въпреки професионалната му биография любопитството взе връх и той не се стърпя:
	— И какво точно си мислиш, че съм направил? Аз не съм убил никого.
	— Казах ли нещо такова, Нейт? Ще те помоля да не слагаш думи в устата ми, нито мисли в главата ми.
	Сервитьорката се появи до масата ни. Поръчах си хамбургер и бира, а за Уилборн поръчах свински карета, без да го питам. Никога не съм смятал, че осъденият трябва да може да избира каква да бъде последната му вечеря. Питието обаче е друго нещо, така че все пак го попитах:
	— Искаш ли бира или може би джин с тоник?
	— Не, по-добре не.
	Сервитьорката се отдалечи и аз продължих:
	— Познаваш ли Мелвин Креймър?
	— Кой?
	— Репортерът, който публикува снимките и сложи началото на скандала.
	— А, да, чувал съм името. Не, не го познавам лично. Защо?
	— Онзи ден случайно се срещнахме.
	— Така ли?
	— Да, и аз го попитах кой му е изпратил снимките.
	Уилборн положи максимални усилия да не реагира на това разкритие и небрежно ме попита:
	— И какво каза той?
	Смених темата и го уведомих:
	— Освен това прочетох оценките за дейността ти като офицер по времето, когато си служил в „Ал Басари“.
	— Тези оценки са секретни — отсече той. — Нямаш право да ги четеш.
	— Напротив, капитане, като адвокат, който подготвя защитата на своя клиент, имам достъп до документи, които при други обстоятелства се смятат за неприкосновени. — Поклатих глава, преди да продължа: — Според мен кариерата ти е в много труден момент, Нейт. Началниците ти явно не са те оценили високо.
	— Тези оценки не бяха справедливи — тросна се той.
	— Така ли? На мен ми се сториха съвсем ясни. Оценката ти за разпитите е на дъното.
	— Стандартите им бяха невъзможни. Никой не може да очаква от мен да накарам някакви хора да се разприказват, след като те нямат абсолютно никакво намерение да разкрият онова, което знаят. Както вече ти обясних, при мен идваха най-трудните случаи.
	— Но нали точно това е била работата ти, Нейт. Другите войници са били навън, по улиците, и са се сражавали. Другите войници са умирали, защото са ги взривявали и са стреляли по тях. А единственото, което се е искало от теб, е било да накараш затворниците да се разприказват. — Направих кратка пауза, преди да изтъкна: — Ашад явно не се е затруднявал да накара своите хора да си кажат всичко.
	— Не ми ги пробутвай тези. Той ги измъчваше.
	— Да, но имал резултати. А ти не.
	— И аз имах някои успехи.
	— Не и според досието, което прочетох, нито според хората, с които говорих — излъгах го аз. — Според един от шефовете ти не си бил в състояние да накараш и канарче да пропее, а радиото е продължавало да мълчи дори след като си го включвал.
	— Значи не си говорил с когото трябва.
	Отново смених темата.
	— Веднъж ми спомена, че ако беше знаел с какво се занимават хората от нощната смяна, си щял да докладваш за действията им по-нагоре, защото е щяло да бъде твой дълг като офицер и ти си щял да го изпълниш с радост. Продължаваш ли да го твърдиш?
	— Да, спомням си. Казах го съвсем искрено и оттогава не съм променил мнението си.
	— Разполагам с други свидетели, според които ти си знаел за действията на нощната смяна, многократно си молил Ашад да те включи в своите разпити и си побеснял, когато ти е отказал. Дори си го умолявал да споделиш част от неговите успехи.
	— Долна лъжа. Но след като Ашад е мъртъв, никога няма да успеем да я разобличим, нали?
	Облегнах лакти на масата и се приведох срещу него. Разпитът на заподозрян е психологическа игра и като цяло има две школи как да се процедира. Според едната школа трябва да си изберете един определен инцидент или свидетелско показание и да го атакувате с всички сили, като ровите във всяка подробност в търсене на несъответствия или непоследователност, а след това да обърнете срещу заподозрения собствените му лъжи и преувеличения, докато не се доберете до истината. Според другата школа трябва да го бомбардирате с непрекъснати обвинения, за да разстроите психологическата му защита, да го извадите от равновесие и да внимавате за момента, в който ще се разкрие.
	Или според тактическата терминология на армията изборът е между съсредоточаването на всички атакуващи сили на един-единствен фронт или разпръскването на силите на много фронтове едновременно, така че противникът също да не може да съсредоточи силите си за отбрана; в крайна сметка линията на отбраната се пропуква някъде и това е моментът, от който трябва да се възползвате.
	Според мен Уилборн разбираше какво правя — атакувах го по много фронтове едновременно и някои от тези атаки не бяха нищо повече от финтове. Но със сигурност си даваше сметка и за друго: че рано или късно ще открия пукнатината.
	Продължих в същия дух.
	— Има и нещо друго, което ми се струва интересно. Прегледах записките на моя предшественик в това разследване, капитан Брадли Хаузър. Ти познаваше ли капитан Хаузър?
	— За съжаление, не сме се срещали.
	Почаках един миг, преди да го попитам:
	— Сигурен ли си, че това твърдение отговаря на истината, Нейт?
	— Не си спомням… не, сигурен съм, че не сме се срещали — настоя той.
	— Хм, колко странно.
	— Кое е странно?
	— Капитан Хаузър е бил много педантичен адвокат. Записките му бяха забележително подробни и точни. Тази сутрин ги четох и открих една бележка, според която се е срещал с теб. Два дни преди да го убият.
	Уилборн ме изгледа стреснато.
	— Да го убият? Но аз… аз чух, че е загинал в автомобилна катастрофа. Грешно ли съм информиран?
	— Появиха се нови следи, които накараха дирекцията да преквалифицира смъртта му като резултат от убийство. Делото отново е отворено и ще се хвърлят всички сили за разкриването на престъплението.
	— Така ли? — Той откъсна поглед от мен и сведе очи към вилицата си. — Ами надявам се да го хванат.
	— Разследването едва сега започва и, естествено, първо е определянето на мотива. Процесът може да продължи доста дълго. Може да е имал врагове, професионални или лични, или пък да е затънал в хазартни дългове към неподходящите хора. Има толкова много възможности, които трябва да се проверят, че просто се изисква време.
	Той упорито гледаше вилицата си и отбягваше погледа ми. Аз продължих:
	— Естествено, добрата новина — или лошата — е тази, че убиецът на капитан Хаузър най-вероятно е убил и майор Мартин Уайнстийн. Което би трябвало до голяма степен да опрости задачата за определянето на мотива. Нали виждаш каква е логиката, Нейт?
	— Няма откъде да знам, но… според мен връзката не е толкова ясна. Може би Уайнстийн е имал връзка с чужда съпруга, а Хаузър е станал жертва на безразсъден шофьор. Трябва да се внимава с подобни разсъждения, защото могат да доведат до неправилни изводи.
	— Да, със сигурност трябва да се внимава — отвърнах аз с цялата неискреност, която заслужаваше неговата забележка. — Както ти казах, Нейт, аз не те смятам за заподозрян, поне засега, но… от известно време се опитвам да конструирам един сценарий в главата си… все още няма нищо определено… и в действителност дори не съм го споделял с никого, но…
	— Но какво?
	— Ами просто се питах дали ще се съгласиш да споделя с теб идеите си, за да чуя какво мислиш. Някои са наистина откачени, но ти все пак си бил в „Ал Басари“ и се надявам да ми кажеш дали изобщо има смисъл да се разсъждава по тях.
	Сервитьорката ни донесе моята бира и хамбургера и неговите свински карета. Към този момент със сигурност трябваше да се е досетил, че съм го надушил; нещо повече, трябваше вече да е съобразил, че е много глупаво да продължава да седи и да разговаря с мен без адвокат. Помислих си, че се опитва да разбере какво точно знам, а единственият начин да го направи беше да си остане в ролята на мишена.
	А може и просто да беше гладен.
	Безброй пъти се бях озовавал в подобно положение, но истината е, че никога не знаете какво точно се върти в главата на заподозрения, когато започнете да го притискате. Заподозреният е като вълк, който се е хванал с едната лапа в капана на ловеца — дали да се дърпа, да се бори и да се опитва да се измъкне; дали да ограничи щетите, като прегризе собствения си крак и избяга; или да остане в капана и да се опита да изяде ловеца, когато се появи?
	Мислех си, че неговата самоувереност като експерт би трябвало да го накара да избере първото. Точно както един професионален играч от отбор по американски футбол знае, че може да хвърли топката по-добре от обикновения човек на улицата, така и Нейт Уилборн се смяташе за несравним в изкуството на разпитите, поне в сравнение с невежа като мен.
	Но един опитен съдебен адвокат съвсем не е невежа, а разпитите на свидетели са различни от разпитите, провеждани с разузнавателна цел. Обучението и опитът на Уилборн му помагаха да кара разпитваните да разкриват военните си тайни, но това бяха хора, които вече бяха паднали духом. Фактът на тяхната вина вече беше установен — единственото предизвикателство беше да бъдат принудени да изменят на страната или на съвестта си.
	Аз, от друга страна, си изкарвам прехраната, като карам лъжците да кажат истината, като ги принуждавам да разберат, че това е най-добрият вариант за тях и всъщност няма друг изход, освен да си признаят. Разликата не е особено голяма, но при настоящите обстоятелства беше много важна.
	Както и подозирах, Нейт взе решението да не прегризе собствения си крак, за да избяга. Щеше да остане, да се дърпа и да се бори да се измъкне от капана. Почти всички правят така, но човек никога не може да бъде сигурен предварително.
	В момента, в който сервитьорката се отдалечи от нашата маса, той заяви:
	— Ако искаш моето мнение за случилото се, вече ти казах, че нямам никаква представа. Но ако искаш да играем тази игра… добре, нека да играем.
	— Не си съвсем точен, Нейт. Ти си бил там. Познаваш всички основни заподозрени и вече ми каза какво предполагаш за извършителя на престъпленията. Нали си спомняш?
	— Да, спомням си. Но както сам спомена, бяха само предположения.
	Аз отхапах от хамбургера си, а той взе ножа и вилицата и се зае със свинските карета. Ръката му малко трепереше и той полагаше усилия да я контролира — в резултат все едно се опитваше да среже чинията си с трион.
	Продължих да дъвча, после подхвърлих:
	— Защо не започнем от мистерията с файловете със снимките, изпратени на Мелвин Креймър?
	Той вдигна вилицата към устата си.
	— Вече знаем от свидетелските показания, че Дани или Майк са направили всички снимки. Отначало и аз предположих, че хората от нощната смяна са имали собствен компютър и са сваляли снимките на него, а после са изпращали файловете на Ашад по електронната поща. Но според техните свидетелски показания всъщност не е било така. В крилото на затвора не е имало компютър. А Дани Елтън е един от онези много рядко срещани американци, които не умеят да използват компютър. Виждаш ли накъде бия, Нейт?
	— Не. Обясни ми.
	— Вместо да изпращат файловете на Ашад всяка сутрин след специалните си занимания през нощта, сержант Елтън директно е давал на Ашад фотоапарата, който е използвал предишната вечер. Единственият компютър в „Ал Басари“, на твърдия диск на който са били свалени тези файлове, е бил в служебната каравана, която сте използвали вие с Ашад. Както знаеш, тя се е намирала в оградената зона, била е заключена и под постоянно наблюдение. Все още не съм проверил, но предполагам, че достъпът до вашата каравана е бил под стриктен контрол. Прав ли съм?
	— Влизаше се само с пропуск, издаден от офицера от контраразузнаването в щаба на батальона — потвърди той. — Може би Ашад е изпратил файловете, преди да загине. Помисли ли за това?
	— Да, определено е възможно. Но за Ашад щеше да бъде професионално самоубийство да се издаде по този начин — да не говорим, че така щеше да зачеркне цялата операция, която сам е организирал. Това не доказва противното. Но факторът „съмнение“ скача до тавана.
	Уилборн сведе поглед и се заигра с храната в чинията си, като използваше ножа и вилицата. Сетне отново вдигна очи към мен.
	— Ти приемаш, че Ашад е действал напълно рационално. Но не беше така. Нощната смяна беше негова операция, неговата рожба. Какъв човек може да измисли подобно нещо?
	— Опасявам се, че това просто не е убедителен довод, Нейт. Нощната смяна и действията й, колкото и да са били извратени, са били от полза за Ашад. А по твоите собствени думи той е бил егоист, който е гледал само собствения си интерес. — Поклатих глава и настоях: — Не, просто не виждам логика в тук.
	Хрумна му друга мисъл и той реши да я изпробва:
	— Има и нещо друго, което не съм споменавал досега, защото не исках да поставям под съмнение репутацията на един човек, който е загинал за родината си. Но към края аз наистина си мислех, че Ашад е полудял.
	— Полудял? — повторих аз. — В преносен смисъл или като клиничен термин за психическо заболяване?
	— Откачен, побъркан, превъртял — точно това искам да кажа. Той не се държеше рационално. Беше започнал да забравя, страдаше от кошмари, често ми се оплакваше, че не може да спи. Ставаше все по-трудно да се води свързан, разбираем разговор с него.
	— Имаш ли представа какво е причинило умственото разстройство?
	— Не съм дипломиран психиатър, но, да, мисля, че имам представа. Вина. Беше обзет от чувство за вина. Както казах, по онова време не подозирах за съществуването на нощната смяна или за техните действия, нито пък за ролята на Ашад. Но сега, когато поглеждам назад и вече знам онова, което всички знаем… Според мен съвестта на Ашад го е изяждала жив.
	Изобщо не можех да повярвам, че става дума за онзи Амал Ашад, с когото се бях запознал само преди един час. Човекът беше твърде арогантен и самонадеян, за да изпитва и намек за вина или разкаяние. Затова попитах Уилборн:
	— Значи не вярваш да е бил… да кажем, някой, който е завиждал на успеха на Ашад, не го е харесвал както в личен план, така и професионално и е искал да го съсипе?
	— Не — каза той и натъпка още едно парче свинско в устата си. — Честно казано, тази теория ми се струва съвсем ирационална и глупава. Не мислиш ли така?
	— Просто подхвърлям теми, за да видя дали някоя няма да ти допадне, Нейт. Вече си извлякох някои изводи и ползи от нашия разговор. — Замълчах за момент, за да му дам време да се разтревожи какво съм искал да кажа. — Имам още няколко шантави идеи. Искаш ли да ги чуеш?
	Уилборн се забави малко, преди да отговори:
	— Ако смяташ, че мога да ти бъда полезен.
	— Отлично. Следващата ми идея е свързана с генерал Язид Пашаси и неговата смърт. Според съдебния лекар той е бил убит през нощта на двайсети декември. Бил е пребит до смърт с тъп тежък предмет, най-вероятно бейзболна бухалка, каквито в „Ал Басари“ е имало много, защото са били използвани както за спорт от войниците, така и като символ на физическо превъзходство от надзирателите.
	Уилборн кимна, за да покаже, че следи разсъжденията ми.
	— Но убиецът не е знаел, че при убийството на Пашаси е имало свидетел.
	— Така ли? — каза той и дълбоко си пое дъх. — Бях останал с ясното впечатление, че никой не знае нищо за онази нощ.
	— Да, наистина беше така, Нейт. Но както много често се случва в престъпните заговори — обясних му аз, — един от обвиняемите промени решението си, от което последва промяна на свидетелските му показания. Този свидетел вече ме информира, че е чул всичко.
	— Така ли?
	— Свидетелят потвърди, че убиецът наистина е използвал бейзболна бухалка. Свидетелят ми е бил в друга килия, където е приготвял кафе, и е чул всеки удар. Ако се интересуваш, убиецът на Пашаси определено е бил сам и определено е бил мъж.
	Макар че се справяше впечатляващо със задачата да контролира лицевите си мускули, в очите на Уилборн все пак прочетох, че не беше очаквал да чуе за съществуването на свидетел на убийството на Пашаси. През всички тези месеци беше смятал, че е извън всякакво подозрение, а сега изведнъж някой си беше променил решението и той се беше озовал с единия крак в гроба. Уилборн не се сдържа и ме попита:
	— А твоят свидетел знае ли името на убиеца?
	Помислих си дали да не го излъжа, но това нямаше да ми послужи за нищо.
	— Не — отговорих аз, като избрах да му кажа друга лъжа и поклатих глава. — Знае единствено, че убиецът определено не е бил Майк Тилър или Дани Елтън. Свидетелят е съвсем сигурен.
	— За малко — каза той и се облегна назад. — Значи остават… колко? Между девет и десет хиляди мъже, които са били в затвора през онази нощ?
	— Почти всички те са били заключени или в килиите си, или в лагера до затвора.
	— Добре де, поправям се — отвърна той. — Значи остават между петстотин и шестстотин американци от мъжки пол, всеки един от които може да е убил генерала.
	— По същество, да — казах аз.
	Той се облегна още по-удобно и лицето му видимо се отпусна при мисълта, че се беше измъкнал. Не исках да се успокоява, затова реших да го притисна малко:
	— Разбира се, едно по-щателно разследване би трябвало бързо да намали броя на заподозрените до степен, с която вече може да се работи.
	— И как ще стане?
	— Всъщност не е толкова трудно, Нейт. На първо място, убиецът трябва да е бил човек, който има свободен и неограничен достъп до затвора. Второ, убиецът е знаел кога Елтън и Тилър са излезли от крилото, за да отидат до столовата да хапнат нещо. По една случайност Джун и Андреа също са си тръгнали няколко минути по-рано, за да се приберат в палатките, което е подсказало на убиеца, че теренът е чист. Сигурно е наблюдавал цялото представление в очакване на момента, в който ще нанесе своя удар. Виждаш ли до какво заключение стигаме, Нейт?
	— Не, може би трябва да ми обясниш.
	— Убиецът трябва да е човек, който е знаел всичко за съществуването, действията и навиците на нощната смяна. Той е знаел например че сержант Елтън често носи бейзболна бухалка, затова е използвал бухалка за убийството на Пашаси с мисълта, че така Елтън неизбежно ще се превърне в основен заподозрян. И е вярвал, че когато Дани и Майк излязат от крилото, той ще остане насаме с Пашаси.
	— Струва ми се, че това са все недоказани предположения. Надявам се, че не по този начин разкриваш престъпления и защитаваш клиентите си.
	— Зависи, Нейт. Понякога всичко е ясно, друг път търсиш пътя си в гъста мъгла. Много често убиецът сам си признава — или от чувство за вина, или защото се убеждава, че е неизбежно да бъде разкрит. Така всички си спестяват много време и неприятности и ние се показваме в добра светлина, затова обикновено възнаграждаваме подобна честност и откритост с намаляване на присъдата с няколко години.
	Той ме погледна мълчаливо. Колкото и да беше мъгляво, описанието сигурно му беше прозвучало като покана да направи самопризнание, каквото си беше. Ако не приемеше предложението ми, за всички щеше да стане по-трудно. Но по ирония на съдбата, ако го приемеше, нямаше да стане по-лесно. За да подкрепя предложението си, аз добавих:
	— Когато това не се случи, Нейт, ние започваме да си подхвърляме идеи, докато някоя от тях не започне да ни звучи добре, после хващаме лошия, заключваме го и изхвърляме ключа. Но в този конкретен случай, в който ни гледа целият свят и нашият заподозрян може да е извършил многобройни предумишлени убийства, има съвсем реална възможност той да се озове на електрическия стол.
	Погледнах го в очите и подчертах:
	— Доброволното самопризнание може да се окаже единственият начин да се избегне този изход.
	Той сведе очи към чинията си и аз разбрах, че се бори със себе си. После вдигна поглед и заяви:
	— Просто не е много… успокояващо, че изобщо обмисляш толкова налудничави идеи.
	— Да, Нейт, но така се прави. Започваме с откачените неща, но рано или късно някои от тях започват да изглеждат стряскащо смислени. А сега ще ти кажа нещо още по-странно. Искаш ли да го чуеш?
	— Ами…
	Реших да приема това за положителен отговор.
	— Да си представим един обещаващ млад офицер, който има амбиции, надежди и мечти за продължителна кариера в армията, но работи под ужасно напрежение и получава отвратителни оценки за работата си, защото нито един от неговите затворници не е проговорил. За да му даде възможност да поправи това впечатление, така нареченият му партньор му прехвърля Пашаси. Генералът е един от най-високопоставените военни в целия затвор. Началниците от Зелената зона непрекъснато настояват да разберат защо този човек все още не е проговорил. И нашият млад герой в продължение на няколко месеца всячески се опитва да пречупи Пашаси. След като обичайните методи не вършат работа, той се обръща към Дани и го притиска да направи необходимото — в крайна сметка е свършил работа на Ашад, — така че нощната смяна се заема да пребива затворника и накрая прилага и специалното отношение. За съжаление, никакъв резултат. Пашаси продължава да държи лекции за глупостта на войната и дори има дързостта да се оплаква, че специалното отношение не е достатъчно упадъчно за неговия вкус.
	Спрях за момент. Уилборн сякаш беше омагьосан от разказа за нещо, което си мислеше, че знае единствено той.
	— Представи си, ако обичаш, какво удовлетворение ще донесе на този млад офицер да вземе една бейзболна бухалка и да пребие затворника до смърт. Всеки удар му изглежда съвсем заслужен. В крайна сметка Пашаси е лош човек, истински злодей, който е причинил толкова много злини и е убил толкова много хора. А сега, в добавка към всичките си престъпления, той проваля и кариерата на един амбициозен млад офицер.
	Нейт Уилборн беше спрял да се храни. Беше избутал чинията си настрани, но продължаваше да държи ножа и вилицата си, като че ли не знаеше какво да прави с тях — или със себе си. Накрая каза:
	— С тази разлика, че Пашаси не беше от моите случаи. Беше на Ашад.
	— Така ли? Ще се наложи да ме извиниш. Както знаеш, майор Мери Ингъл ми е забранила да проверявам списъците със затворниците, за които са отговаряли различните офицери. А работните дневници, които сте водили двамата с Ашад, са изчезнали, разбира се.
	— Аз ти казвам, че Пашаси беше на Ашад. Затова смятам, че ако следваме твоя сценарий, най-обещаващият заподозрян е Амал Ашад. Всичко, което каза, може да се отнесе също толкова лесно към него, колкото и например към мен.
	— Определено си давам сметка, Нейт. Всъщност точно това е причината все още да не съм довел до вниманието на дирекцията нито този анализ, нито подозренията, до които води той. Не искам да хвърлям съмнения върху оценката на характера и репутацията на един обещаващ млад офицер, който може би просто се е озовал в печална близост до множество осъдителни действия.
	Уилборн вече беше впил поглед в мен като човек, който току-що е пуснал последния си долар в ротативката и знае, че шансът да удари джакпота е милион към едно, но въпреки това не може да откъсне очи от бясното въртене на символите.
	— В подобни случаи обикновено се заравям още по-дълбоко — продължих аз. — След като разбереш мотива, става много по-лесно да разбереш и кой е извършил убийството. Отговорът на въпроса „Защо?“ те отвежда направо до отговора на въпроса „Кой?“.
	— Така ли?
	— Има множество хора, с които мога да разговарям, и предостатъчно обещаващи следи, които възнамерявам да проверя. Например, като се имат предвид новите свидетелски показания и разкритията от тях, вече не се съмнявам, че ще успея да убедя някой съдия да отхвърли забраната на майор Ингъл, така че разпределението на затворниците да бъде предоставено или на мен самия, или поне на дирекцията, така че да установим със сигурност кой е отговарял за разпита на Пашаси. Нещо повече — продължих аз, — със сигурност мога да изключа Амал Ашад като възможен извършител на убийствата на майор Уайнстийн и капитан Хаузър. Мъртъвците не говорят и не извършват убийства, нали така?
	— Предполагам, че да.
	— Но дали има причинно-следствена връзка между убийството на Язид Пашаси, разкритието за действията на нощната смяна, направено от един известен репортер, и убийството на двама военни адвокати? Не знам. Ако и Уайнстийн, и Хаузър са започнали да подозират един и същ човек за убийството на Пашаси или ако и двамата са се срещнали с действителния убиец и са предизвикали у него опасения, че има риск да бъде разкрит, това със сигурност ще свърже всички убийства.
	Уилборн явно вече разбираше, че обвинението срещу него е много силно, а аз бях изброил достатъчно въпроси, за които да бъде екзекутиран. Когато най-сетне вдигна очи от чинията си, той заяви:
	— Това е много сложен случай за теб, нали?
	— Разследването на убийство винаги започва сложно, Нейт. Имаш жертва и убиец, но между задържането и присъдата има мотив, начин на действие, неочаквани свидетели, проблеми с доказателствата, съдия, адвокат от защитата и съдебни заседатели. Построяваш обвинението си малко по малко и в крайна сметка достигаш до момента, в който седемте съдебни заседатели кимат в знак на съгласие с всяка дума, която казваш. — За да подчертая последното, отбелязах: — Например аз все още не съм проверил записките и документите на майор Уайнстийн, но когато го направя, може би ще открия, че той също се е срещал с убиеца малко преди смъртта си.
	— Не съм се срещал с него — каза Уилборн, без дори да се опита да прозвучи убедително; вече беше достигнал до момента, в който продължаваше да чете от сценария дълго след като публиката си беше излязла. — Нито пък имам причина да искам да го убия.
	— Е, от ФБР могат да проверят кой заподозрян е пътувал до Колорадо и Северна Вирджиния в дните, в които са били убити Хаузър и Уайнстийн. Удивително е колко много могат да изровят с едно име и една снимка. Ако например си платил на магистрала 95 в южна посока и те имат регистрационния номер на колата, много често се оказва, че имат и снимка с теб зад волана. Ако спреш в някоя закусвалня или отседнеш в някой хотел, почти навсякъде в днешно време има камери, така че можеш да се видиш на живо. Плащанията с кредитни карти също се документират. Когато им покажеш снимка, сервитьорките и служителите от хотелите могат да си спомнят нещо. Ако си се качил на самолет, това се записва. Трябва да ти кажа, че в днешно време е много трудно да убиеш някого, без да оставиш следи. Винаги остава нещо.
	— Много добре — каза той. — Препоръчвам ти да направиш точно това. Аз съм невинен и колкото по-дълбоко се ровиш, толкова по-сигурен съм, че ще бъда оневинен.
	— Може и точно така да се окаже, Нейт.
	— Но от нашия разговор оставам с впечатлението, че имаш множество косвени доказателства, които според теб сочат към мен.
	Двамата се погледнахме в очите.
	— Да, определено ми изглежда така, Нейт.
	Той вече се беше превърнал във вълка с лапа, попаднала в стоманените челюсти на капана. Не беше успял да се измъкне от него, колкото и да се беше дърпал. Е, трябваше да се опита за последен път.
	— И все пак всичко, което чух, ми звучи като косвено доказателство. Не можеш да осъдиш някого с косвени доказателства. Нито един военен съд няма да издаде присъда на базата на нещо толкова условно и несигурно.
	— Не е съвсем така, Нейт. В действителност съм изпращал много хора в затвора на базата на косвени доказателства и нищо друго. Върховният съд ги признава за валидни. Съвсем не е толкова трудно, колкото си мислиш. Като се има предвид всичко, което съм изровил дотук, както и обещаващите следи, за които говорихме, не се съмнявам, че мога да назова убиеца. До утре или най-късно вдругиден очаквам да разполагам с достатъчно доказателства, за да предам разследването на съответните власти и да поискам да бъде извършен арест.
	Оставих една банкнота от петдесет долара на масата и заявих на Нейт:
	— Сега наистина трябва да тръгвам. Вече е късно, а аз трябва да се прибера пеша до апартамента си в Хайленд Фолс.
	— Мога да те закарам — предложи той. — Колата ми е на паркинга.
	— Благодаря ти, капитане, но имам нужда от чист въздух — засмях се аз. — Партнър Лейн не е далече. На първото кръстовище след портала вдясно, а после нагоре по хълма до къщата на върха.
	Изправих се и погледнах Нейт Уилборн. Очите ни се срещнаха за момент и аз видя точно онова, което очаквах да видя — не беше успял да се измъкне с дърпане от капана, а вече беше изпуснал момента да си прегризе лапата и да избяга. Оставаше му само една възможност. Беше дошъл моментът да изяде ловеца.
	Вместо да се сбогувам с него, аз казах:
	— До скоро виждане.


>	33

	Излязох през главния вход и бавно се отправих надолу по улицата, която водеше към портала. Всичките ми сетива бяха изострени. По права линия разстоянието между хотел „Тейър“ и къщата под наем на Партнър Лейн сигурно беше около четиристотин метра; за един пешеходец обаче сигурно беше по-скоро километър и двеста метра. С други думи, Нейт Уилборн разполагаше с най-много петнайсет минути, за да ме убие.
	Начин на действие. Човекът е същество с установени навици — както за начина, по който си обува панталона сутрин, така и за начина, по който решава да убие друго човешко същество. Нейт Уилборн беше убил един човек с бейзболна бухалка, друг с кола и трети с нож. Трите оръжия бяха различни, както и мястото, времето и подборът на жертвите. Но по същество в трите убийства имаше нещо забележително еднакво. Заблуда. Уилборн ги беше организирал така, че да заблуди разследването, като в единия случай беше насочил подозренията към друг човек, във втория се беше скрил зад привидната случайност на една смърт без свидетели, а в последния беше оставил на местопрестъплението следи, предназначени да оставят впечатлението, че убийството е дело на побъркан джихадист в търсене на възмездие.
	Но и в трите случая той беше подбрал момента и мястото така, че да избегне свидетели.
	Начинът на действие е един от факторите, които се използват в съдебната зала за доказване или отхвърляне на дадено обвинение в зависимост от това дали работите за прокуратурата, или защитавате клиента си. В този случай смятах, че миналите действия на Нейт могат да послужат като план за намерението му да ме убие.
	Бележката, която бях изпратил в стаята му снощи заедно с вечерята, беше предизвикателство и предупреждение, но най-вече беше покана да се замисли дали да не ме убие. Защото, ако се разгледаше начинът, по който беше извършил и трите убийства, ставаше ясно, че Нейт Уилборн е организиран човек. Той планираше предварително, така че аз му бях дал достатъчно време да подготви атаката си. Прибягваше до заблуда, за да прикрие следите си. И използваше принципа на изненадата — това със сигурност беше свършило работа при Хаузър и Уайнстийн, но нямаше да му помогне при мен.
	Можех да предположа, че Уилборн няма да се опита да ме убие на територията на академията, защото улицата във военната база беше добре осветена и се виждаше от портала.
	Докато излизах, военният полицай на пост ми отдаде чест.
	— Добър вечер, господин подполковник.
	Аз също му отдадох чест и отвърнах на поздрава му.
	— Добър вечер.
	Продължих все така бавно. Изминах късата пресечка до уличната табела, на която пишеше Партнър Лейн, и завих надясно по улицата, която щеше да бъде неговото ловно поле. В лявата си ръка стисках амулета, който ми беше дал Тери О’Райли; дясната беше пъхната в джоба.
	Забавих крачка за миг, когато чух зад гърба си как военният полицай на портала подвикна на друг пешеходец, който преминаваше покрай него:
	— Приятна вечер, сър.
	Продължих да гледам право напред, към върха на стръмното възвишение с нашата къща, в която Катрин и Имелда сигурно вечеряха или обсъждаха делото. Улицата беше малка, в още по-малък град, така че нямаше никакво движение. Осветлението беше оскъдно и между отделните лампи имаше големи разстояния, потънали в сенки. От двете страни се редяха стари къщи с тесни пролуки помежду им. Мислех си, че Уилборн ще ме атакува отдясно; нямаше да рискува да го забележа, като пресече от другата страна на улицата. Затова продължих да гледам надясно, докато се изкачвах по хълма.
	Вече бях почти на върха, когато си помислих, че може би съм сбъркал. Може би Уилборн се беше отказал. Може би беше излязъл от ресторанта на хотела, беше освободил стаята си, беше скочил в колата и се беше опитал да избяга. Това щеше да бъде най-умното нещо, което можеше да направи, а Уилборн определено беше умен.
	И едва ли не бях започнал да се отпускам, когато от тъмното пространство между две къщи изскочи човек. Завъртях се надясно и вдигнах лявата си ръка точно навреме, за да посрещна удара на металната бейзболна бухалка, с която беше замахнал с всичка сила срещу мен. Ударът беше тежък. Прониза ме остра болка, но в същия момент усетих и прилив на адреналин. Измъкнах от десния си джоб пистолета .45 калибър, напълно зареден, с патрон в цевта и вдигнат предпазител. И точно когато Уилборн замахна за втори път с бухалката, но преди да успее да я стовари отново, аз се прицелих и за част от секундата очите ни се срещнаха. Видях как неговите се разшириха при мисълта, че не аз, а той ще умре всеки момент, после натиснах спусъка и изстрелях един куршум в лицето и още шест бързи куршума в гърдите му.
	Този калибър е бил разработен за американската армия в началото на двайсети век в отговор на войната във Филипините и заплахата от страховитите воини от племената моро, които влизали в битка в състояние на наркотично опиянение и дори не усещали куршумите от малокалибрените оръжия, а продължавали да нанасят удари със своите мачетета. Пистолетът с такъв калибър не е особено точен. Тъй като куршумите са твърде големи, те не летят с особено висока скорост. Но на близка дистанция е идеалното оръжие за убиване на хора. Първият куршум улучи Нейт Уилборн право в лицето. Следващите шест, които вкарах в гърдите му, го събориха на асфалта.
	Наведох се и проверих пулса му. Нямаше и следа от такъв. Изправих се, стиснах амулета в лявата си ръка и зачаках началник О’Райли и неговите хора да дотичат при мен.


>	34

	Заедно с Тери О’Райли се появиха няколко представители на местната полиция и цял куп военни полицаи от академията, които се заеха да се въртят на местопрестъплението, без да имат конкретна причина за това. На всяко място, където са застреляли някого, веднага става като полицейско събрание.
	Представителите на местната полиция се опитаха да наложат авторитета си, но тъй като и убиецът, и трупът бяха облечени във военни униформи, това беше безнадеждно и военните следователи бързо ги изтикаха в периферията. Академията беше основната причина за самото съществуване на населеното място, да не говорим за най-големия работодател в него, така че малко приличаше на положението на Ватикана в Рим — властта и влиянието й официално свършваха до портала, но Бог и федералното правителство си имаха свои собствени правила.
	Седях на задната броня на линейката, която беше пристигнала — стандартна процедура, имаше застрелян човек. Но след като парамедиците хвърлиха един поглед на трупа на капитан Нейт Уилборн, те веднага разбраха, че той няма да има нужда от медицинско лице, а от погребален агент, така че пренасочиха цялото си внимание към лявата ми ръка.
	Единият от тях ми съобщи:
	— Без рентгенова снимка не мога да кажа със сигурност, но очевидно имате фрактура на лъчевата кост, а освен това предполагам, че лакътната ви кост също е контузена.
	Тъй като не си носех речник на медицинските термини, нямаше как да разбера какво ми говори, но ако се съди по пулсиращата болка в лявата ми ръка, сигурно беше счупена. Мъжът внимателно я фиксира с превръзка през рамото и ме посъветва да не я движа и веднага да отида в болницата.
	След като се убедиха, че животът ми е вън от опасност, О’Райли и още един тип с евтин костюм веднага дойдоха при мен, за да ме разпитат. О’Райли започна с убедителна демонстрация на хладен професионализъм.
	— Майко мила… Имам предвид, майко мила. Първо си му отнесъл главата. А после си изстрелял още шест куршума в шибаното му сърце. Голяма работа… Майко мила.
	Описанието на действията ми беше доста точно, макар че майка ми определено нямаше нищо общо. Затова кимнах.
	— Не си ли чувал шибания израз „прекомерна сила“? Ти си бил на по-малко от метър и половина от него. Един куршум от оръдието, което носиш, щеше да бъде предостатъчен да го спре. Майко мила. Защо продължи да стреляш?
	Изкушавах се да му кажа, че не задава правилния въпрос. Трябваше да ме попита защо бях спрял да стрелям, така че в пълнителя ми беше останал още един патрон. В пълнителя на пистолета ми има седем патрона и още един в цевта. Аз съзнателно бях оставил един за резерва, ако първите шест не свършат работа. Французите го наричат coup de grace, елегантна фраза за не толкова елегантното доубиване на човек, който е оцелял след екзекуция. За щастие, куршумите ми бяха попаднали в целта, така че не ми се беше наложило да разбера дали наистина съм толкова студенокръвен.
	— Той не се замисляше за прекомерната употреба на сила, началник, така че и аз не го направих — казах аз. — Беше тъмно. Не знаех дали съм го улучил.
	— Глупости. Пълни глупости. От такова разстояние нямаше как да го пропуснеш. Изглежда ми като някакво лично отмъщение.
	— Аз почти не го познавах.
	— Глупости.
	Продължих да гледам право пред себе си.
	— В какви отношения бяхте с жертвата?
	— Той беше един от свидетелите на процеса. Срещнахме се един-два пъти, за да уточним някои моменти от показанията му.
	— Още глупости — отсече О’Райли.
	Не отговорих.
	— В защита на твоя клиент ли трябваше да свидетелства или срещу нея?
	— Ако намекваш, че съм готов да убивам свидетели на защитата, за да влияя върху изхода от процеса, в това дело участват толкова много свидетели на обвинението, че няма да се съберат в пет морги. Този намек е обида за собствената ти интелигентност, началник.
	— Кога се срещнахте за последен път?
	— Преди по-малко от един час. Вечеряхме заедно. В хотел „Тейър“. Аз се прибирах пеша към нашата къща, когато той ме нападна.
	— Така ли? И какво си казахте толкова, че реши да те убие?
	— Беше приятна, тиха вечеря. Разговаряхме приятелски. Попитай персонала в ресторанта.
	— Искаш да кажеш, че нямаш никаква представа защо се е опитал да те убие?
	— Не мога да чета мисли, началник.
	— И аз не мога, мамка му. Защото си му пръснал мозъка.
	— Ако трябва да предположа, сигурно не обича адвокати — казах аз.
	— Напълно го разбирам — отговори съвсем искрено О’Райли.
	— При дадените обстоятелства според мен трябва да го смятате за заподозрян за убийствата на капитан Хаузър и майор Уайнстийн — подсказах му аз. — Заедно с ФБР трябва да се опитате да разберете дали Уилборн е бил в Колорадо в деня, в който е бил убит Хаузър, както и в района на Вашингтон, когато е бил убит Уайнстийн.
	— Без майтап? И сам вече се сетих. — О’Райли се наведе към мен и предупредително каза: — Нека да ти дам един добър съвет, адвокат Дръмънд. Макар че на пръв поглед прилича на самозащита, това определено е нещо друго.
	— Не разбирам какво имаш предвид, началник.
	— Тогава нека ти го кажа по-ясно. Преди няколко часа ти се измъкна от охраната си, на което може да се гледа и като на отърваване от евентуални свидетели. Защо разкара моите момчета?
	— Не бяха ли с мен?
	— Не ми пробутвай тия, подполковник. Знаеш какво направи. Първо ги накара да те гонят през базата, а после и във всички онези магазинчета в градчето, в които влизаше и излизаше на бегом.
	— Началник, не мога да нося отговорност за некомпетентността на твоите агенти — казах аз и поклатих глава. — Мислех, че ми пазят гърба. Нямаше как да знам нещо друго.
	О’Райли се върна към любимото си заключение и заяви:
	— Глупости.
	— Ти сам каза, че са способни момчета, които ще ме следят, без дори да ги забележа.
	О’Райли разпозна собствените си думи и очевидно не остана доволен от факта, че ги запратих обратно в лицето му. Той стисна зъби, а ръцете му се свиха в юмруци.
	— Изкушавам се да ти сложа белезници и да те завлека в участъка, където ще можем да продължим този разговор в по-подходяща обстановка.
	— При обичайни условия наистина щеше да бъде вариант за действие, началник. Но жертвата е застреляна извън военната база, в Хайленд Фолс, където нито ти, нито армията имате юрисдикция да ме разследвате или да повдигате обвинения срещу мен. А ако направиш и една крачка с намерението да ме задържиш, ще повдигна обвинения срещу теб за нападение и отвличане на висшестоящ офицер.
	Той не отговори нищо, защото нямаше какво да спечели. Но моите думи му напомниха, че се беше сблъскал с най-страшния кошмар на всеки служител на закона — заподозрян, който е и адвокат. Все пак О’Райли си беше ченге, така че нямаше как да се въздържи да не нанесе един последен удар.
	— Това не е краят, подполковник. Военната дирекция за криминални разследвания ще осигури максимално съдействие на местната полиция.
	— Свърши ли? — попитах го аз. — Трябва веднага да отида в болницата.
	О’Райли беше добър човек, така че не ми доставяше удоволствие да се отнасям с него по този начин. До този момент инстинктите му не го бяха подвеждали и почти винаги беше разбирал какво се случва в действителност.
	Горкият Нейт Уилборн се беше забъркал в нещо много по-голямо от всичко, което можеше да възприеме той. Както вероятно и всеки друг. В Ирак беше убил човек и беше предизвикал скандал, а тук беше убил още двама военни адвокати в опит да прикрие онова, което беше направил там. И междувременно беше стигнал до положение, в което изходът от цялата война зависеше от това дали ще бъде разкрит или не. Три хиляди мъже и жени вече бяха дали живота си за тази кауза; десетки хиляди други бяха изгубили крайници, други части от тялото си или разума си. Не ми изглеждаше нито честно, нито справедливо след всичко, за което се бяха сражавали и за което бяха пожертвали толкова много, единственият шанс за победа да бъде съсипан от един капитан, който се беше притеснил от лошите оценки за професионалното си представяне и беше решил да си го изкара на един упорит иракски затворник.
	И все пак изпитвах някакво съчувствие към Нейт Уилборн. Той доброволно беше напуснал прохладните зелени предградия на Бостън, за да се озове в най-ужасната дупка на Земята, в една истинска лудница по средата на една страна, която не разбираше, и една война, която може би също не разбираше напълно. Всички около него начело с Амал Ашад, Дани Елтън и останалите от нощната смяна бяха започнали да губят разума си. Никой не биваше да се изненадва, че Нейт Уилборн също беше прихванал нещо от тази лудост.
	Но след като установих, че Нейт Уилборн беше убил генерала и двамата военни адвокати, си дадох сметка, че всъщност няма начин да бъде арестуван и съден, без да се разкрие инсценираната смърт на Амал Ашад и истината за онова, което в действителност се беше случило в „Ал Басари“ — и по този начин да се провали единственият шанс да бъде спечелена тази война.
	Истината беше, че аз бях произнесъл присъдата над Нейт Уилборн в собствената си глава и след това го бях манипулирал до положение, в което да не вижда друг изход, освен да ме убие. Разговорът ни на вечеря беше като репетиция за начина, по който всеки способен прокурор щеше да го представи във Военния съд; аз му разказах как щяха да опишат действията му и какви доказателства щяха да приведат за тях. На свой ред Уилборн ми беше разкрил какви алибита и лъжи щеше да се опита да използва, за да прикрие вината си. Но защитата му беше слаба. В нея имаше достатъчно пукнатини, през които да се прокара присъда „виновен“, и според мен той си даваше сметка за това.
	В края на краищата аз съм добър адвокат и със сигурност направих всичко по силите си, за да му помогна да достигне до тази мисъл. Разбира се, дадох му и шанс да се предаде и да се опита да се споразумее за по-лека присъда, както щеше да направи всеки добър правист или полицай на мое място. Но ако трябва да бъда честен със себе си, си давах сметка, че той никога няма да приеме подобно предложение. Вече знаех, че той хладнокръвно беше убил двама души, за да прикрие престъпленията си, и че не беше направил нищо, за да защити петима американски войници, изправени на позорния стълб и обвинени в престъплението, което беше извършил самият той. Така че бях сигурен, че той заслужава да умре, и не се съмнявах, че за всички замесени ще бъде най-добре да натисна спусъка и да му пръсна мозъка.
	А О’Райли беше прав и за нещо друго. Нямаше да е трудно да се прицеля така, че само да осакатя или да обезвредя Нейт Уилборн с моя 45-и калибър. Но О’Райли грешеше. Защото аз дори не си бях помислил да го направя.


>	35

	Полицаите от Хайленд Фолс записаха показанията ми, но тъй като не бяха информирани за процеса срещу обвиняемите от „Ал Басари“, нямаше какво друго да направят, освен да ме пуснат с обичайното предупреждение да остана във връзка с тях, докато не приключат със случая.
	Трябваше да отида на лекар, за да се погрижи за ръката ми, но първо аз трябваше да се погрижа за главата си, така че излязох обратно на главната улица и влязох в първото питейно заведение, което се казваше „Саут Гейт“. Барът беше едва на няколко метра от академията и обзавеждането беше интересен микс от ирландски сувенири и военни аксесоари. Повечето емблеми на различни военни части ми бяха познати.
	По всички стени бяха окачени снимки на войници и офицери, изпратени в Ирак или Афганистан, макар че на някои от снимките не можеше да се различи къде точно. Всеки заслужава да има родно място, но за войниците, които живеят като скитници, и един бар може да свърши работа. Някои от лицата на снимките бяха достатъчно възрастни, за да имат бръчки; повечето обаче изглеждаха млади, нетърпеливи и недокоснати от старостта, разочарованието, скръбта или смазващата загуба на всички илюзии. Не си спомням някога да съм изглеждал толкова млад, изпълнен с идеали и свободен дух. Лицето, което виждам тези дни в огледалото, със сигурност разказва друга история — изглежда поизносено и насила лишено от наивността и невинността, които се четяха по него в деня, в който положих клетва да защитавам с оръжие в ръка Конституцията на Съединените щати.
	Настаних се в едно сепаре в най-тъмния ъгъл на бара и се заех да отпивам от скоча и да затъвам в мрачните си мисли, като от време на време вдигах поглед към лицата по стените. От лявата ми страна имаше увеличена фотография на усмихната симпатична млада жена в камуфлажна униформа, която много приличаше на Джун Джонстън. Беше руса, в отлична форма, с открито и привлекателно лице — реклама за модерната армия, която превръща кралицата на абитуриентския бал в хладнокръвен убиец. На камуфлажната униформа имаше лейтенантски пагони, което вероятно означаваше, че беше излязла от фабриката за офицери на няколкостотин метра от мен. Питах се какво я отличаваше от Джун, Лидия или Андреа, като се остави настрана това постижение.
	Момчета и момичета. Поотделно с тях няма проблеми, но когато ги затворите заедно в тясно пространство, получавате еквивалент на динамит или пластичен експлозив с нестабилен взривател. В армията въпреки всички правила и авторитарни началници сексът е като смъртоносния криптонит за Супермен. Можете да заповядате на мъжете и жените да не обръщат внимание на цвета на кожата си и дори на сексуалната си ориентация и в общия случай ще има ефект. Но да се опитате да заповядате на момчетата и момичетата да не се чукат помежду си е все едно да забраните на сьомгата да плува нагоре по течението.
	Съдбата и обстоятелствата бяха изпратили в „Ал Басари“ петима военнослужещи — петима уникални индивиди, които бяха влезли в армията вече оформени от житейския си опит и собствените си неврози, патологични характеристики и психологически белези. И в крайна сметка те се бяха открили и бяха потеглили заедно на едно пътешествие към сърцето на лудостта.
	Това не биваше да се случва, не и в тази армия, която се гордее със своята дисциплина, ред и непоклатими идеали за равенство между хората. Но въпреки това се беше случило и аз се питах какво може да се направи, за да не бъдат освобождавани демоните им или поне да се даде на ангелите някакъв шанс да се преборят с мрака в техните души.
	Истината е, че една армия не е нито по-добра, нито по-лоша от обществото, сред което се набира личният й състав. Нашата нация е велика, както и обществото, което образува нейната основа, и от това се получава една велика армия. Но от време на време се случва в нея да се промъкне и някое изключение и тогава всички се озоваваме в калта.
	Войната не ни променя, но се процежда през пукнатините в нашата броня и безпогрешно открива слабостите на човешката душа, които вече съществуват под нея. Амал Ашад, Нейт Уилборн и останалите от нощната смяна не бяха обречени да направят онова, което бяха направили, но онези, които трябва да предотвратяват подобно поведение, не се бяха намесили навреме.
	След петия скоч извадих мобилния си телефон и визитната картичка, на гърба на която Томас Бърнхарт ми беше надраскал личния си номер с характерния си ситен почерк.
	Когато вдигна телефона, той се представи. Отговорих му със същото.
	— Разкри ли убиеца? — попита ме Бърнхарт, без да губи време.
	— Да.
	— Добре. Кой е убиецът на генерал Пашаси?
	— Вие. Американското правителство. Всички, които можеха да предотвратят това убийство, но не го направиха.
	— Какво говориш, подполковник? Да не си пил?
	— Пих, но съвсем недостатъчно. Вие сте изпратили армията да спечели тази война, без да й осигурите нужните хора и оборудване, за да свърши работата си както трябва. Онзи затвор е бил кошмар, истинска катастрофа. Недостигът на персонал в него е бил толкова скандален, че офицерите и сержантите, които са го управлявали, не са имали никакъв шанс. Вътре е царял пълен хаос и всеки човек се е опитвал да върши работата на десетима. Нямаше нужда да се стига до този скандал, но вие сте направили така, че да стане неизбежен.
	От другата страна на линията настъпи мълчание. Когато заговори отново, Бърнхарт изръмжа:
	— Не съм длъжен да слушам пиянското ти бръщолевене, Дръмънд.
	— Утре сутринта може и да е така, но тази вечер ще слушаш всичко, което имам да ти кажа, иначе утрешният ден може да се окаже последният на този президент в Белия дом. Достатъчно ясно ли се изразих?
	Той се замисли, после каза малко по-меко:
	— Виж, разбирам какво ми казваш, но тази война е особено непопулярна сред американския народ. Конгресът е раздвоен по отношение на смисъла от нея. Федералният бюджет вече се намира под непоносимо напрежение…
	Бърнхарт продължи с дълга реч за всичко, което бяха принудени да понасят той и неговият началник и заради което не можеха да си свършат работата както трябва. Оставих го да си говори, защото той беше адвокат, а на адвокатите това им е работата.
	Но в първия момент, когато спря, за да си поеме дъх, аз се намесих:
	— Майната й на политиката. Войникът в окопа не е там, за да защитава задника на твоя президент или да осигури преизбирането му. Той рискува живота и крайниците си и единственото, което очаква от вас, е да му осигурите всичко необходимо, за да победи. И само защото ти и твоят президент не успяхте да направите това, тази вечер загина още един американски войник.
	Той реагира малко хладно на новината.
	— Така ли? За кого говориш?
	— За капитан Нейт Уилборн. Офицер от разузнаването. Водещ разпити в затвора в Ирак.
	— Защо е загинал?
	— Защото е убил Пашаси, изпратил е снимките на един репортер и се е опитал да прикрие тези престъпления, като е убил двама способни военни адвокати.
	— А, разбирам — каза той и помълча малко. — Как е загинал?
	— Аз го убих.
	— О — възкликна Бърнхарт.
	— Но ако се интересуваш от конкретната причина за смъртта, сигурно е бил куршумът, който отнесе по-голямата част от главата му, макар и да не изключвам вероятността да са били другите шест, които пуснах в сърцето му, така че да спре да бие. Съдебният лекар ще разбере със сигурност. Ще те държа в течение.
	— Имаш ли някакви проблеми? Има ли някакви, хм… усложнения от смъртта му?
	Вместо да коментирам настоятелната му тревога от по-нататъшни скандали, аз попитах:
	— Готов ли си да чуеш условията на сделката?
	— Ами… да, нека да ги чуем.
	— Първо трябва да се обадиш на генерал Фистър, председателя на Военния съд. Кажи му да одобри молбата ми незабавно да бъда отстранен от този случай.
	— Нали каза, че ще се откажеш от случая само ако не можеш да оневиниш клиентката си за убийството на Пашаси? Сигурен ли си, че искаш да го направиш?
	— Въпреки всички правила на професионалната етика, които вече наруших, не мога да пазя тайни, които могат да смекчат или елиминират вината на жената, която защитавам, Бърнхарт.
	— Разбирам. Е, щом си сигурен… — Той помълча, вероятно объркан от споменаването на професионалната етика. — Но внимавай как ще формулираш тезата на защитата. Не бива да споменаваш нито Ашад, нито как се е стигнало до смъртта на Уилборн.
	— Нито съм ти искал съвет, нито имам нужда от него, Бърнхарт. Мисля, че тази вечер показах достатъчно ясно, че добре знам как трябва да пазя задника на твоя президент.
	Той не отговори, но нямаше как да пропусне или да не обърне внимание на онова, което му казвах в действителност. Аз бях убил човек, за да запазя в тайна случилото се в „Ал Басари“. Истината щеше да бъде погребана заедно с Уилборн.
	— Добре тогава — каза той и се прокашля. — Има ли някакви други условия?
	— Да предложите на всички обвиняеми, с изключение на сержант Елтън, едногодишна присъда и уволнение без почести вместо позорното уволнение, което ги заплашва. Не ме интересува какво ще получи Елтън. Каквото и да е, няма да бъде достатъчно.
	— Господи… Шегуваш ли се?
	— Ако държиш да чуеш нещо смешно, пусни си телевизора утре сутринта, за да видиш каква пресконференция ще дам. Кажи и на твоя началник да си го пусне.
	— Господи, Шон, нека бъдем реалисти. Една година? Пресата ще изяде президента. Иракчаните ще поискат да ни избият до крак. Само една година — след всичко, което са направили онези хора? Целият свят ни гледа. Не можем… имам предвид, че е просто…
	Реших да прекъсна пелтеченето му.
	— Хората ще забравят за Лидия и нейните приятели, след като кажа на пресата онова, което знам.
	Настъпи кратко мълчание.
	— Ами… мога да се опитам.
	— Не искам да се опитваш. Искам да го направиш.
	— Добре, разбрах.
	Не се случва много често да имате възможност да заповядвате на дясната ръка на президента и аз може би никога повече нямаше да имам този шанс — както и шанса за повишение в полковник или шейсет дни платен отпуск, — но човек трябва да знае кога да спре.
	— Една година — повтори той, все едно този срок продължаваше да му се струва зашеметяващ. — Мислиш ли, че адвокатите им ще приемат подобно предложение?
	Бърнхарт беше адвокат и нямаше нужда да му го обяснявам, но аз отговорих:
	— Пуснете им онзи запис, който пуснахте на мен.
	— Да… сигурно ще свърши работа.
	По линията настъпи мълчание. Опитах се да си представя лицето му в този момент — сигурно се усмихваше толкова широко, че не можеше да говори. На сутринта щеше да влезе с бодра стъпка в Овалния кабинет на началника си, за да го увери, че със споразумението с Ашад всичко е наред, и да го посъветва да подпише заповедта, с която да осигури победата в тази война.
	Накрая мълчанието беше нарушено и Бърнхарт заяви:
	— Слушай, Шон. Давам си сметка, че това не беше най-благоприятният начин, по който можеха да започнат нашите отношения, но ти наистина ме впечатли с работата си по този случай. И с начина, по който се справи с него. Бих искал да работиш за мен.
	Не отговорих.
	— Ще бъде глупаво от твоя страна да не се замислиш сериозно за предложението ми — продължи той. — Говорим за Белия дом и за шанса да оставиш нещо след себе си. Ще бъде добре за кариерата ти.
	— Ще си помисля — казах му аз и прекъснах връзката.
	После отидох до бара, където си поръчах още един последен скоч. Изпих го на един дъх, излязох навън и отидох да си разбия сърцето.


>	36

	Когато се прибрах в къщата, която ни служеше за офис през последната седмица, Катрин ме чакаше на вратата. Беше скръстила ръце на гърдите си, а по лицето й се четеше безпокойство. Погледът й се спря на превръзката на ръката ми.
	— Добре ли си?
	— Никога не съм се чувствал по-добре.
	— Счупена ли ти е ръката?
	— Трябва да видиш другия — отговорих аз с най-мъжествения тон, на който бях способен.
	— Хората на О’Райли ни казаха, че си участвал в някакъв конфликт. Казаха, че си убил човек.
	— Все пак той се опита да ме убие пръв.
	— Как? И по-важно, Шон, защо искаше да те убие?
	— С бухалка — отговорих аз, макар и не съвсем напълно. Тя ме изгледа с недоумение.
	— По същия начин, по който е убил генерал Пашаси. За капитан Хаузър и майор Уайнстийн е използвал други методи, но искаше да убие мен по същата причина, поради която е убил тях.
	— И каква е тази причина?
	— Нямам представа — излъгах аз. — Очевидно се е побъркал, след като е бил на война. Превърнал се е в социопат. Аз се прибирах насам, а той изскочи от тъмното с бухалката си. Просто превъртя.
	Информацията беше много и нова и трябваше да я възприеме наведнъж; отначало Катрин изглеждаше зашеметена, но винаги беше съобразявала бързо, така че скоро видях как започнаха да се въртят зъбчатите колела в главата й. А в нейния случай това винаги беше опасно. Както вече казах, тя притежаваше свръхестествена способност да чете мислите ми.
	Преглътнах тежко и продължих:
	— Катрин, налага се да те уведомя, че се оттеглих от делото. Подадох молба за освобождаване. Тръгвам си още тази вечер.
	Катрин изглеждаше шокирана. Както и наранена и объркана.
	— Не говори глупости, Шон. Знам, че усложних нещата, но това не е причина да си тръгваш. Оттегли тази молба, моля те.
	— Решението ми е окончателно, Катрин.
	— Не искаш ли да ми кажеш защо? Вярвам, че ми дължиш обяснение.
	— Ти нямаш нужда от мен — извърнах поглед аз. — Имам доверие в теб, Катрин.
	В очите й вече напираха сълзи. Устните й трепереха. Самият аз не се чувствах особено сигурен и знаех, че трябва да приключа бързо, иначе никога нямаше да успея да го направя. Катрин изглеждаше по-красива и привлекателна от всякога. Тя направи две крачки напред и ме прегърна през раменете.
	— Ако е заради Нел, нека да поговорим — каза тя и ме притисна по-силно. — Не искаш ли поне да останеш, за да чуеш кого съм избрала?
	Катрин се опита да улови погледа ми, но за мой късмет, неуспешно.
	— Трябва да се омъжиш за Нел. Той е чудесен човек и те обича. Заслужаваш живота, който може да ти даде.
	— Не ме интересуват проклетите му пари, Шон.
	— Знам. Просто не съм подходящ за теб.
	Тя отстъпи една крачка и сведе очи към пода. Гласът ми прозвуча малко по-рязко, отколкото исках.
	— Кажи на Имелда да ми приготви багажа и да го изпрати в апартамента ми в Арлингтън.
	Наведох се и целунах Катрин по челото. Тя не откъсна очи от земята дори когато затворих вратата зад гърба си.
	Във вените ми течеше твърде много скоч, за да мога да шофирам законно или безопасно обратно до Вашингтон, затова реших да се възнаградя с една нощ в хотел „Тейър“, където бях отсядал заедно с баща ми преди толкова много години. Щях да спя до късно, а после да взема кола под наем. Може би дори щях да поискам да ми дадат някой приус. И да го пиша на сметката на Нелсън. Все пак ми го дължеше.
	Докато влизах в базата през портала, вдигнах поглед и видях герба на „Уест Пойнт“, издялан в камъка — същия герб, който баща ми носеше на пръстена си. „Дълг, чест, родина“, три прости думи, които са отпечатани в сърцето, ума и в самата душа на всеки мъж и жена, завършили военната академия.
	Според мен това е страхотен девиз и за цялата армия, но е и предупреждение за риска, който поема всеки, който се закълне в него, защото дългът е безграничен, а родината и армията изискват много от онези, които са готови да носят тяхната униформа. В замяна на цял живот ниско заплащане, скапани жилищни условия, непрекъснато местене, авторитарни, често ирационални началници и неимоверни лишения — както физически, така и емоционални. Армията иска от вас единствено винаги да бъдете готови да изпълните дълга си дори когато се изисква голяма лична саможертва.
	Но ако се замислите, никой мъж или жена — или поне никой с всичкия си — няма как да знае какво ще поискат от него или нея, докато вече не е твърде късно и не може да се върне назад.
	Може би двамата с Катрин щяхме да изградим прекрасен живот заедно. Тя е красива жена, стимулиращ и очарователен партньор и винаги ме държи във форма, макар че последното можеше да създаде и много проблеми. Поне децата ни щяха да имат голям шанс да изглеждат добре.
	Мисля, че я обичам, и повярвах на думите й, когато тя ми каза същото; това винаги е добра отправна точка. Но ние сме твърде различни в много други отношения и може би тези разлики, колкото и да се бяхме опитвали да ги преодолеем, щяха да доведат до катастрофа.
	Като цивилен адвокат Катрин разполага с лукса да прави нещата така, както иска. Затова я обичам и се възхищавам от нея. Тя не е светица, но се радва на свещеното право никога да не допуска компромиси с вярванията, идеалите и принципите си.
	Но това, както казах, е истински лукс. Един войник, който е и адвокат, понякога трябва да реши кое стои на първо място — да се държи като войник, който се подчинява на вековната заповед винаги да побеждава във войните, водени от неговата родина, или да се държи като истински адвокат, който е положил клетва да поставя интересите на клиентите си над всичко друго. Защото да уважи едното означава да измени на другото.
	Ето защо нямаше начин да продължа да работя по нашето дело — или да остана с Катрин — след онова, което бях направил току-що. Аз бях укрил едно престъпление, бях убил човек, за да потуля тази тайна, и току-що бях сключил сделка за изхода на делото. Знаех, че Катрин никога няма да го разбере, както и че не бива да се опитвам да я накарам да го разбере.
	Колкото до Лидия, Джун, Андреа и Майк, една година със сигурност беше по-малко от онова, което заслужаваха заради всичко, което бяха направили там. Но независимо колко грешно беше тяхното поведение те бяха на фронта и бяха отишли там по собствено желание, което трябваше да се има предвид. Не биваше да забравям да напомня на Бърнхарт да не ги слагат в един и същ затвор.
	Работата с ЦРУ ми беше харесала, но още преди началото на този случай вече бях усетил, че тази глава от живота ми отива към своя край. И без това с хората от Лангли никога не си бяхме допадали особено. Те живеят в света на сенките, но въпреки това винаги успявам да изгоря на слънцето, когато съм покрай тях. Както и военните, те са страхотни хора и страхотни патриоти и американският народ би трябвало да им благодари за всичко, което правят за нашата сигурност. Не съм сигурен, че ще справят по-добре без мен, но за себе си знам, че ще се справя по-добре без тях.
	Във всеки случай, работата в Белия дом може да се окаже забавна. Ако не друго, поне ще мога да заповядвам на Филис. А това определено ми изглежда привлекателно.


>	Благодарности

	Дълбоко съм признателен на всички, които ми помогнаха за тази книга, особено на Алън Търкъс, който купи правата върху ръкописа и с когото се работеше толкова приятно; на Кърсти Егердал, на която беше възложена неблагодарната мисия да надзирава всеки етап от производството и която се справи толкова вещо и внимателно; на Шарлот Хършър, която извърши редакторското чудо да я направи възможна и — надявам се — приятна за четене; и на Шери Дитрих, която се справи толкова блестящо с коректорската работа. Това беше първата ми книга с този изключителен екип и преживяването беше толкова приятно, че искрено се надявам да има още много такива. Както обикновено, благодаря и на Люк Джанклоу и Клер Дипъл — моите агенти, приятели и любими съзаклятници.
