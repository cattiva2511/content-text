	Когато по линия на интернационалния обмен на издателския гигант „ТОР“, създател на писателския кръг „Амра“, ми предложиха за издаване в България най-новите произведения за Конан Варварина, бях доста затруднен. От една страна, пазарът у нас е доста свит, оредялата читателска аудитория — обезверена и претенциозна, а конкурентните издателства бълват качествена и добре оформена продукция. Прегледах предложените ми заглавия и вниманието ми веднага бе привлечено от името на Тойо Йокугава. Японското фентъзи ми бе непозната, екзотична и доста примамлива за изследване територия. Зачетох книгата и останах очарован от нея. Стилът на автора е изчистен и импулсивен, като същевременно внася оживление и свеж полъх на нещо наистина ново в Хайборейския свят на Конан. Традициите на Хауърд са спазени до най-малка подробност, бойните сцени са описани с прецизността на истински познавач.
	Реших да науча повече за автора. Оказа се, че той е съвсем млад — на двадесет и четири години, и живее и твори в САЩ. Освен с белетристика се занимава и с поезия и музика. Участвал и в сценарния екип на новия филм за Конан, който ще излезе всеки момент по екраните. Освен това Йокугава е най-младият член на писателското общество „Амра“, редом с такива светила на фантастиката като Леон Спрег де Камп, Пол Андерсън, Джордж Р.‍ Р.‍ Мартин, Робърт Джордан и др.
	Вниквайки в натурата на автора на „Демон на отмъщението“, аз открих една доста занимателна закономерност. Подобна на големите майстори от началото на двадесети век (Хауърд Лъвкрафт, Аштон Смит и Хенри Хагард), Тойо Йокугава не се страхува да използва похватите на натурализма, абсурда и дори на хоръра. Контрастите на поведение на героите, диалектическата обреченост на сюжета да бъде интересен и същевременно непредсказуем извайват сплав от незабравимо повествование. На места лиричен, на други — натуралистичен до цинизъм, стилът на младия автор поразява специалистите с дълбочината на своите прозрения.
	Япония е известна най-вече със самураите — войни, безумно храбри и обзети от духа бушидо. Смайването на европейците при първата си среща с тези легендарни бойци е почти съизмерима с моето възхищение от творчеството на Тойо Йокугава — самураят кимериец, достойният факлоносец на фентъзито на Островите…
	По моето скромно мнение Тойо Йокугава се доближава плътно по стил и идеи до великия Робърт Хауърд и книгата му ще се хареса на българския читател.
@	Чернописец Храбър
