P>
	Мои дървета, моя зелена гора,
	смълчани предесенни клони,
	зелени все още, но тихи, с
	играещи слънчеви багри, със
	сенки преплетени, с ухание
	на първите мъртви листа —
	предчувствие за вятър и дъжд, за
	ранна слана…
	Защо аз съм човек, а вие
	дървета?
	Кои сте — въздух зелен, който
	с любов ме обгръща?
	Била ли съм някога в тази
	гора?
	Дърво била ли съм — дом за птици,
	знак по пътя на вятъра, приоблачна
	светла картина.
	Нима ни делят разстояния?
	Нима сме различни — дървета и хора,
	слова и мълчание?
	Минавам сега
	през своята участ човешка — и
	тръгвам към вас — да прозра
	тишината, да узная езика без думи.
	В края на пътя дърво ще съм — и
	тихо в листата ми високо над
	стъпките земни ще трепти и
	просветва небе.
P$
