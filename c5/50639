E>
	Ш’Маа спеше. Лежеше, положил огромната си глава върху купчина скъпоценни камъни и сънуваше. Сънуваше ярки и непредсказуеми сънища — такива, каквито само драконите умеят…
E$

>	Истинското злато

	Във всеки край и във всяко едно време от човешката история митовете и легендите са заемали съществена част от бита. Някои вероятно са възникнали просто като истории, с които хората са се забавлявали вечер край огнището или пък са служили за възпитание на децата. Други… кой знае…?
	Дълго преди появата на каквато и да е писменост, те са се предавали устно и са преминавали от поколение на поколение, несъзнателно променяни по-малко от всеки отделен разказвач. Всеки човек има своя собствена представа за важните неща в живота, за това кое е стойностно и кое представлява чиста загуба на време. За един повествовател е много трудно да бъде безпристрастен при предаването на дадена история. Всъщност, добрият разказвач се отличава именно по вложените в разказа емоции и по това колко живо успява да накара слушателите си да си представят случките, за които им говори. Разбира се, най-запалената му аудитория са децата. Те са и тези, които след години ще разказват тези истории и най-неприятното е, че с всяка изминала година, всеки човек променя начина си на възприятие на заобикалящата действителност, така че съвсем естествено се изменя и първоначалният начин на повествование, а след някое и друго поколение и самата история. Всичко това става неволно, но промяната е факт. При записването на дадени събития налице е реалната опасност от неумишлено субективно изкривяване на истината или съвсем целенасочено и пристрастно преиначаване на фактите. Така че, легендите и митовете са наистина просто това, което са, но невинаги. Случва се и истината да се намира там някъде, сред всичките тези истории и може би просто е необходимо само да повярваме в нея.
	Още от съвсем ранно детство съм имал развито въображение. Всяка история, която научех и всяка случка, за която чуех, автоматично се превръщаха в част от моя живот. Умът ми отново и отново изживяваше трудностите и приключенията, които се бяха случили преди столетия. В главата ми оживяваха картини от други цивилизации и хора, родени и израснали в съвсем други светове. Може би това бе и причината да израсна прекалено самовглъбен в себе си и някак си да не се интересувам много от живота, който течеше около мен. За мен нямаше ограничения във времето и там вътре, в моето съзнание, аз изживявах живота на други хора, в различни от моето общество и цивилизация, бит и нрави. Най-ярките истории, които са останали от моето детство са за загубени съкровища на отдавна живели народи. Именно тези митове се превърнаха в своеобразно мое хоби и до голяма степен предопределиха моя живот.
	Във възраст съм, когато един разумен човек се опитва да си отговори на някои въпроси и да намери, доколкото е възможно, истината за нещата, които го интересуват. За мен това са митовете, преданията и легендите. В моята колекция от такива, ако мога да се изразя така, съм събрал десетки повествувания. Всяко от тях съдържа в себе си велики дела, извършени от обикновени хора, превърнали се в герои, както и голяма доза фантастични преживявания и най-невероятни същества, които съпътстват преданията. Вече не съм дете и моите опити са именно в областта на изконното ми увлечение да отсея измислиците и да открия действителните събития, стоящи зад тези невероятни истории. Имаше общо в моите видения и истинската история, или поне аз вярвам, че е така. Във всички предания, които съм чул, когато стане дума за моя роден край, винаги става дума за изгубени за света съкровища. Историите са различни и една от друга по-невероятни. Смятам, че общото между тях всъщност е и това, което е вярно. Някъде в горите около каменните стени на селото има скрито злато, за мен това беше неоспорим факт. Всичко останало — духове, проклятия и тям подобни, за мен бе просто украса на елементарния факт.
	Приемайки моята теза за вярна, от години обикалях из горите и планините, като се опитвах да намеря някакви следи, нишани или скрити за останалите белези — нещо, което да ме насочи към мястото където бе лелеяното от мен имане. Нямах представа къде да го диря, а нямах и представа какво точно да търся, дори нямах идеята кога е скрито и самото злато, тъй като, както знаете, този тип истории много рядко уточняват точния момент, в който са се случили. Така че всеки свободен ден аз излизах сред горите и постепенно, ден след ден, месец след месец, в продължение на дълги години, аз обикалях и търсех. Опитвах се да не мисля за нищо конкретно и просто скитайки се, се надявах да забележа нещо, което някак си да не се вписва в естественото обкръжение на вековните дебри. Всичките изтърпени подигравки и всичкото пропиляно време, и нерви, може би щяха да бъдат възнаградени днес. Може би… Страхувах се дори да се надявам, запасът ми от търпение бе почти изчерпан.
	Една прекрасна лятна утрин отново бях тръгнал на своите малки експедиции. Избрах си един от любимите ми маршрути, по които навлизах в горите. Нямаше ясно очертани пътеки и следвах коритото на някакъв отдавна пресъхнал поток или поне аз го приемах за такъв. Вървях сред едрите морени и се чувствах някак си потиснат. Те бяха тук от толкова години и щяха да бъдат тук навярно хилядолетия, след като отдавна съм се превърнал на прах. Беше депресиращо, но въпреки това обичах тези разхвърляни наоколо камъни. Всичката тази неизличима белота, тези изтрити от столетията течаща върху тях вода форми. Тези заоблени и напълно естествени купчини… Да, заоблени… Заоблени?!
	Нещо сякаш ме удари в главата! Как не бях го забелязал досега? Стоях пред нещо, което бе представлявало речен праг. Водата се бе спускала от планините на малки каскади и аз бях в основата на една от тях. Камъните, върху които се беше изливала яростта на водните маси, бяха заоблени и покрити донякъде с мъх, но не всичките бяха такива. В единия край на пресъхналото корито те лежаха разхвърляни по същия хаотичен начин, както и навсякъде другаде — хаос и същевременно някаква известна единствено на природата подреденост. Особеното бе, че те определено не бяха речни. На пръв поглед изглеждаха като обикновени заоблени камъни, но не притежаваха онази гладка повърхност, получена от водата. Сърцето ми бясно блъскаше в гърдите, потта изби на едри капки по челото ми.
	Бях минавал стотици пъти оттук и вероятно още толкова щях да минавам, но едва ли щях да забележа нещо. Сякаш самата съдба ме бе накарала точно в онзи миг да мисля за камъните и това ме бе довело тук….


	… Не знам какво да правя. Вече от няколко часа седя и гледам в своето откритие. Да, любопитството ми е огромно, обаче се страхувам. Страхувам се, че когато разместя морените, няма да намеря нищо. Може би има някакво съвсем логично обяснение, защо тези камъни са различни. Това, че аз не го виждам, съвсем не означава, че то не съществува. Решавам: ще ги махна, пък каквото ще да става. Камъните са тежки и работата е трудна и бавна, но желанието ми е прекалено силно, за да спирам за почивка. Ето тук сякаш има нещо. Плоча. Под този къс скала се появява някаква плоча, с големина от, може би, половин на един ярд. Цялата е изписана с някакви древни символи. Не смея да я мърдам; в мене са се събудили всички онези предупреждения и суеверни страхове, които съпътстват заровените съкровища. Проклятия, мрачни пазители на имането, призвани да го бранят от посегателства. Демони на злото, готови да отнесат душите на злополучния иманяр в най-мрачните адови селения…
	Около мен се е смрачило. Явно доста време ми е отнело да разчистя мястото. Сенките не са кой знае колко дълбоки, но сякаш колкото по-надалеч се намират, толкова повече тайнствен живот има в тях. Косъмчетата по тила ми са настръхнали и вече имам чувство, че нечии очи ме изгарят с омраза. Колкото и да се опитвам да потисна тези си страхове и да убедя сам себе си, че всичко е плод на развинтената ми фантазия, не успявам. Там има нещо и о, Господи, как не го съм го забелязал: цари гробовна тишина. Дърветата са притихнали, уплашени да помръднат листа, няма песни на птици и цялата природа се е смълчала.
	Изправям се и се затичвам към далечното село. Едвам дишам, но е повече от страх. Нощта вече настъпва, а аз тичам към дома, към сигурността на каменните стени и за първи път в моя кратък живот — към хората. Най-после — ето ги познатите къщи. Пред селската порта има хора. Слава богу! Спирам вече по-сигурен, не желаейки да ме видят такъв уплашен. Поглеждам към последните дървета. Дали това там, съсирекът от мрак, е силует сред сенките?! Не знам. Но само след миг там няма нищо. Най-вероятно е просто игра на сенки. Приближавам се към родното село вече с по-уверена стъпка и да, вече съм на сигурно, у дома.
	Заспивам късно през нощта, след като дълго време съм обмислял събитията от изминалия ден. Трябва ли да споделя откритието си с някого или да го запазя за себе си? Всъщност надделява моето его. Всички ми се присмиваха, защо сега да споделям находката си с когото и да било? Не знам имаше ли нещо в гората или бе просто моето превъзбудено въображение, но няма да се откажа. Утре, въоръжен, ще отида пак там. Силен съм, опитен в боя, трудно ще се намери някой в селото, който да се възправи срещу мен. А злите сили?! Бабини-деветини! Все пак, може да взема и някакъв амулет от свещеника. Утре…
	Не знам какъв е бил съня ми, но се събуждам разтреперан. Дали е обикновен сън или по-скоро е предчувствие? О, да, наистина, там в ъгълче съм буден? Какво ли чака? Леко раздвижвам ръце, в опит да събудя кръвообращението си. Ще те посрещна, чедо на нощта! Как ли е влязло тук и защо още чака? Добре, по-добре да го изненадам. Отмятам завивката и скачам на пода, готов за бой, но… пред мен е само стола с дрехите ми. В неясната светлина ми заприлича на нещо дебнещо ме. Лягам си. Явно доста ми се насъбра…


	… Слънцето вече е високо в небето и аз съм пак при находката си. Нося амулета, нося си и оръжие. Имам и голям метален лост, с който ще повдигна каменната плоча. Колко е хубав животът! Шумът на вековната гора ме изпълва с вдъхновение. Може би е по-добре да не рискувам и да забравя за златото? Но и въпросът съвсем не е в самото злато. По-скоро в тръпката, в предизвикателството. Толкова време го търсих и сега, след като съм тук, поне ще проверя, дали историите за проклятието са верни. Захилвам се. Какво пък…? Живота и без това е кратък. По-добре да го изживея като мъж, така както искам, вместо да се свирам страхливо нейде и да се надявам смъртта да ме подмине и този път. Дори и да е кратък, предпочитам да го изживея пълноценно, отколкото да го оставя да мине покрай мен. В крайна сметка човек няма нищо на този свят, освен душата си. Нея може да я погуби само с нечестиви дела, а ако избере спасението на Господ, то всичко е наред. Всичко, което е изкарал, може да изгуби, дори живота не е негов. Даден му е временно и толкоз. Друг избира кога ще свърши, така че — към плочата!
	Символите са променени. Сигурен съм. Имам отлична зрителна памет и ясно виждам, че нещо е различно. Не съм сигурен в какво, но има промяна. Забивам края на лоста и леко повдигам края на плочата. Да! Най-сетне! На слънчевата светлина заблестя златото. Съкровището на моите мечти! Огромно… Красиво… Примамливо, обсебващо… Мое! Мое! Само мое!
	А птиците? Господи, зад мен пак е тихо! Също като снощи. Същата гробовна тишина! Но сега е само обяд.
	Изтрезнявам на мига от опиянението на златото. Завъртам се колкото мога по-бързо, като същевременно и прикляквам. При завъртането плочата пада с глух кънтеж на мястото си, а лоста използвам като оръжие и влагам цялата си сила в него. Имам време да преценя, че това зад мен не е силуета на нещо, което е от този свят. Лостът ми минава през него, без да го засегне. Просто един силует, изтъкан от мрак. Той се приближава и да, в погледа му има живот. Но дали в тази, без съмнение злокобна сянка, може да се говори за нещо толкова прекрасно като Живот?! О, болката е изгаряща! Болка!!! Тялото ми се гърчи в неистов спазъм, ледените пипала на отчаянието прогарят душата ми. Живот?! По-скоро това, което блести в изумрудените очи, прегарящи съзнанието ми е СМЪРТ… Смър… Смъ… См… С…


	_Облак задушлив дим, примесен с разноцветни пламъци изскочи от устата на дракона. Ш’Маа отвори едното си огромно, блестящо като слънцето око и просъска: „Кошмар! О правелика Майко! Защо ми изпращаш сънищата на човек?! Хора! Та те са толкова беззащитни, жалки и недълговечни?“ След това, успокоен, драконът премести глава върху абаносово ковчеже и продължи да спи… И да сънува…_
	_Имаше нужда от спокойствие… След тези човешки кошмари за призраци и смърт! Та нали драконите почти не познаваха тази посестрима на Мрака? Е, морето винаги го е успокоявало. Пък и обичаше да си похапва прясна риба. Море… Вълни… Рибка…_


>	Рибарят

	… Беше в разцвета на трийсетте си години и водеше тих, спокоен живот. Винаги бе живял край морето и тук бе мястото, където би желал да бъде. Никога не би заменил грохота на връхлитащите върху скалите вълни, солените пръски, носени от вятъра и тази синева изпълваща всичко, докъдето стигаше погледа. Сякаш морето бе изпълнило него и душата му. В сините му очи можеше да се види същата синева и същия простор или най-малко копнеж и жажда за необятните хоризонти. Подобно на всички морски хора, той не би могъл да се отдалечи от водите. С всяка крачка, с всеки миг, който го отдалечаваше от солените пръски, летящи с бриза, му се струваше, че от него сякаш безвъзвратно отлита някакво късче и губи себе си, след като от взора му изчезнат сините води.
	Къщата му се намираше в самия край на рибарското селище, но това не му пречеше, тъй като морето бе единствения му и достатъчен събеседник. Когато не бе с лодката си в морето, обичаше да се разхожда по брега и да се изкачва по надвисналите над морските бездни скали. С часове скиташе край брега, любувайки се на лазурния прилив или, на някой закътан от хорските погледи плаж, се излежаваше под лъчите на парещото слънце. Винаги бе мислил, че познава морето, поне доколкото е възможно за когото и да е да опознае необятното. Беше виждал всякакви странни твари и би могъл да се закълне, че веднъж дори бе зърнал русалка да лудува в спокойните летни води. Така че бе доста изненадан, когато намери НЕГО… Дори и днес не можеше да мисли за странното същество по друг начин, освен като за „НЕГО“ .
	Беше приятен слънчев следобед и той се бе запътил към един малък и безлюден плаж, по-скоро ивица пясък между скупчения камънак. Стъпваше внимателно между камъните и гледаше в краката си, за да не загуби опора или да се подхлъзне. Не дай си боже да паднеше или счупеше крак, щеше да мине доста време преди на някой да му направи впечатление, че го няма, а и не бе сигурно дали щяха изобщо до го потърсят. В първия момент дори не бе в състояние да съобрази какво е това, което виждаше между скалите.
	Отдалеч му заприлича на огромен скакалец. Беше тревисто зелено и беше приклекнало подобно на насекомо на двата си крака. Освен по крайниците, по нищо друго не го наподобяваше. Имаше леко издължена глава с форма и големина може би колкото на кокоше яйце. Черните му фасетъчни очи гледаха към рибаря, но то не побягна, а продължи да изчаква предпазливото приближаване на човека.
	Мъжът беше изумен. Дори не би могъл да си представи, че подобно същество съществува. Имаше широки и като че ли доста съмнителни устни, но засега не изглеждаше опасно, така че той приклекна на няколко крачки от него и те взаимно започнаха да се изучават. Нещото бавно се изправи и с неуверени стъпки го доближи. Бе толкова беззащитно и някак си не на място — тук сред обливаните от вълните скали, че без да се замисля той протегна ръка и мъникът доверчиво се покатери в отворената му длан.
	Рибарят се бе прибрал вкъщи и през следващите дни почти не излизаше, а прекарваше цялото си време с новия си приятел. Беше видял КОЛКО остри са малките му зъбки и с удоволствие установи, че съществото охотно яде предложената му риба. Беше я примъкнало настрани и безшумно я бе разкъсало и изяло. Странното беше, че не изяде главата, а се върна и я остави в краката му.
	То бе спокойно и не обикаляше из къщата. По цял ден седеше или лежеше, свило двата си крака плътно до тялото. Постепенно рибарят се завърна към своето нормално ежедневие, като единствената разлика бе, че на своите разходки взимаше със себе си своя домашен любимец. Беше изумително как бързо растеше мъникът. След десетина дни вече бе с големината на котка и често по време на разходките изчезваше нанякъде, но винаги се връщаше навреме или го настигаше по пътя за дома. В къщата продължаваше да се държи апатично, но количеството храна, която поглъщаше, все повече нарастваше. Започна да става и претенциозно — не ядеше парчета, а само цели риби. Остана непроменен и ритуала с главите им. Винаги ги носеше на него и се отдалечаваше доволно едва когато той ги вземеше. „Вероятно някаква необичайна форма на привързаност“ — мислеше си рибарят. При една от разходките то просто изчезна. Не го настигна по пътя. Не се прибра по-късно. Няколко дни след това рибарят се отказа да го търси и прие, че едва ли някога ще го види отново.
	Седмиците преминаха в месеци, месеците в години и постепенно селището се промени. Кораб с роби се разби и заседна близо до брега. Явно екипажът бе избит от разбунтувалият се жив товар и селото се разрасна в малък град, обогатено с хора от различни националности. В голямата си част робите не бяха лоши хора и всеки намери свой собствен поминък. Те избягваха да изпадат в конфликти с местното население. Между тях имаше и няколко доста противни личности, но като цяло животът беше нормален, поне в началото.
	Бившите неволници си построиха къщи, дори си издигнаха и собствена кръчма, но я направиха в покрайнините, за да нямат проблеми с навикналите на тих живот местни жители. Колкото и да бяха почтени намеренията им, проблемите не закъсняха. Започнаха да изчезват хора. Първият от тях бе рибар и всички приеха, че се е удавил, навярно защото бе най-лесно за предполагане. Никой не се запита защо лодката му е на пристана и защо ако се е удавил край брега, не го откриха. Скоро изчезна и една жена и тогава селището изпадна в паника. Търсиха я навсякъде и дори откриха кръв по песъчливата земя, недалеч от новопостроената кръчма. Всеки подозираше останалите, дори обвиниха няколкото чернокожи в канибализъм. Скоро всичко поутихна, но след няколко дни изчезна един от чернокожите и хората отново изпаднаха в паника. Местните не бяха свикнали на такива неща и обвиненията скоро прераснаха в чести сбивания. В пределите на селището всички се движеха поне по двойки. И никой не рискуваше да излиза извън тях. Все по-рядко, но продължиха да изчезват и други. Някои заговориха за напускане на града, за проклятия и скоро легендите, и приказките, с които плашеха децата, минаваха за истина.
	Самотният рибар се бе състарил с десетилетия. Предполагаха, че е от страх, тъй като живееше сам, но бяха далеч от истината. Виждаха го с блуждаещ поглед, като призрак да обикаля по кея и да се взира във водите. Наистина го бе страх, но не и от самотата. Плашеха го боговете. Трепереше, че един ден ще се срещне с тях. По цели нощи не мигваше, изпълнен с болка, очакващ с кървящо сърце утрото. Някоя от проклетите утрини, когато отново някоя човешка глава грижливо щеше да е поставена на прага му…


	_„Това май е по-добре…“ — мярна се в главата на Ш’Маа и драконът махна доволно с опашка. Драгоценна ваза, пълна догоре със скъпоценни камъни, се пръсна на хиляди парчета, поразена от мощния удар. Но чудовищният собственик на унищожената реликва не се обезпокои. Той сънуваше…_
	_„Хубаво е да си безсмъртен! Ах, колко е хубаво! Но, дали и Смъртта…?“ Люспестото туловище на Ш’Маа се сви в рязък спазъм. Тъй непоносимата мисъл за небитие и тление разтърси драконовото съзнание…_


>	Влюбен в смъртта

	Не бих се определил като добър човек. Изглежда за всеки понятията за добро и зло са строго индивидуални. Може би всичко зависи от конкретната ситуация и приемливото за даден момент би могло да е нещо съвсем неприемливо за друг. Доста съществено е за кого даденото нещо е добро и за кого е лошо. При мен винаги бе важно нещата да стоят добре лично за мен и, въпреки че е егоистично, този принцип никога не ми е изневерил. Всъщност може би човек е егоист до даден момент в своя живот. Според мен това е мигът, в който срещне жената — единствената, тази, с която желае да прекара остатъка от живота си. Това е усещането за дом и именно тогава един мъж разбира истинското значение същността си. За мен тези времена още не бяха дошли и дори и по моят критерий за лош човек, какъвто според мен представлявах, не бях особено загрижен, за да променя този факт.
	Бях изкарал досегашния си живот в скитане по забравени от бога места и някак си неусетно безгрижните дни преминаваха в години. Посетил бях толкова градове, че вече не си спомнях техните имена. Безличните малки поселища на ръба на пустошта ме бяха приютявали за по няколко дни. В големите градове на изтока се задържах по-дълго, там опознавах всички тъмни страни на човешкия живот. Хората твърдяха, че съм убил десетки мъже. Бяха само отчасти прави — не бях погубил чак толкова много и в никакъв случай не бяха хора, които биха липсвали на някого. В очите ми бе запечатан онзи малък демон на авантюрата, присъщ на младостта. Посрещах всяко предизвикателство с вдигната глава и насмешлива усмивка. Присъщо на младостта бе и друго качество — прекадената самоувереност, и аз не правех изключение.
	Странствах безцелно. Просто следвах извивките на стария коларски път, изпълнен с любопитство докъде ще ме изведе. Е, стигнах донякъде. До някакъв хан, а след него бе просто гора. Това бе мястото, където щях да пренощувам, така че аз се запътих към сградата. Беше стара масивна постройка, издържала както капризите на времето, така и на хората, посетили тези отдалечени краища. Основното помещение бе просторно, малко мрачно, но чисто и добре поддържано. Покрай масите бяха наредени дървени пейки, а пода бе застлан с трици. Личеше си, че не е просто хан, а и дом за съдържателя и съпругата му.
	Когато влязох в помещението, те бяха седнали на маса близо до тезгяха и вечеряха. И двамата бяха на средна възраст. Едва ли имаха много печеливш бизнес, но изглеждаха щастливи. Ханджията стана да ме посрещне и аз се спрях, за да може преценяващия му поглед да ме огледа добре. По време на скитанията ми бях понаучил едно-друго за хората и мъжът пред мен ми стана ясен. Бях срещал стотици като него, тръгнали да си търсят щастието и своето място в живота. Хора, еднакво добре чувстващи се както в града, така и сред дивата природа. Мъже и жени не свикнали да се съобразяват с когото и да е било. Бяха добри и сърдечни и винаги се радвах, ако при някое премеждие имам до себе си такива хора. Притежаваха и една черта, която ме дразнеше — мислеха се за солта на земята, и не следваха нечии съвети или поучения.
	Изглежда не събудих подозренията му, но той все още не ме бе одобрил. Въпреки това ме покани:
	— Добре си дошъл, пътнико. Заповядай на нашата маса. Нещо нямаме много посетители напоследък, но стига да имаш с какво да си платиш, си добре дошъл.
	Сдържах усмивката си. Не се бях излъгал в преценката. Човекът ми предложил подслон и храна, но все пак любезно ми бе напомнил, че тези услуги не са безплатни. Не беше груб, просто знаеше какво предлага и бе съвсем нормално да се знае какво струва услугата. Подадох му една сребърна монета и се настаних на предложената ми маса.
	Стопаните бяха приятни хора и липсата на посетители за тях означаваше и липса на новини. Самата вечеря доста се проточи, докато им разказвах последните по-важни събития, за които знаех. Когато нямах новини за някое място, дяволчето в мен се надигаше и измислях нещо пикантно или шокиращо. Сигурен бях, че доста време двамата ханджии ще обсъждат това, което бяха узнали.
	Стаята ми беше малка, с два сламеника. Хвърлих багажа си на единия и се чувствах толкова изморен, че без дори да се събуя, се изтегнах блажено на другия…


	… Вълните се разбиваха някъде ниско под нозете ми. Вятърът разбъркваше косите ми, сякаш в опит да ме заслепи. Донасяше солени пръски тук горе на скалите и после съвсем целенасочено ги забиваше в лицето ми. Нямах спомен как съм се озовал тук, какво правя и даже кой съм. Просто стоях там и бе странно, че се наслаждавах на бушуващото в краката ми море. Сякаш всичкия привиден хаос от вода и вятър, представляваше мен самия и моя живот. Въпреки дивата красота, аз бях спокоен. Вдигнах поглед към небесата и облаците се раздвижиха. Откриха малка пролука в себе си и лунните лъчи се шмугнаха към света. Те се отразяваха и блестяха като скъпоценни камъни по люспестата кожа. Там, в бурните небеса, кръжеше дракон. Черен като самата нощ, летеше гордо отгоре, величествен и неповторим. Бе странно, но бях убеден, че е дошъл за мен и знаех, че няма да се измъкна, без да се срещна с господаря на небесната шир. Дивият му рев разкъса вятъра и той се спусна. Трябваше да се махна, да съм някъде далеч от тук. Обърнах се и замрях. Всичкият страх, който бях изпитал, се стопи и изчезна, заменен от безпределен ужас. Там, само на няколко стъпки от мен, стоеше черна, забулена фигура, която стискаше в ръце страшно, непонятно оръжие, подобно на гигантска коса. Бях сам, невъоръжен. Силите и волята ми за бой ме бяха напуснали. Жаждата за живот, тази тъй велика емоция на младото ми същество, бе изчезнала. Бях опустошен, намирах се накрая, и го чувствах, знаех го…
	Силуетът пристъпи към мен и повдигна глава. Бавно свали качулката си и аз стоях там, зашеметен, вцепенен и отчаян, и френетично се опитвах да си поема въздух. Явно тази вечер ми бе отредено да изпитвам само крайни чувства. Изпод качулката се изсипа невероятен водопад от руси къдри, към мен се взираха двете най-сини очи, видяна някога от човешко същество, и сякаш тези прекрасни зеници ме придърпваха, неудържимо ме поглъщаха в бездънните си дълбини… Никога не бих могъл да си представя по-съвършено женско лице. Излъчваше нежност и същевременно бе строго и волево. Знаех, че няма смисъл да продължавам да скитам. ТЯ беше тук и светът нямаше какво повече да ми предложи. ТЯ бе тази, която щях да обичам цял живот, и нямаше да имам такъв без нея. Тя бе Единствената…


	Събудих се изпотен и седнах в леглото. Пак същият сън. Непрекъснато се появяваше и ставаше все по-натрапчив. Всъщност за първи път не се събуждах с вик. Досега се пробуждах в мига, когато драконът се спуска и аз се обръщам да избягам, но не и този път. И това лице. Понякога се чудех, дали тези сънища не са ми изпратени като кошмари за наказание от някого, а сега горещо се надявах да е така. Бе само един сън и не знаех как, но бях безумно, всеобхватно влюбен в това момиче и трябваше, трябваше да я открия. Кошмарът се бе оказал блян, неземен и сладостен. Не заспах отново и до сутринта останах със спомена за очите, изгарящи съзнанието ми.
	Слязох рано за закуска и по нещо явно ми е личало как се чувствам, защото стопаните ме оставиха на мира, за да се нахраня. Доплатих и след като се сбогувахме, поех по самотния си път. Не желаех да се връщам назад, така че закрачих бързо през гората. Нямах посока и следвах стари пътеки или животински такива. Безразлично ми бе къде ще отида, просто вървях без път и си спомнях проклетия сън. Така скитах из горите през целия ден. Привечер избрах една малка, закътана полянка от онези, на които хората им казваха „самодивски“, и запалих в единия й край малък огън. Не изпитвах охота за храна, само легнах и се надявах като заспя, същият сън да ме споходи и ощастливи. Горещо се надявах моята любима да се задържи по-дълго в бляновете ми. Имах да й задавам толкова много въпроси…
	Очевидно бях превъзбуден и сънят не идваше. Опитах да се успокоя и се заслушах в горските шумове. Преди винаги ме е успокоявал нощният покой и хармонията на природните звуци. Изпука съчка. След миг още една. Да, не грешах — някой идваше към мен.
	Предпазливо станах и се загледах, подготвил меча си, в посоката откъдето се приближаваше натрапника. През поляната бавно се приближаваше някой и определено не се криеше. Би трябвало да не е мой враг, но пък от друга страна, би могло да означава, че просто е уверен в своето превъзходство. Нощният посетител пристъпи в осветения кръг и аз отпуснах оръжието. То не ми бе нужно.
	Защото пред мен стоеше момичето от съня ми. Тя бе тук, но на мен ми се стори нереално.
	— Не вярвах, че наистина те има! — чувствах, че тя знае какво имах предвид.
	— Обаче се надяваше, нали? — усмихна се девойката и седна срещу мен. В прекрасните сини очи играеха закачливи пламъчета.
	— Коя си? И как… Как влезе в моите сънища? Защо? Как ме откри…
	— По-полека! По-полека! Спри! Много въпроси, а не разполагаме с достатъчно време. Ще дойдеш ли с мен?
	— Знаеш, че те искам повече от всичко. Нали си проникнала в сънищата ми? Ще сме заедно в този свят, нали?
	Стори ми се, че за момент нещо помръкна в погледа й, но може би си въобразявах. Та аз нищо не знаех за нея!
	— Зная. И повярвай ми, че няма нищо, което да искам повече от това да сме заедно. И ще бъдем, поне доколкото е възможно…
	— Доколкото е възможно…? Какво означава това? Едва ли има нещо, което да ме раздели от теб, щом и ти ме искаш.
	— Прекалено си самоуверен. Нищо не разбираш. Дори малкото време, през което ще сме заедно, ще ми струва повече, отколкото си мислиш. Ела, то се изнизва неусетно, така че нека не губим и малкото, което ни е дадено…
	Станах и пристъпих към нея. Тя пое ръката ми и се изправи. Всичко си бе както трябва. За първи път и аз си бях на мястото. Там, до нея. Нека си мисли, каквото иска. Нищо не ми трябваше да знам. Важното бе, че е до мен и аз нямаше да позволя на никой да ми я отнеме. Никой! Бях убивал прочути войни, само заради накриво казана дума или нагъл поглед. А заради нея… Не бих допуснал дори смъртта да ни раздели!
	Вървяхме между дърветата, радвахме се на допира си и на това, че сме заедно. Стигнахме до тих поток, чийто води блестяха на лунната светлина. Тя се притисна до мен и устните ни се допряха. Времето спря и в света бяхме само двамата. Робата й се свлече в тревата, тя със смях се затича към потока и се гмурна в сребристите води. Изправи се във водата, цялата блестяща, и аз знаех, че никой друг никога не бе виждал такава красота. Бяхме заедно и се сляхме в едно цяло. Тя и аз! Това бе нашата нощ и нашия свят…


	… Часове по-късно лежахме на росната трева и наблюдавахме настъпващото утро.
	— Трябва да тръгвам, любов моя. Знай, че никога не съм обичала и никога няма да има място за друг в сърцето ми. Може би един ден ще можем да сме заедно, освободени от този свят.
	Но…
	Тя постави ръка на устните ми и поклати глава.
	— Недей, само ме помни. Ще се видим пак. Обещавам ти!
	Изправи се и без да се обърне, затича към дърветата. Колкото и да бе бърза, видях облените й в сълзи скули.
	Обичам те! — извиках отчаяно след нея. Нещо в гърдите ми сякаш се скъса от болка.
	Любимата ми спря и се обърна. Помислих, че ще се върне, но тя се извърна обратно и се скри сред зеленината. Останах объркан, съкрушен до потока и след миг се разнесе далечен плясък, сякаш от огромни криле.


	Това бе историята на моята любов. Така я и разказах на младите момичета. Никога не споделих само едно нещо — в съня аз познах оръжието й. Знаех коя е тя, затова не я попитах за името й по време на мимолетната ни среща. Тогава имахме далеч по-важни неща за вършене. На тях обаче им стигаше и това, което научиха. Романтични създания са те и изглежда не намират за досадно задължението, че трябва да се грижат за вечно мрънкащи и оплакващи се старци в дома за ветерани. Той всъщност е бившата казарма близо до двореца и се обитава от престарели войници като мен, останали без нищо и никого в света. Хора, които поради една или друга причина, са прекарали живота си в армията. Истината бе, че непрестанно я търсих. Исках да открия една жена по бойните полета. Една прекрасна, тайнствена жена… Не я открих, но знам, че тя ще ме намери. Убивах и се молех да бъда убит. Сражавах се с отчаянието на обречен, но ТЯ, ТЯ ме щадеше. Защо ли? Не намирах отговор на този тъй важен за мен въпрос. Неудържимо исках да сме заедно, отново да заровя лице във вълшебните руси къдрици. Сега, на смъртния си одър, аз съм убеден, че това най-сетне ще стане.
	— Здравей, любов! Дълго чакахме да сме заедно, нали?
	Смъртта вече е дошла за мен и ми се усмихва. Най-сетне! Господи, колко обичам тази усмивка…


	_„Хората заслужават своята участ! Ама и Смъртта си я бива, пък има и дракон! Дракон… Дракон…“_
	_„Няма ли да сънувам драконов сън? Стига тези хора!“_


>	Светецът

	Свещеникът живееше в малка стаичка, плътно прилепена до корпуса на самия храм. Единственият й вход се намираше от вътрешната страна на храма, така че обективно погледнато, животът на божия служител протичаше почти изцяло в пределите на светата обител. Доста година бе прекарал в грижи за сградата, бе присъствал от поставянето на основите й до изграждането на покрива. Той лично бе извършил и освещаването на готовото здание.
	Укрепеният град, в чийто предели се намираше божията обител, не бе много голям, в сравнение с градовете, издигнати в равнините, но определено изглеждаше внушителен за мястото, на което бе построен — на самата граница на пустошта, в края на цивилизацията. Това бе една от онези крепости, отвоювани с мечовете на предците, създадени като защита срещу дивите планини и техните страховити и загадъчни обитатели. Поселището постепенно се бе превърнало в жилище на смели и често безразсъдни авантюристи. Имаше си собствен гарнизон и дори малък десантен отряд, който преди бе използван главно във войните с огромните планински влечуги.
	Драконите, или змейовете, както ги наричаха някои, по всеобщо мнение бяха порождения на изконното, първично зло. Имаше хора, които ги смятаха за разумни същества, но доказателствата за това бяха ограничени и никой не ги взимаше на сериозно. Заселвайки се в планините, човеците бяха загубили много роднини и приятели, паднали в борбата с тези омразни създания. Бяха зло и църквата без колебание поощряваше тяхното изтребление. Слава на всички богове, че вече бяха изтребени и оставени само в легендите и преданията. Разбира се, имаше истории и за оцелял дракон, който нападал с идването на нощта. Убивал спящите и безмилостно унищожавал цели поселища на юг от града, без да остави жив свидетел на ужасните си престъпления. Подобна тактика на водене на бойни действия определено изискваше интелект, а според богоугодния човек, тази черта не беше присъща на гадините. Ако тези убийства наистина бяха извършени, а не бяха просто обект на приказки край огньовете, имаше вероятност за някакво друго разумно обяснение. В най-лошия случай изглежда бе оцеляла някаква група дракони, а поведението им бе просто още едно доказателство за вродената зверска кръвожадност на огромните рептилии.
	— Ставай, момче! — свещеникът разтърси с доста груб ритник все още спящия свой помощник. — Скоро ще изгрее слънцето, а знаеш, че първите вярващи ще дойдат да получат ежедневната си благословия. Искам веднага всичко да е почистено и подготвено за службата. Едва след това можеш да закусиш.
	Той придружи думите си с още един ритник по не разсъненото момче.
	— Едно време не беше така, не беше-е-е… — продължи да мърмори божият служител, излизайки. — Сегашната младеж е толкова мързелива. И за какво ми е този непрокопсаник? Нито помага, нито усвоява божието слово. По-добре да го бях изпратил да се бие с гущерите в планините. Толкова свестни хора измряха, а на нас какво ни остана? Мъка и безпросветност…
	Свещеникът влезе в храма и започна да пали и да подменя догорелите свещи, за да подготви церемонията. Тази доста деликатна операция изискваше личното му участие. Скоро след него в храма се появи и рошавият хлапак, който, широко прозявайки се, се зае да мете около вратите, без да проявява особен ентусиазъм.
	— За нищо не ставаш, момко. Мислиш си, че си много хитър и че не знам за твоите занимания с меч и копие. Лентяй, а не послушник, това си ти! Никога няма да станеш богоугоден служител, от мен да го запомниш! — в погледа на стареца се четеше презрение към явно неподходящия му помощник. — Да знаеш, че и велик войн няма да станеш, просто нямаш сърце за това, момче. Приеми, че си само един загубеняк и толкоз!
	В очите на юношата се разгоря пламък, който определено не отговаряше на назидателните думи на възрастния човек. Изправи снага — широка в раменете и тясна в кръста, и гневно се обърна към наставника си:
	— Поне няма да си остана един самотен и мърморещ дъртак… — младежът решително захвърли метлата и се насочи към стаичката. — Мети си сам, старче, и ме остави да се наспя. Писна ми от вечното ти недоволство и мърморене. Омръзнаха ми и твоите проклети богове. Човек трябва сам да избира съдбата си, така че върви по дяволите и ти, и скапаните ти богчета. Щом се наспя се махам оттук и отивам право в казармите. Поне там ще ме уважават, да знаеш!
	Свещеникът се бе присвил под яростния поглед на момчето и бе загубил цялото си предишно достолепие. Остана невярващо да гледа затръшнатата врата и може би за първи път не можеше да намери думи да каже каквото и да е било. Но опитът на верен божи служител му помогна бързичко да преодолее объркването си. Скоро, отново се зае с обичайните си дела, като продължаваше да клати укоризнено глава, останал насаме с благочестивите си мисли.
	Постепенно настъпващото утро властно проникна през тесните прозорчета и премахна мрачните сенки, стаили се в ъглите. Денят обещаваше да е ведър и слънчев. Старецът се усмихна, от лошото настроение не остана и спомен. Какво по-хубаво от топъл пролетен ден след мразовитата, проклета зима?
	Изведнъж навън настана някаква суматоха. Чуха се писъци на хора, дочуха се забързани стъпки от тичане. Учуден от суматохата, божият човек излезе пред храма.
	— Какво става, в името на бога? — опита се безуспешно да спре някого от тичащите.
	— Дошъл е! Идва за нас… Тук… Къде са стражите? Ужас! Няма ли ги воините…
	Отвсякъде се носеха разпокъсани викове, но в тях ясно се долавяше единствено паниката на тълпата. В този момент излезлият навън послушник хвана един от тичащите мъже, вдигна го със силните си ръце и го долепи до стената.
	— Какво, в името на Нергал, става? Какви са тези викове и кой ни напада? — момъкът продължаваше да разтърсва нещастния човечец. — Говори, проклет да си, че ще ти потроша кокалите!
	— Дракон… Огромен! Там… Да бягаме!
	— Ще ни избие! Мъртви сме!
	Мъжът всеки момент щеше да припадне от ужас, така че младежът го пусна и се втурна към съседното площадче. Подтичвайки, след него се понесе с пребледняло лице и свещеникът. От площада се откриваше гледка към планините над града и към стърчащата като кула скала, в чиято основа бе построен града. И то каква гледка!
	На скалата беше приклекнал дракон — истински и съвсем жив и реален дракон! Точно в този момент чудовището се изправи и разпери криле. Лъчите на изгряващото слънце заблестяха, отразени от огнено червените му люспи. Сякаш самия той бе покрит с кръв. Гигантският звяр изрева предизвикателно и се спусна в грациозна спирала към града. Непрекъснато бълваше огън като се целеше в най-големите тълпи. Огънят се вкопчи в хората и сградите с бясна настървеност. Писъците на страх се сливаха с тези на болка и онези, които предшестваха смъртта. От горящите здания падаха греди и камъни, погребвайки под себе си десетки тела. Обръщайки се, младежът видя немощното тяло на свещеника затиснато под една купчина развалини.
	— Дано бъдеш щастлив сред боговете си, ако ги има — това бе единствената заупокойна молитва, която старият свещеник получи. Доста скромна, като се има предвид дългата му и съвестна служба.
	Звярът не се опитваше да се предпазва от спорадичните удари на оредялата охрана срещу него. Беше кацнал върху покривите и унищожаваше с огъня си всичко. Само с един замах закривените му ноктите разкъсваха на части попадналата в тях жертва. Въртейки се около себе си, гадината разрушаваше зданията, сякаш бяха нищо повече от хартиени макети.
	Младият мъж бе покорен от красотата и мощта на огромното влечуго. Видя лежащ, умиращ войник да се гърчи в предсмъртни конвулсии и притичвайки покрай него, се наведе и взе падналото настрана копие. Бе добро оръжие — със стоманено острие и закалено дъбово държало, полирано от дланите на войните, използвали го през годините. Вече въоръжен, доскорошният послушник достигна края на улицата и се изправи само на няколко разкрача от звяра. Почувства се толкова малък и незначителен пред величественото божие (или дяволско) творение. Изпита някаква странна печал, че трябва да се възправи като враг срещу нещо тъй прекрасно и същевременно тъй страховито и ужасно. В този момент драконът се обърна. Погледите на човек и звяр се срещнаха. Още докато чудовището се извърташе, копието излетя от ръката на младежа и в мига, в който погледа на небесния господар се срещна с този на земния жител, острието потъна дълбоко в гърдите на страшилището. Младежът извика и сякаш желаеше да спре удара, но вече бе късно. Звярът се залюля, явно губейки сили. Знаеше, че умира, но бе странно, че погледът му се излъчваше спокойствие. Огромната зъбата глава кимна по посока на убиеца си, сякаш изразяваше удовлетворение и… благодарност! Колената на чудовището се подгънаха и то се строполи бездиханно на улицата — всред другите мъртви тела и руините, причинени от собствената му ярост. Грамадните очи угаснаха, но незнайно защо младежът изпита непонятната увереност, че на устните на мъртвия звяр пробяга усмивка…
	Хората се приближаваха бавно и едва след като се увериха, че драконът е мъртъв, с несмели усмивки и вяли подвиквания започнаха да потупват бившия кандидат за божи служител:
	— Младият послушник при свещеника! Той, той го уби! Слава на боговете. Някой от тях е насочвал ръката му. Той е божи помазаник. Стори чудо! Чудо! Светец… Светец! Чудотворец! Спасител! Светец…
	Виковете набираха сила и се носеха отвсякъде, подемайки площада на крилете на еуфорията. Хората се тълпяха, изпълзявайки от дупките, в които се бяха сврели, за да се спасят от огнената напаст — едни да видят огромното същество, други просто да се докоснат до богоизбрания — този, когото до вчера дори не забелязваха…
	Тълпите обичат, обожават победителите…
	Самият венцеславен герой не изпитваше радост. Знаеше, че е погубил последния от великите господари на небесната шир, но помнеше и това, което видя и прочете в погледа му.
	— Грешеше, старче… — промълвиха устните му по адрес на загиналия наставник. — Драконите не са били зверове, жадни за кръв. Не бе прав и за друго, учителю. Те не са били чудовища. Били са божии творения — като нас, хората. Просто Господ ги е създал различни… Различни…
	Тези, които бяха най-близо и чуха думите му, го изгледаха неразбиращо, сякаш не можеха да проумеят брътвежите на новия си кумир. Дали младият човек не се бе смахнал от преживяното премеждие? Но на него му бе все едно. Разбута боготворящата го тълпа и се отдалечи, навел глава. Беше млад, съвсем млад, и живота бе пред него. Но трябваше да го изживее с новопридобитото знание и с това, което бе сторил. Подвиг или престъпление, вина или изкупление? Не знаеше… Но щеше, щеше да разбере!


	_„Ще разбере я, нищожество гадно! Само да го докопам аз в лапите си! Правелика майко, дари ме с драконов сън! С истински драконов сън!!!“_
	_Кошмари, кошмари… Ама драконски!_


>	Последният

	Той чувстваше топлите, благодатни лъчи на изгряващото слънце и цялото вълшебство на всепоглъщащата пролет. Вярваше в нейната магия и се чудеше как никога преди не бе усетил и никога не беше забелязал толкова очевидното. Всичкият живот, който се зараждаше и неусетния начин, по който мрака и сивотата, създадени от белотата на снега в неговата душа си отиваха, сякаш самият се събуждаше за нов живот. Нов живот…
	Стоеше на една стърчаща, като някаква титанична кула, скала. Пред погледа му, накъдето и да завъртеше глава, се простираха заоблени планински върхове, покрити с нова, скоро родила се зеленина. До ушите му достигаха утринните песни на птиците и сякаш животът го обгръщаше. Обгръщаше го, но не бе проникнал в същността му. Там, вътре, нямаше място за него. А помнеше времена, когато не бе така. Имаше любящи приятели и семейство, бе заобиколен от жизненост и сам бе част от нея. Каква ирония и колко далече бе това, което сега съществуваше в него като представа за битие; когато в него имаше дори все още малко живинка, никога не потърси красивото и всички ежедневни грижи, някак си бяха обсебили времето му. Това, което трябваше да изживее и всичко пропуснато, сега му тежаха, нищо че смисълът на щастливия живот му бе известен. Не намираше утеха, че го осъзнаваше. Можеше да има повече мъдрост в себе си, но по някакъв парадоксален начин тя бе странно закъсняла. Щастието беше изчезнало и връщайки се в своите спомени към дните, когато го имаше, му се струваше, че е изживял непълноценно щастливото и благословено време. Колко неща би могъл да промени ако… Само ако…
	Колко лесно беше загубил всичко! Понякога се питаше дали е възможно и как по дяволите, някой би могъл да е толкова жесток с цял един народ. Защо ли любовта бе заличена от спомените му? Дали някога щеше да си позволи да си я спомни?
	Колко е лесно да се убива! Дори не му се беше наложило да се учи. Явно всеки дълбоко в себе си бе пригоден за това и единствено трябваше да пожелае да отключи тази мрачна страна на характера си и да я използва. Беше го поискал и дори нямаше миг, в който да съжалява за това. И някога убиваше, но само и единствено за да се изхранва със семейството си. Дотогава не бе убивал човек и никога не бе предполагал, че изобщо ще го направи.
	Хората, живеещи долу, в равнините, се страхуваха от гордите планини и не можеха да живеят тук. Изглежда изпитваха чувство, че са затворени и свободата им е отнета от надвисналите над тях върхове. Ловците излизаха за по няколко дни в горите, но винаги се придвижваха на големи групи, бяха шумни и самоуверени. Това бяха единствените му контакти с равнинците.
	Те явно накрая бяха намерили водач, който постепенно бе започнал да строи укрепления все по-навътре в планините и все по-нагло да изтласква кореняците в пустошта. Планинците бяха миролюбиви и отстъпваха без съпротива и очевидно там беше грешката им. Укрепленията, които жителите на равнината издигаха в новозавладените територии, бързо се изселваха и вкорененият страх още по-бързо се губеше в някаква луда надпревара с природата. Унищожението й бе много по-бързо от възможностите за възстановяване. В усилията да победят това, което будеше страх, хората бяха като скакалци — без да се опитат и за миг да го разберат. Каменните им укрепления растяха и увеличаваха бройката си по-бързо отколкото би желал който и да е от планинците, но определено нямаха избор. Не бяха войнствен народ и само мълчаливо и някак с тъга гледаха с плувнали от влага очи как умират родните им места.
	Предпланините вече бяха опитомени, място за дивия и насочен към хармония с околния свят живот нямаше. Новите заселници унищожаваха древни храмове, принадлежали на цивилизации отдавна забравени под прашните мъгли на времето. Вероятно и те бяха изчезнали, погубени и отчаяни от някой нашественик. Дали бе възможно просто всичко случващо се да е дълго отлагано възмездие за делата на техните предни? Така ли бяха постъпили собствените им прадеди с древните жители на планините? Също тъй свирепо и нагло? Това бяха някои от въпросите, които си задаваха мъдреците, но те само това и правеха — задаваха въпроси.
	Най-страшното обаче тепърва ги очакваше. Новите поселища бяха идеални предни центрове за атаки и самите атаки не закъсняха. Спомняше си първата нощ от войната. Викове, навсякъде огън, кръв и ужасната миризма на смърт. Семейството му избягна гибелта, но само този единствен и последен път късметът ги съпровождаше. Нямаше мирни преговори, нямаше ултиматуми. Само и единствено смърт.
	Някои оцелели се опитаха да дадат отпор на прииждащите убийци, но бяха твърде малко. Навсякъде в тези планини лежаха мъртвите му приятели, непогребаните трупове на неговите роднини белееха кости в пробуждащите се за новия живот дерета. И смехът — смехът на децата му — още бе тук. Ехтеше из каньоните и по върховете. Още чуваше виковете им сред дървесата. И болката бе тук, все по-изгаряща и изпълваща съществото му с енергия. Да убива — това бе целта му, това бе и живота му.
	Знаеше, че ще види всички отново в другия живот. Беше, че той ще бъде по-добър и го очакваше, но преди да влезе в него трябваше да изживее този като убиец. Отмъстител и възмездие! Смъртта бе неговия живот. Смъртта и Разплатата!
	Беше всял ужас в сърцата на нашествениците, бе убил стотици от тях. Той беше ужасът на Мрака и този, който идва с нощта. Тих като нея, идваше и отнемаше живот. Бе станал легенда и занапред народа му щеше да всява страх в сърцата на живите. Само там ще живее, а този дълбоко насаден страх бе неговото отмъщение и неговото послание. Днес беше последния му ден на този свят и беше уверен, че ще прогори тази дата в човешката история. Със следите от пламъци — кладите на кръвта, с дирите на унищожението и апокалипсиса на тоталната гибел Родът му щеше да се увековечи!
	Той се взря в укрепения град в подножието на скалата. По улиците излизаха първите ранобудни жители, всеки забързан по своя път, и никой не отправи поглед към скалата, там горе, във висините. Устните му се разтеглиха в усмивка — жестока, изпълнена с горест и омраза, и същевременно спокойна, пресметлива. В крайна сметка пътя, по който бе поел, бе този, който щеше да го отведе при близките и приятелите му. Там, където бе и неговото семейство. В небитието…
	Изправи се грациозно и погледна изгрева. Да, определено всичко бе различно, дори небесното светило.
	Слънцето принадлежеше вече на новия свят, свят, в който нямаше място за неговия народ. И неговото място вече не беше тук… Утринните лъчи заблестяха, отразени от тялото му. В града явно го забелязаха и настъпи всеобща паника. Хората тичаха по улиците, крещяха в ужас, блъскаха се и си пречеха един на друг. Той бавно и величествено отри крак в зеления мъх на вечния камък и нададе предизвикателен рев. От ноздрите му се откъсна пламък, разпери криле. Уловените лъчи създадоха ореол около могъщата му снага и той величествено се откъсна от скалата. Бе смъртта и полетя към своята — неговата последна приятелка. Той. Последният от драконите…


	_„Ужас!!! Нима не бе сън?!“ ПГ Маа скочи като ужилен. Опашката му помете разпилените на пода съкровища, яките лапи бързо го отведоха до входа на пещерата му. Златните ципести крила се разтвориха и понесоха дракона в небесната шир. Бавно и величествено Повелителят на ефира се присъедини към рояка свои събратя, готвещи се за ритуалите на Гръмовните танци. Сънищата от света на призраците избледняваха, започваше новият ден. Денят на Драконите…_
