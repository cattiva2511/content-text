P>
	Нима и ти си расла в този град, зазидана в
	панелните комплекси и аз съм те изгубил, още
	млад, а ето че и днес не знам къде си…

	Минавала си в есенната кал сред хората,
	в балтоните си скрити и как дори веднъж не съм
	видял отблясъците твои по стените,

	не съм дочул, залутан, глух и ням в мъглата на
	вечерните ехтежи, вика на ужас в мен, че аз съм
	сам, а някой друг е нощем с тебе нежен…

	Нима и ти си расла в този град?
	Така и не поиска да ми кажеш…
	И пак вървя, и сам, и непознат, за хората от
	сивите етажи,

	нощта над мен се спуска и блести в съзвездия на
	лампите безброя и някъде, под някоя си ти, но
	няма да узная, че е твоя,

	ти няма да узнаеш, че сега една сълза към
	устните ми слиза и с капката топяща се тъга
	гаси се и жарта по теб, по близост.
@	24 декември 2019 — 25 март 2020
P$
