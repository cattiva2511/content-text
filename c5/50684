P>
	То беше добро и красиво плашило.
	С моряшка фланелка, сако и бомбе.
	С две бели, големи консервни кутии и
	счупена брошка вместо сърце.

	Долитаха птиците пъстри и тихи и то
	им разказваше своя живот.
	Те кротко го слушаха, без да помислят
	да клъвнат и зрънце от зрелия плод.

	Ловците обаче изпразниха пушки в
	смиреното ято, накацало в кръг.
	Плашилото трепна, напред се полюшна и
	падна в лозята, простреляно в гръб.

	А птиците луди за миг отлетяха и дълго
	редяха скръбта си в простора.
	А после сто клюна забиха в гроздата тъй,
	сякаш кълвяха очите на хора.
P$
