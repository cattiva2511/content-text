P>
	На гергефа,
	наследен от прабаба-езичница, чистото платно на
	своето бъдеще опъвам.
	Цветните конци са свещени знаци,
	между пръстите минават
	и усуквам ги внимателно:
	жълто — слънце (винаги свети отгоре),
	синьо — небе (което можеш във водата да видиш),
	модро — море,
	черно — нощ и земя разорана, червено — божури
	и рози, зелено — листа и треви, които спасяват от
	гладомор,
	бяло — момина сълза или сняг (зависи от сезона),
	сиво — мъгла,
	а, може би, и камък на пътя (идваш насам — ще се
	намериш, отиваш натам — всичко изгубваш)…

	Всяка съдба е с различни видове краски, шевицата
	на платното е плътна, ярка или строга — всичко
	зависи от нашият избор.
	Но главното,
	казваше моята баба (внучке,
	ти зашиваш гергефа за себе си),
	главното е нишката
	през игленото ухо да премине
	и да не изскочи,
	докато извезваш
	своя живот.
@	(превод от украински: Димитър Христов)
P$
