P>
	Свири, братовчед, опъни лакърдията.
	Сбръчкай заспалия въздух във влака.
	Чакай, да дръпнем по глътка от бирата.
	Давай сега, извади и душата.

	Боже, как свириш! Кръвта ти е циганска.
	Лавина от пръсти замеря клавишите.
	Неточно, неправилно, грубо, но истински
	и твойто терзание шиба душите ни.

	Боже, как страдаш! Как стискаш клепачи.
	Пиян си и вените бият до пръсване.
	Свири, лунатико! Душата ти плаче
	и тая мелодия тегне до скъсване.

	Свири до зори! Ние нямаме път.
	Влакът отдавна танцува в полята.
	А горе звездите едва се крепят.
	Да тропнеш със крак — и ще почнат да капят.
P$
