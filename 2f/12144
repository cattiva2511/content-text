P>
D>
	На Дим. Светлин
D$

	Мълчах години непрестанно
	с опустошен от мисли лоб
	и днеска от това мълчание
	излизам аз като от гроб.

	Над моя дух витае още
	безименната пустота
	на миналите дни и нощи,
	неразличими от смъртта.

	И вцепенени от тревога,
	макар свободни тоя път,
	все още мислите не могат
	от клетката да излетят.

	Като човек, от болест станал,
	пристъпва моят стих едва,
	но с гняв безсилен, с мъка странна
	са пълни моите слова.

	И кратки са като словата,
	които пише в порив смел
	осъденият по стената,
	преди да иде на разстрел.

@@	1964 г.
P$
