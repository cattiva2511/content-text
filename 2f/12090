P>
	Прихлупените вехти хижи
		из крайнините на града,
	стени с опадала мазилка
		като че с белези от струпеи,
	врата раззината и черна
		и чер прозорец изпочупен —
	о, тези вехти ниски хижи
		на бедността и на глада!

	Там слънцето е огнен костер
		на знойна мъка и печал,
	там никога не разлюлява
		камбани шеметният празник;
	трудът е вечен и безплоден
		и бляновете са напразни,
	макар нощта да е без сън и
		денят в година натежал.

	Там не живеят нито хора
		и нито божии чеда,
	но вятърът развява сенки,
		които сведени се движат,
	и съсухрени лица се мяркат,
		дълбани от неспирна грижа,
	и сякаш не лица, а маски
		със вечний образ на глада.

	Там радостта е непозната
		и там смехът е чужденец,
	и щастието не изгрява
		над тези покриви разбити:
	под тях е безпределната радост
		понякога да бъдат сити
	и за щастлив се смята само
		студеният и блед мъртвец.

	Там небосводът е от пепел,
		от жарки въглища, от плам
	и често дъжд и зли вихрушки
		стени и покриви разкъртват,
	а мръсната земя излъхва
		подобно чер и древен жъртвеник
	зловоние към небесата
		като молитвен тимиам.

@@	1923 г.
P$
