P>
	Прихлупените вехти хижи из крайнините на града:
	стени с опадала мазилка като че с белези от струпеи,
	врата раззината и черна и чер прозорец изпочупен
	— о, тези вехти ниски хижи на бедността и на глада.

	Там слънцето е огнен костер на знойна мъка и печал,
	там никога не разлюлява камбани шеметния празник;
	трудът е вечен и безплоден и бляновете са напразни,
	макар нощта да е без сън и денят — в година натежал.

	Там не живеят нито хора и нито божии чада,
	но вятърът развява сенки, които сведени се движат,
	и сухрени лица се мяркат, дълбани от неспирна грижа,
	и сякаш не лица, а маски със вечний образ на глада.

	Там радостта е непозната и там смехът е чужденец,
	и щастието не изгрява над тези покриви разбити:
	под тях е безпределна радост понякога да бъдат сити
	и за щастлив се счита само бездушния студен мъртвец.

	Там небосводът е от пепел, от жарки въглища, от плам
	и често дъжд и зли вихрушки стени и покриви разкъртват,
	а мръсната земя излъхва подобно стар и древен жъртвеник
	зловоние към небесата като молитвен тимиам*.
	[* Тимиам (гр.) — благоуханна смола, тамян. — Б.ел.кор.]
P$
