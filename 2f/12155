P>
D>
	На Александър Муратов
D$

	Аз слязох сам на малка гара
	да взема следващия влак
	и в равното поле ме свари
	на нея падналия мрак.

	Бе много тихо. Звуци слаби
	до мен вечерникът довя:
	обаждаха се нейде жаби,
	скриптеше помпата едва.

	За други мислех аз във мрака —
	аз не познавах вечността,
	но докато очаквах влака,
	сама дойде при мене тя.

	Разтвори димните си бездни
	и в тяхната дълбока нощ
	захвърли гроздовете звездни
	на свойта красота и мощ.

	Обхвана ме като пиянство
	и в свойта кръв усетих аз
	на междузвездните пространства
	опустошителния мраз.

	Задъхан, рекох й тогава:
	— О, вечност, чужда си ми ти!
	Какво, кажи ми, сам ще правя
	в пустинните ти висоти?

	Аз няма никога в безкрая
	да се почувствувам дома
	и всичко мое е на тая
	греховна мъничка земя.

	За мене мислят тука само
	и само тука в тоя час,
	около лампата събрани,
	очакват да се върна аз.

	Прости, че пред звездите твои
	и огньовете им в нощта
	светлика на един прозорец
	готов съм да предпочета.

@@	1962 г.
P$
