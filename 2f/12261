	Една сутрин скромен съпруг донесъл на жена си гъска и й казал: „Сготви ми тая птица, та като се върна довечера у дома, да си похапна.“
	Съпругата оскубала гъската, почистила я и я сготвила. Следобед дошъл любовникът й. Преди да си иде, попитал я какво ядене може да му даде за приятелите. Погледнал във фурната и видял печената гъска.
	— Това е за мъжа ми — казала жената.
	— Искам да ми я дадеш — казал любовникът, — иначе няма да те обичам повече.
	И любовникът си отишъл с гъската.
	Вечерта съпругът седнал на масата и казал:
	— Донеси ми гъската.
	— Каква гъска? — учудила се жена му.
	— Гъската, дето ти я донесох сутринта — отвърнал мъжът. — Донеси ми я.
	— Ти сериозно ли говориш? — попитала жената. — Никаква гъска не си носил. Трябва да си сънувал.
	— Донеси ми гъската! — завикал съпругът.
	Тогава жената взела да пищи:
	— Горкият ми мъж, загубил си е ума! Горкият ми съпруг се е побъркал! И не знае какво е насън, какво наяве.
	Дошли съседите и повярвали на жената, тъй че мъжът нямало какво повече да каже и си останал гладен, само на хляб, сирене и вода.
	На другата сутрин мъжът донесъл на жена си друга гъска и попитал:
	— Това гъска ли е?
	— Да — отвърнала жена му.
	— Сънувам ли?
	— Не.
	— Това главата на гъската ли е?
	— Да.
	— Крилца?
	— Да.
	— Пера?
	— Да.
	— Хубаво, сготви я тогава — казал мъжът. — Като се върна довечера в къщи, искам да ям гъска.
	Жената сготвила гъската. Дошъл любовникът й.
	— Днес май пак има гъска — рекъл той. — Надушвам я.
	— Не бива да я взимаш — казала жената. — Снощи и отзарана мъжът ми направи ужасна сцена. Това е вече много. Обичам те, но не бива да взимаш гъската.
	— Ти или ме обичаш, или не ме обичаш — казал любовникът. — И аз или ще взема гъската, или няма да я взема!
	Тъй че взел той гъската.
	— Донеси ми гъската — казал вечерта съпругът.
	— Горкият ми съпруг — завикала жената. — Той съвсем се е побъркал. Гъска, гъска, гъска! Коя гъска! Никаква гъска няма. Горкият, горкичкият ми съпруг.
	Дошли съседите и този път повярвали на жената.
	И съпругът останал гладен.
	Следната сутрин пак купил гъска от града. Наел един висок човек да носи гъската в тепсия на главата си. Наел оркестър от шест души и с музикантите, заобиколили високия мъж с гъската, той тръгнал по улиците към къщата си и викал на съседите да видят.
	Като стигнали до къщата, след него вече имало цяла тълпа.
	Обърнал се той към хората и завикал:
	— Мохамедани, съседи, земя и небе отгоре, риби в морето, войници и всички останали, гледайте, гъска! И вдигнал птицата от тепсията. — Гъска! — крещял той.
	Подал той гъската на жена си.
	— А сега да сготвиш това проклето нещо — рекъл той — и като се върна довечера, ще ям от нея.
	Изчистила жената птицата и я сготвила. Дошъл любовникът. Имало нежни сцени, сълзи, целувки, гонене, схватка, пак сълзи, пак целувки и любовникът си отишъл с гъската.
	В града съпругът срещнал един свой стар приятел и му казал:
	— Ела тази вечер у дома; жената е изпекла гъска; ще вземем две бутилки ракия и ще си прекараме чудесно.
	И тръгнал мъжът с приятеля си към къщи. Влезли и той попитал жена си:
	— Сготви ли гъската?
	— Да — отвърнала тя. — Във фурната е.
	— Хубаво, ти всъщност винаги си била добра жена — казал съпругът. — Ние с приятеля ми първо ще пийнем малко, после ще си хапнем гъска.
	Съпругът и приятелят му пийнали по четири-пет ракии и после повикал жена си:
	— Чудесно, а сега донеси гъската.
	А жената рекла:
	— Нямаме никакъв хляб, иди до братовчед си да вземеш малко, гъската не върви без хляб.
	— Добре — съгласил се мъжът.
	И излязъл.
	Жената се обърнала към приятеля на мъжа си:
	— Моят мъж е побъркан. Никаква гъска няма. Довел те е тука да те заколи с този страхотен кухненски нож и с вилицата. По-добре е да си идеш.
	И човекът си тръгнал. Върнал се съпругът и попитал за приятеля си и за гъската.
	— Твоят приятел избяга с гъската — казала жената. — И как можеш да го наричаш приятел, след като цял ден съм се мъчила да ти сготвя прилично ядене?
	Съпругът взел кухненския нож и вилицата и се втурнал на улицата. В далечината видял приятеля си да тича и извикал след него:
	— Само един крак, приятелю, само един крак и толкоз.
	— Божичко! — казал си другият. — Тоя наистина бил луд.
	И затичал по-бързо от когато и да било. Скоро съпругът не можел дъх да си поеме. И се върнал у дома при жена си. И този път ял само хляб и сирене. И след тази скромна вечеря взел пак да пие ракия.
	И както си пиел, истината почнала да му се разкрива малко по малко, както става обикновено през алкохола.
	Като се напил съвсем, вече знаел всичко. Станал и без много приказки натупал жена си.
	— Щом любовникът ти трябва да има всеки ден гъска — казал той, — да беше ми казала поне. Утре две ще донеса. Понякога и аз огладнявам, представи си.
