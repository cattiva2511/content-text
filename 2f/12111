P>
	Той е железен, каменен, старинен;
	такива има с хиляди в света,
	обикновен, но само че зазидан:
	един балкон без никаква врата.

	Кой знай кога и от кого построен,
	е станал непотребен изведнъж,
	но не за всички: птичките спокойно
	от вазите му пият хладен дъжд

	и неговата четвъртита стряха
	събира в някоя дъждовна нощ
	след дълга и невесела раздяла
	отново двама скитника ведно.

	Но през деня отвън го не съзира
	на минувача празното око.
	Стопаните дори не подозират,
	че къщата им имала балкон.

@@	1928 г.
P$
