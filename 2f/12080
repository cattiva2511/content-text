P>
	Кани се село да бега
	кой горе, либе, кой доле.
	Стоян Петкани говори:
	— Либе Петкано, Петкано,
	кани се село да бега,
	я речи, либе, майци си,
	майци си, бащи си,
	на едно село да идем,
	та двама да се земеме.
	Тамам е Стоян изрекъл,
	побегна село Камена,
	Петканин баща побегна
	в големо село Кремена;
	Стояну баща побегна
	в големо село Борован.
	Възкачил се е млад Стоян
	на боровански могили,
	сиво си стадо пасеше
	и с меден кавал свиреше,
	като свиреше, думаше:
	— Сечко-месечко, мил братец,
	като ми грееш по света,
	видиш ли село Кремена,
	видиш ли либе Петкана?
	Ходи ли, както ходеше,
	носи ли, както носеше,
	пее ли, както пееше?
	Месец Стояну говори:
	— Ази си светя високо,
	и видя село Кремена,
	и видя либе Петкана.
	Ходи си, както ходеше,
	пее си, както пееше,
	ала чернее за тебе,
	каквото и ти за нея!
P$
