P>
D>
	На Радой Ралин
D$

	Той е вехт, но има сила странна:
	може и да плиска над града,
	взема ли със мене дъждобрана,
	знам, ще секне на часа дъжда.

	Като прилеп в мрака на антрето
	висне моя дъждобран заспал,
	тегне вече седмици небето,
	дъжд вали и мен ми става жал

	за детенцето, което бледо,
	въз стъклото лепнало челце,
	часове като затворник гледа
	вадите с помръкнало сърце;

	за врабеца, под стрехата сгушен,
	който, сякаш сам извън света,
	слуша как разшумената круша
	шумоли със капки и листа;
	за онез, що работят в заводът
	шест дни и в неделя всеки път,
	вместо в парка да се поразходят,
	трябва вътре в къщи да стоят.

	И тогава грабвам дъждобрана.
	Тръгвам. И над моята глава
	в миг се пръскат облаците сбрани,
	грейва безпределна синева.

	По дърветата разпукват пъпки,
	трепкат слънчеви петна под тях,
	паркът е изпълнен с глъч и стъпки,
	смеят се чешми, струи се смях.

	Възрастните, седнали на пейки,
	разговарят с весели лица,
	а наблизо с кофички и лейки
	си играят в пясъка деца.

	Само аз в алеите засмени
	скитам странен, с вид на пенсионер,
	и върви подобно сянка с мене
	неотлъчно дъждобранът чер.

	Изумени ме поглеждат всички
	със усмивка, сдържана едва,
	доближа ли — хвръква ято птички
	и децата дигат в страх глава.

	И не знай, не подозира никой,
	че да могат да се веселят,
	върху устните им смях да блика,
	да е тъй безоблачен денят.

	слънце и зеленина да има,
	паркът да е с блясъци залян,
	трябва тук на стража да стоиме
	аз и моят смешен дъждобран.

@@	1960 г.
P$
