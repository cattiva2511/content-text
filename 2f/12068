P>
	Кахъри, пусти ядове,
	дигайте мъгли, прахове,
	че затулете слънцето,
	слънцето, йоще месеца!
	Радка за вода отхожда,
	да я не види слънцето,
	слънцето, йоще месеца.
	Радка за вода отхожда,
	срещу й идат два змея,
	два змея като два огня,
	че си на Радка думаха:
	— Радке ле, мома хубава,
	не си от Бога хубава!
	Бог да убие майка ти,
	майка ти, магьосницата,
	майка ти, омайницата —
	омая гора и вода,
	и на гората листето,
	и на долето зъмьете.
	Снощи край вази минахме,
	майка ти на двор седеше,
	жива си зъмья дробеше
	със ножче черночеренче,
	в ново я гърне туряше,
	със бял я бодил подклада,
	подклада, още нарича:
	„Както си боде тоз бодил,
	тъй да се бодат момците
	за наша Радка хубава.
	Как се превива таз змия,
	тъй да се вият момците
	край Радкините дворове,
	момците, йоще турците
	и третья вяра цигани!“
P$
