P>
	Изгубената пролет
	ще слезе в оня час
	по белите тополи,
	по листналия бряст.

	Ще спре една латерна
	в безслънчевия двор
	и дворът ще запее
	с латерната ведно.

	В сърцето стигнат — мигом
	аз ще се отрека
	от учените книги,
	от тясната яка.

	И отведнъж ще снема
	вси свои имена,
	с тях — цялото си бреме
	от скърби и злина.

	Ще сляза лек и весел
	по стълбите запял,
	и слязъл, ще се смеся
	с огромната тълпа…

	Цял ден ще дялам камък
	в виелици от прах
	и няма да узная
	съмнения, ни страх.

	А вечер ще ме чака
	на каменния мост
	жена със къдри, сякаш
	увиснал черен грозд.

@@	1928 г.
P$
