P>
	Похвалила се Донкината,
	Донкината стара майка:
	— Като Донка нийде нема,
	Донка ми е по-хубава
	от момите, от момците,
	от хубаво ясно слънце,
	от по-хубав ясен месец!
	Де я зачу ясно слънце,
	че отиде у Донкини,
	че си Донки проговаря:
	— Мари Донке, бяла Донке,
	майка ти се тихо хвали,
	че си била по-хубава
	от момите, от момците,
	от хубаво ясно слънце,
	от по-хубав ясен месец.
	Хайде с мене на планина
	да се двама надгрейваме —
	кой повече време грее,
	той ще бъде пръв на светът.
	Станала е бяла Донка,
	наместила кръстат чумбер,
	престегнала тънка снага,
	накитила къдра коса
	и обула жълти чехли.
	Тръгнали със ясно слънце,
	излезли са на планина,
	изгрели са светло, ясно,
	зачудиле старо, младо.
	Ясно слънце изгреяло —
	огреяло две планини;
	а пък Донка изгреяла —
	огреяла три планини.
P$
