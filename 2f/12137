P>
	Тук пътищата спират във небето.
	Кажи, какво видя по твоя път
	из таз безкрайна равнина, където
	на облаците сенките пасат?

	— Аз срещнах вятъра със образ ален,
	видях големи мелнични криле
	и църквици в далечината, бяли
	като зъбчето първо на дете.

	Сред нивите, потънали в омара,
	със утрото видях една жена.
	Коя бе тя, тъй лека като па`ра,
	излъхната от мократа земя?

	И кимна ли ми? Може би склони лик,
	за да отбегне в този миг крилат
	една от тези паяжинни нишки,
	които над полетата летят.

	Денят бе дълъг и светът — огромен,
	и аз минах край хиляди неща.
	Какво видях? Днес вече си не спомням.
	Отслабва и тъмнее паметта.

@@	1936 г.
P$
