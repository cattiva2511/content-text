P>
	Седи Марийка в градинка
	и шие ръкав на гергев;
	ем шие ситно, ем пее.
	Отде я зачу славеят,
	той на Марийка думаше:
	— Я хайде, хайде, Марийке,
	двамина песни да пеем
	и да се понадпеваме;
	ако ти мене надпееш —
	крачката да ми отрежеш,
	крачката до коленцата,
	крилцата до лактенцата;
	ако аз тебе надпея —
	косата да ти изскубам,
	на гнездо да я навия,
	пиленца да си измътя,
	очите ще ти изкълва,
	пиленца да си отхраня.
	Пели, що пели двамката,
	надпе Марийка славеят!
	Славей Марийки думаше:
	— Марийке, сестра да ми си,
	не ми отрязвай крачката,
	крачката до коленцата,
	крилцата до лактенцата —
	най ми ги здрави остави,
	да ходя в села, градове,
	да пея в росни градини
	и на момците да казвам,
	че има мома на светът
	славея да си надпее.
P$
