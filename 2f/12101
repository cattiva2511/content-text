P>
	Някой с шепи пшенични зърна хвърля шумно на покрива,
	изгладнели петли се нахвърлят и лудо кълват:
	по мъхнатите криви стрехи и по тъмните дворове
	бие шумно и трака, разсипан във мрака, дъждът.

	Падат тежки зърна и поникват от тях дълги класове
	от земята дори до високото сиво небе
	и сред тях като дяволски гибелни гъби израстват
	много черни чадъри над локви от мръсна вода.

	Цяла нощ трака лудо разсипан дъждът по стрехите
	и кълват цяла нощ тези зли ненаситни петли,
	а на утрото ето го слънцето пак пред вратите ни
	като жълт и голям с изкълвани зърна слънчоглед.

@@	1925 г.
P$
