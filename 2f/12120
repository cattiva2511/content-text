P>
#	1

	Кой случай зъл ме е запратил
	на този сляп прихлупен двор?
	Денят е два пъти по-кратък
	и няма ни едно дърво.

	Като угаснало огнище
	наблизо гарата дими
	и гледа, без да види нищо,
	прозорецът ми цели дни.

	Пищят и заминават влакове,
	безспирно релсите звучат
	като струни` — и аз съм сякаш
	от месеци на път.

#	2

	Все този двор и осем реда
	прозорци от трите страни
	и никога не ще съгледаш
	на тях деца или жени.

	Но днес отрано падна мракът
	и ненадейно заръмя
	и влязъл, спря сред двора някой
	с цигулка и със мушама.

	И се разля старинна песен,
	еднообразна като дъжд,
	до покривите се понесе
	и секна отведнъж.

	Той спря. По всичките прозорци
	стоеха плачещи жени
	и върху плочите на двора
	валяха думи и пари:

	— Ти, който и да си, бездомник
	или юноша ослепял,
	защо дойде да ни припомниш
	жестокия ни дял?

	Мълчим и денонощно работим,
	и чакаме по-светли дни,
	а дните си вървят и ние,
	кога ще заживеем ний?

@@	1928 г.
P$
