P>
	Детето беше още твърде малко,
	ала очакваше тоз миг със трепет,
	загледано от горния прозорец.
	Разтваряше стопанинът вратата
	на свойта двуетажна селска къща
	и в двора втурваха се двата коня
	един след друг, с размахани опашки,
	препускаха и цвилеха високо,
	повдигнали глави, развели гриви,
	додето ги във дама приберат.
	Те идеха несдържно като вихър
	и също тъй несдържно като вихър
	отнасяха душата на детето.
	А то в прегръдките на свойта майка,
	готово всеки миг да се откъсне,
	трептеше цяло като лист на клон.

	И първата му дума беше: кон.

	Човек загубва рано или късно
	с годините и своите илюзии.
	Детето своята загуби много рано.
	След три години, четиригодишно,
	завърнало се вече във трада,
	то на разходка със баща си срещна
	отново своя блян. Той беше хубав
	и както някога неотразим.
	Ездачът, коня за юзда повел,
	видя възторга буен на детето,
	издигна го полека над главата
	и въз седлото скърцащо го сложи.
	О, как високо беше тука горе!
	Като на планина. И как тревожно!
	Под него нещо шаваше неспирно,
	вълнуваше се; и когато конят
	се понаведе да отскубне стръкче
	до дънера на някаква борика,
	уплашеният поглед на детето
	по склона на врата му се търкулна,
	увисна в миг над пропаст. То изплака.
	Свалиха го; треперещо се хвърли
	в прегръдките на татко си със стон.

	И повече не спомена за кон.

@@	1965 г.
P$
