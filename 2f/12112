P>
	Спал между цъфналите гранки
	на най-високото дърво,
	от него с неговата сянка
	аз слизам призори ведно.

	Зората нейде се разпъпва,
	възпламва нощната роса
	и тъмнината се отдръпва
	в дълбочината на леса.

	Потръпват дървесата леко.
	Аз тръгвам радостен. Къде?
	Където бялата пътека
	поиска да ме изведе.

	И бродя: пея песен стара
	или подсвирквам със уста,
	а птиците ми отговарят
	и ронят върху мен листа.

	Денят полека се изнизва
	и уморен от дълъг път,
	аз спирам в сенчест кът, при извор,
	от който никой не е пил.

	И там, когато се надвеся
	един над извора дълбок,
	от дъното изплавва весел
	ликът на древен горски бог.

@@	1927 г.
P$
