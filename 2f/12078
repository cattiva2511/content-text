P>
	— Милко ле, милна баева,
	що има моми хубави
	по ваша долня махала,
	и по-хубави невясти,
	и кара-гюзел девойки?
	Хайде ме, Милко, похвали
	на някой ваша комшийка!
	— Байно ле, бате Иване,
	на тутра да те похваля?
	Де има мома хубава,
	тя все е наша роднина;
	де има куцо, сакато,
	то не е наша роднина.
	— Милко ле, мила баева,
	я стани рано в неделя,
	умий се, Милко, оплети,
	измети равни дворове,
	донеси вода студена,
	та я на двори остави,
	да се утаи, обистри,
	та че погледни в водата —
	когото видиш във нея,
	него ще байо да вземе.
	Станала рано в неделя,
	та се умила, оплела,
	измела равни дворове,
	донела вода студена,
	насред двори я остави
	да се утаи, обистри;
	кат се над вода наднела —
	сама се Милка видела,
	кат се видела, поклела:
	— Чума те взела, бае ле,
	че как щем да се вземеме,
	като сме пуста роднина —
	майка ми и твой бабайко,
	пръвички два братучеда,
	а ний сме с тебе повторни?!
	— Милко ле, милна баева,
	хубава мома род няма,
	широко поле ход няма,
	дълбока вода брод няма
	и Черно море глед няма…
P$
