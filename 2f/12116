P>
	Над старото тържище ален
	бе залезът като домат
	и все тъй строен, все тъй млад
	стоеше бедният хамалин.

	Засипваше дрезгавина
	очите, веждите му вече,
	но не дойде и тази вечер
	зеленооката жена,

	която го веднъж повика
	с очи, със поглед, без слова
	и зарад тежкия товар
	му заплати една усмивка.

	Да би дошла и тази нощ…
	да би му станала невеста…
	до гроба би я носил весел
	на гръб в широкия си кош.

	И всеки гвоздей от обущата му
	би грял в нощта като звезда,
	когато долу през града
	към къщи с нея ще се спуща.

	Сънуваше ли? Сам в света,
	хамалинът стоеше влюбен.
	И мракът от лика му груб бе
	изтрил и сетната черта.

@@	1927 г.
P$
