P>
	Вратите, пътните врати
		на старите прогнили къщи
	вий ги познавате, нали,
		от толкоз минали години;
	те с шум закрехнати назад,
		когато вечер се завръщате,
	ви сторват път и сякаш казват:
		— Минете, моля господине!

	Те имат странни гласове
		и в делник, и в неделя — всекога,
	от сутрин чак до вечерта
		те пеят със уста раззината,
	когато ги отваряте
		и ги затваряте полека:
	о, тези гласове и песни,
		познати още от детинство!

	Вратите, мокрени от дъжд,
		изгнили от вода и зима,
	гризат ги червеи безброй
		и ги оглождват ветровете;
	вратите с хиляди резби —
		цветя и знакове без име —
	със гвоздеи, халки и скоби,
		с ръждата като кръв по тях.

	А снощи с всичата си мощ
		развързаната буря в мрака
	ги блъсна като стенолом
		и се разпериха вратите,
	и цяла нощ до сутринта
		безспир се удряха и тракаха
	като криле на черна птица,
		ранена смъртно в мрачините.

	Вратите, вашите врати
		напразно вие ги заключвате.
	Вий няма никога, уви,
		да бъдете зад тях спокойни.
	Когато вслушва се нощта
		и вият сепнатите кучета,
	не могат те да ви запазят
		от Нея — вечната разбойница.

@@	1925 г.
P$
