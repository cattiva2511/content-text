P>
	Вратите, пътните врати на старите изгнили къщи
	вий ги познавате, нали, от толкоз минали години;
	те с шум разкрехнати назад, когато вечер се завръщате,
	ви сторват път и сякаш казват: Минете, моля господине!

	Те имат странни гласове и в делник, и в неделя — всекога,
	от сутрин чак до вечерта те пеят със уста раззината,
	когато ги отваряте и ги затваряте полека;
	о, тези гласове и песни, познати още от детинство!

	Вратите, мокрени от дъжд, прогнили от вода и зима,
	гризат ги червеи безброй и ги разръфват ветровете;
	вратите с хиляди резби — цветя и знакове без име —
	със гвоздеи, халки и скоби, с ръждата като кръв по тях.

	А снощи с всичката си мощ развързаната буря в мрака
	ги блъсна като стенолом и се разпериха вратите,
	и цяла нощ до сутринта безспир се удряха и тракаха
	като крила на черна птица, ранена смъртно в мрачините.

	Вратите, вашите врати напразно вие ги заключвате,
	вий няма никога, уви, да бъдете зад тях спокойни,
	когато вслушва се нощта и вият сепнатите кучета,
	не могат те да ви запазят от Нея — вечната разбойница.
P$
