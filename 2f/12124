P>
	Той е един добряк с лице широко
	и малки, но усмихнати очи,
	със гръб голям като калкан на къща
	и със нехаен, разлюлян вървеж
	на силен мъж. Той е работник; носи
	широки кадифени панталони,
	пристегнати на глезените; връзва
	червена кърпа на врата си; пуши
	весден лула; чете „Làmi du peuple“.
	Ний сме съседи двамата. Дели ни
	един пустинен тесен двор и моят
	прозорец гледа в неговия точно.
	И всяка вечер аз го виждам как
	след дълга тежка работа вечеря
	със лакти върху дървената маса.
	До него, седнала на стол, жена му
	говори за домашните покупки,
	а малката им дъщеря стои
	и гледа нежно как яде баща й
	или издухва сребърната пара
	от супата му. Той яде сериозен,
	безмълвно. Над главата му сияе
	запалената лампа като нимба.

@@	1932 г.
P$
