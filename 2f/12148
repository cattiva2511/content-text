P>
D>
	На Борис Аврамов
D$

	Строгите фасади не обичам:
	те са лицемерни и сурови,
	но затуй как силно ме привлича
	чудото на задните дворове!

	Тук едни над други до стрехите
	се редят балкони от желязо,
	с клетки, накачени по стените,
	и сами подобни на кафези.

	От зори, та чак до вечер късна
	всеки ден от тях се носи викот,
	песни, смях и говор непрекъснат:
	птици и дечица чуруликат.

	Всеки ден, докато падне мракът,
	шетат тук жени червенобузи
	със ръце, заголени до лакът,
	и разкрити на гърдите блузи:

	ту изстискат с две ръце прането,
	свели кръст, насмалко да го счупят,
	и на двора, сякаш от небето,
	тежки буреносни капки тупат:

	ту прострат бельото си пред взора
	на съседа, без да се срамуват,
	и с това бельо подобно кораб
	готви се балконът да отплува.

	Има празник в тези грижи малки
	и понякога салюти има
	в удара на гръмките тупалки,
	в изстрелите прашни на килима.

	Може би, защото е на скрито,
	тук животът пълно се разкрива
	с постоянството си упорито
	в своята безсмисленост щастлива.

@@	1965 г.
P$
