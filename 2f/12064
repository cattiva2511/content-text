P>
	Иванчо дума Иринки:
	— Иринке, либе Иринке,
	я давай ръка, прощавай —
	аз ще на Сливен да ида,
	на Сливен, на панаиря,
	сливненска мома да взема,
	че знаят тънко да предат,
	и още секнато да тъкат,
	тънки янови да тъкат
	с турунджиени кенари.
	Иринка дума Иванчо:
	— Иванчо, либе Иванчо,
	бре ходи, либе, къде щеш,
	бре либи, либе, коя щеш,
	и аз не ще остана
	със мойта хубост и младост,
	със мойто мъдро ходене,
	със мойто ниско гледане.
	Като Иванчо замина,
	и Иринка се сгодила,
	сгодила и оженила.
	Тамам под було стоеше,
	Иван на порта хлопаше
	и на Иринка думаше:
	— Иринке, либе Иринке,
	ела ми, либе, отвори!
	Иванчо вкъщи влизаше
	и на Иринка думаше:
	— Клета му душа, проклета,
	който се с либе шегува,
	либе си шега не знае!
P$
