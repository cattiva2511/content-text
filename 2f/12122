P>
	Безсъница. Среднощ. От вятъра раздвижван,
	неспирен дъжд бразди студените стъкла.
	Аз гледам, отразен в прозореца, и виждам
		през себе си нощта.

	На срещната врата се спира да отвори
	един развратник стар с едно полудете;
	изгрял, угасва с тях и сетният прозорец
		на стария хотел.

	Разбит и уморен, нападнат от съня,
	стражарят най-подир прибира се самотен;
	остава в мрака зъл едно да бди окото
		на пътния фенер.

	Като река лъщи асфалтът под дъжда.
	Дърветата трептят измръзнали и мокри.
	Зловещо някъде под някой нисък покрив
		барабани чадър.

	При този тъмен звук нощта се сепва сякаш,
	уплашена сама от свойта пустота,
	и три пъти по-чер, по-тежък става мракът
		и мойта самота.

@@	1928 г.
P$
