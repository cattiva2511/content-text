P>
D>
	На Дим. Беженов
D$

	Бяха млади, много млади още
	и да  бъдат двамата сами,
	срещнаха се в крайнините нощем
	при една от новите чешми

	с бронзови чучури и с излети
	от цимент овални корита,
	дето слизат ватманите лете
	да разквасят в жегата уста.

	Пиха жадно, без да бъдат жадни,
	после чак целунаха се те.
	Колко бяха усните прохладни!
	Тъй е сигур винаги ноще.

	Сепнаха се, тихо се засмеха
	и усмихнати, ръка в ръка,
	напосоки през града поеха
	и вървяха цяла нощ така.

	Пуста беше улицата няма,
	до фенерите със трепет плах
	чакаха ги сенките им само,
	за да тръгнат заедно със тях.

	Стъпките им в сградите заспали
	се отекваха, добили мощ,
	и до изгрев всички във квартала
	ги сънуваха през тази нощ.

@@	1973 г.
P$
