P>
D>
	На Ал. Геров
D$

	Стаята полека потъмнява,
	става тъмно като във гора.
	Синеокото момче оставя
	своята игра.

	И привлечено от смъртен тропот,
	от далечен тропот на коли,
	спира пред големия прозорец:
	пролетният дъжд вали.

	Въздухът трепери, лястовици
	режат като ножици дъжда
	и вървят по електрическите жици
	капчици вода.

	Малкото момче във здрача слуша
	как расте градинската трева
	и растат на неговите устни
	някакви слова.

	И само` то почва да говори
	с лястовиците, със вечерта,
	със помръкналите кръгозори,
	с бога и света.

@@	1930 г.
P$
