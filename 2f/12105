P>
	Денят изгряваше и утрото изкукуригваше на двора
	и нейде долу се отваряше и се затваряше врата.
	Мухите весело бръмчеха и кацаха върху прозорците,
	и аз се мъчех да си спомня що съм сънувал през нощта.

	И после: аз излизах тихо и тръгвах в сутринните улици
	и скитах, без да мисля нищо до късна вечер низ града:
	четях вървейки гласно фирмите и гледах спрян под някой покрив
	как по трамваените релси тече дъждовната вода.

	Или минавах край витрините и отминавах безразличен,
	защото сплитах в дълъг ритъм внезапно звъннали слова,
	и ме изпращаха с очи и ми се смееха момичетата
	за очилата и за унеса и за нехайния вървеж.

	По тъмно аз се връщах в къщи и носех своята умора.
	Вечерята бе сладка всякога и меко — твърдото легло
	над мен една горяща лампа и две в стъклата на прозореца —
	и за да виждам ясно сънищата аз лягах си със очила.
P$
