P>
	Мама Иванчу думаше:
	— Иванчо синко, Иванчо,
	като си ходиш през море,
	мама не те е питала
	какво ти, синко, хареса?
	— Майно ле, стара майно ле,
	като ме питаш, да кажа,
	да кажа, да те не лъжа;
	мене ми, мамо, ареса
	едно момиче презморче,
	нийде му нема хубостта,
	ни в града, ни в Цариграда.
	В море биволи поеше,
	за злат ги синджир държеше,
	на море заря даваше,
	слънцето надделяваше,
	месеца пресполвяваше —
	ако не ми го земете,
	аз ща далеко да бегам.
	Мама Иванчу думаше:
	— Иванчо синко, Иванчо,
	майка ти й жена вдовица,
	не може сватба да дигне
	през море за мома да ходи.
P$
