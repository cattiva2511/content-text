P>
	Аз и стаята сме в сянка двама,
	но на двора грее ярко лето.
	Въздухът трепери като пламък.
	Бялата стена отсреща свети.
	Там стои една жена и пее,
	с песен мие белия прозорец;
	напевът е строен като нея
	и като плътта й сластно-морен.

	Спи дълбоко пладнята. Не лъхва
	над деня отнийде лъх, ни вятър.
	Съхнат устните, кръвта ми съхне.
	Пее младата жена: разклатен
	от ръката й, прозорецът немирно
	свети срещу слънцето и пълни
	сянката на стаята ми с мълнии.

@@	1929 г.
P$
