P>
	Не зная твоя чин, ни име
	на ангелите във реда,
	но знам, че ти в нощта откри ми
	отново пътя към света.

	И днес, спасен, смирен те славя,
	прекрасен ангел божи, спрял
	на Шартърската катедрала
	върху зелената стреха`.

	Ти сякаш слиташ като птица
	всред облаци и ветрове
	и носиш в своята десница
	не меч и смърт, а благовест.

	Ти идваш не души да вземаш,
	ти идваш да благословиш
	еднакво всички: и човека
	ведно със слабите треви.

	И ето грее слънце: ден е.
	Синее стихналата вис.
	Светът блести, цъфти пред мене
	като старинна стъклопис.

	Със гордост Ил дьо Франс разгръща
	поли, препълнени с кръстци,
	и всякое дърво е къща
	на орляк палави скорци.

	Вървя край зидовете стари
	и мостовете на града,
	де отражения като пари
	излъчва злачната вода.

	И дето спра, все тъй те виждам
	върху църковната стреха
	от синкавата вис да слизаш
	със благославяща ръка.

@@	1937 г.
P$
