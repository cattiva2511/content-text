P>
	По дъжда като паяк се спусна
	дето никой в нощта го не чакаше,
	слезе тъмен, по-тъмен от мрака,
	и задъхан, със дъх върху устните.

	Спря, ослуша се, пълен с тревога,
	чу уплашен да бие сърцето му:
	само ножа бе взел за свидетел,
	даже сянката беше му много.

	Дали сън беше то или истина?
	Под прозорците в мрака се мерна
	и изчезна по стълбите черни.
	Нейде порта отворена писна.

	И след миг една бяла светкавица
	го видя да измива тревожно
	под капчука петната от ножа,
	който все неизмит си оставаше.

	От стрехите на къщите слитаха
	звънко капките и часовете.
	Но дъждът, тъмнината и ветърът
	бяха овреме скрили следите му.

	И напусто капчуците викаха
	и тръбяха тревога тръбите.
	Чу ли някой вестта за убийството?
	На площадите нямаше никой.

@@	1926 г.
P$
