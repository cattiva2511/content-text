P>
	Гори във пладнята просторът,
	немеят листите от зной.
	Прозорецът стои разтворен,
	а в стаята умира той.

	Какво ли вижда? Той сънува
	поляни, сенки, дървеса
	и струва му се, че дочува
	на свойте спомени гласа.

	Във този миг една латерна,
	запяла под едно дърво,
	от прага на нощта безмерна
	го връща в светлия живот.

	Каква ръждива сянка има
	под слънчевия лъч димът!
	Гори денят неумолимо,
	червените стрехи горят.

	Но сънищата му не спират
	да го зоват и мамят пак
	и сякаш извори извират
	из свирещия стар сандък.

	Латерната звучи безгрижно
	в натегналия огнен зной.
	Лежи студен и неподвижен
	и вече я не чува той.

@@	1935 г.
P$
