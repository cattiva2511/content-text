P>
	Ти, казваш, купил си една от тия къщи,
	напуснати от жителите им на село,
	и отсега ще можеш да твориш спокойно,
	далече от града и суетите градски.

	Учудвам се, приятелю, на твойта грешка:
	ти с твойта съвест там покой не ще намериш.
	Обезлюдените места са неспокойни,
	със призраци е пълна всяка стара къща.

	Прпуквали, разправяш, дървените стълби,
	припукват не от дървояди, а от стъпки
	и туй, що мислиш вой на вятъра в комина,
	е плач отчаян на души осиротели.

	И скоро в някоя от твойте дълги нощи,
	предчувствам, ти ще ги видиш как се връщат
	през двора опустял под месечина пълна
	в заграбената им от тебе родна къща.

@@	1976 г.
P$
