P>
	Дълъг път, потъмнял и разкалян,
	който води незнайно къде,
	който прав в есента кървоалена
	като меч е разсякъл света.

	Още колко остава да минат
	тези стари и груби коли?
	Много дни във полета пустинни
	непрестанния дъжд ги вали.

	Много дни в този път безнадежден
	ги следи неотстъпно дъжда
	и разгъва чудовищна мрежа
	от изпредена в нишки вода.

	Дъжд и път, дъжд и път пуст и черен
	и понякога бедни села;
	само скръбната песен размерена
	на скриптящи безспир колела.

	Тази песен, която приспива
	и скъсява далечния път:
	като нощ почернелите биволи
	денонощно покорно вървят.

	Стари груби коли сред полята,
	ето ви по безкрайния път!
	Като спиците на колелата ви
	едносъщите дни се въртят.

@@	1924 г.
P$
