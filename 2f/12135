P>
	Часовете капят върху пода.
	Ти не спиш и слушаш сред нощта
	стоновете кротки на комода
	и бръмчението на съня.

	В тъмнината лудо профучава
	като вихър бърз автомобил,
	хвърля сенките на пътя право
	в стаята и отминава в миг.

	Стига той, за да раздвижи — светъл —
	заедно със голите стени
	и това, което във сърцето
	си събирал мълком толкоз дни.

	Ти познаваш този миг единствен
	и под лампата във своя кът
	жънеш тежки посеви от мисли
	и следиш как думите растат.

	И когато скитниците морни
	се завръщат призори дома,
	виждат още твоя тих прозорец
	да гори в нощта.

@@	1934 г.
P$
