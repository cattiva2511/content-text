P>
	Кога умра, не копай ма
	между мъртви люде, —
	дето няма борба, живот,
	тежко ще ми бъде.
	Закопай ма край Дунава,
	в лозята свищовски,
	дето цъфтат цветя, треви,
	сякакви овошки.
	Кога вейне тихи ветрец,
	кога шумти Дунав,
	то тогава аз ще кажа:
	„Сега не съм мъртав“.
	Посади ти на гробът ми
	божур и латинка —
	дано дойдат Стоян, Рада,
	дано дойде Минка;
	па да берат жълто цвете
	и китки да вият,
	под шапките да ги втикат,
	в пазва да ги крият…
	Когато бях аз момченце
	младо и зелено,
	за мене бе и морето
	само до колено;
	но порастох, добих опит,
	видях що е слава,
	видях как я богатите
	доят, като крава;
	а пак честта на човека
	цял ден е пияна,
	свободата на народът
	със кал е обляна…
P$
