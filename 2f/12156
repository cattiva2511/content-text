P>
	Аз леко трепвам, чело сбърчил,
	когато се покажеш ти
	и твойто алено чадърче
	над улицата разцъфти.

	Ти с него приближи, любима,
	облъхната от аромат,
	и под небето му вземи ме,
	сроди ме с чудния му свят.

	За мен е то платно на кораб,
	кубе и свод; и всеки път
	със формата си до умора
	напомня ми за твойта гръд.

	И всеки път слухтя и стина:
	сърцето ми ли бий, или
	по опнатата му коприна
	дъждът със капки трополи?

	Червено в здрачината плава
	като угасваща искра,
	но и тогава озарява
	лика ти с някаква зора.

	Сред блясъци асфалтът чезне,
	летим по него в полет луд
	и сякаш в черните му бездни
	се спущаме със парашут.

@@	1962 г.
P$
