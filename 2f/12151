P>
	Връща се в квартала той полека
	с някаква усмивка на уста,
	и не вижда нищичко човека,
	и върви, нивиден от света.

	Ала появи ли се от края,
	секва в миг на картите шумът
	и бащите, спрели да играят,
	с поглед зъл през рамо го следят.

	Майките прането си оставят,
	от балконите със страшен глас
	викат свойто Митенце и Славе
	в къщи да се приберат завчас.

	Младата вдовица от етажа,
	с деколтето, с голите гърди,
	предполага, а и знае даже,
	че е пратен той да я следи.

	Неспокоен е магазинера,
	този уж благонадежден мъж,
	и за свойте кражби, разтреперан,
	почва да си спомня изведнъж.

	А кога под своята лампада
	вечер съчинява стихове,
	мислят те, че пише той доклади
	за безбройните им грехове.

	И приклекнали срещу луната
	на прозореца му осветен,
	като че се канят в тъмнината
	да завият вкупом с дух смутен.

	Ех, приказвайте си на провала,
	че му бил напълно чужд светът!
	Откогато той дойде в квартала,
	съвестите вече тук не спят.

@@	1971 г.
P$
