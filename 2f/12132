P>
	Аз бродя сам из улицата. Бавно
	зад покривите като тях червена
	догаря нейде вечерта на запад.
	И вперил поглед в нея, аз си спомням.
	Тя в този час гори и над Неапол.
	На зданията най-горните прозорци,
	запалени от нея, ярко греят.
	Светлее цял Неаполитански залив.
	Като трева, полюшната от вятър,
	зелените вълни се носят кротко
	и в шумното задимено пристанище,
	тъй както стадо привечер, мучат
	и тежко се завръщат параходи.
	Стоят на кея хора в пъстри дрехи
	и с благослов изпращат този ден
	тъй пълно изживян и тъй безгрижен,
	но мене там сега ме няма вече.

	Тя в този час гори и над Париж.
	Затварят Люксембургската градина.
	Една тръба звучи призивно, страстно
	и сякаш призован от нея, мракът
	над белите алеи слиза леко.
	Тълпа деца вървят подир стражаря
	и слушат във прехлас и нежна радост
	възторжената песен на медта
	и всякое от тях желай да бъде
	по-близо до чудесния тръбач.
	От портите, разтворени широко,
	излизат хора весели и шумни —
	но мен сред тях сега ме няма вече.

	Защо не можем наведнъж да бъдем
	и тук, и там — навсякъде, където
	могъщо и безкрайно бий животът?
	Ний непрестанно мрем и бавно чезнем
	веднъж от туй место, подир от друго,
	докле изчезнем най-подир съвсем.

@@	1930 г.
P$
