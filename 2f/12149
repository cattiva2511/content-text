P>
	Посред ровината във утрината синя
	лъщи една железопътна глуха линия.

	По релсите, обрасли с бурени зелени,
	върви едно момиче с двама зли гамени.

	Притиска то под свойта мишница китара,
	която неговите линии повтаря.

	Подире му с тревога вика мойта мисъл:
	— Момиче, спри! Момиче хубаво, върни се!

	Другарите ти са момчета груби:
	не знаят те що значи всъщност да се люби.

	За тях е като ядене това и гладни,
	те с яд ще се нахвърлят върху теб на пладне.

	Преди да слезе слънцето на запад,
	с целувки алчни твойте устни ще изхапят.

	Китарата и твоята любов ще счупят.
	В реката после ще захвърлят двата трупа.

	Момиче, не отивай с двамата гамени!
	Момиче, забрави ги и ела със мене!

	Ти ще ми кажеш само малкото си име.
	И после двама мълчаливи ще вървиме.

	Под стъпките ни леки ще трептят тревите.
	Сами ще разговарят мълчешком душите.

	И по траверсите на релсите със здрача
	като по стълба към деня ще се изкачим.

@@	1964 г.
P$
