P>
	И азе съм добар юнак,
	и азе са бора
	с душманете на народът
	и с слабите хора:
	ако някой е по-честен
	от мойта фигура,
	то залягам под своята
	чизма да го тура, —
	клевета го, попържам го,
	черна му лицето,
	а от това мене става
	легко на сърцето.
	И азе съм добар юнак,
	и азе се бора
	с душманете на народът
	и с слабите хора:
	ако някой глупав човек
	има много злато,
	то са мъча да го вмъкна
	вов нашето блато, —
	подмамям го, прикътквам го,
	хвала го в лицето,
	а от това мене става
	легко на сърцето.
	И азе съм добар юнак,
	и азе се бора
	с душманете на народът
	и с слабите хора:
	ако дойде стара баба
	да търси наследство,
	то я ввождам вов нашето
	славно министерство, —
	хвала й са, обещавам,
	гледам й в лицето,
	а от това мене става
	легко на сърдцето.
	И азе съм добар юнак,
	и азе са бора
	с душманете на народът
	и с слабите хора:
	родил съм са вов Габрово,
	дете съм попово,
	а това ми дава право
	да ям на готово, —
	опека си чуждо ягне
	без срам на лицето;
	а от това мене става
	легко на сърцето.
	И азе съм добар юнак,
	и азе са бора
	с душманите на народът
	и с слабите хора:
	от утрента до вечерта
	седа в кафенето
	и милвам си браделчето,
	глада си шкембето, —
	плета мрежи за мухите,
	пия си винцето;
	а от това мене става
	легко на сърдцето.
P$
