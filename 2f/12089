P>
	Тази бяла варосана зала на старата болница:
	до самите стени прилепените бели легла
	и лица побледнели по тях, и лица меланхолни
	с тъмножълтия цвят на студената зимна мъгла.

	Тези черни ръце въз прострените бели покривки
	като черни оголени клони на зимния сняг,
	тези сухи ръце и разкривени болни усмивки,
	и очи може би вече вгледани в другия свят.

	Тишината и здрачът и тези прозорци тъжовни
	със петна от мухи и с бразди от прахът и дъждът,
	и звънът, и звънът на големия стенен часовник
	сякаш тежките стъпки на близката смърт.
P$
