P>
	Мама Стояна люляла,
	люляла и му пяла:
	— Нани ми, синко Стоене,
	да растеш, да си порастеш,
	царството да си отървеш,
	царството и боярството
	от тези ръце душмански,
	че царство ти е бащино,
	бащино, още майчино!
	Стоян мами си думаше:
	— Майно ле, мила майчице,
	като ми рече таз дума,
	много ми сърце нарани;
	като ме тъкмиш, майно ле,
	царството да си отърва
	от тези ръце душмански,
	че ми е било бащино,
	бащино, още майчино —
	имам ли пушка бойлия,
	и остра сабя френгия
	и чифте кобур пищове?
	Мама Стояну думаше:
	— Всичко е, синко, готово,
	току си расти, порасти;
	като си, синко, порастеш,
	отбор дружина избери,
	в зелени гори заведи,
	по планини ги нареди,
	сардисай всички боази,
	пресечи царски друмове,
	заварди Стара планина,
	не давай птичка да мине,
	камо ли поща и хазна…
P$
