P>
	Прощавай, странен град! Напущам те със жал,
	без и до днес, уви, да съм те опознал.

	Ти се потайваше зад тоз и онзи рът,
	изплъзваше ми се от взора всеки път.

	Ако покажеше едната своя част,
	тогава другата укриваше завчас.

	Аз виждах, скитайки по твойте стръмнини,
	със всяка крачка как се всичко в теб мени.

	Възлизах с къщите, надолу слизах с тях.
	Подобно сомнамбул над покриви вървях.

	С мен криволичейки насам, натам — без край,
	шега си биеше и улицата май:

	завършваше пред мен със някой дом голям,
	и продължаваше, достигнех ли дотам.

	И стълби, стълбички с безбройни стъпъла
	ме неизвестно где приканваха: ела!

	Но тръгнех ли по тях, на старите места
	през чудни дворища попадах, без да ща.

	Магия ли бе то? Аз дирех твоя лик,
	откривах го и сам го губех всеки миг.

	И те напущам днес, прекрасен свиден град,
	все тъй загадъчен, познат и непознат.

@@	1972 г.
P$
