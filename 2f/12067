P>
	— Синко Стоене, Стоене,
	вечер ти мама постиля,
	заран ти дига постилкя;
	на постилкята находи
	секакво цвеке ронено —
	и бял, и червен трендафил,
	и чернооки босилек.
	Дали ти некой до’оди,
	или си ходиш некъде?
	— Майко ле, мила драгийо,
	не ти си ходя некъде,
	нити ми некой до’оди;
	залибих либе хубаво,
	доста е, мале, хубаво,
	нали е младо, глупаво,
	не умей дума да дума,
	камо ли либе да либи!
	— Питай го, синко, питай го,
	като е младо, глупаво,
	що е по-благо от майка,
	що е по-мило от бел мед,
	що е по-бързо от коня?
	— Я съм го, мале, попитал —
	либе по-мило от майка,
	сън е по-благо от бел мед,
	очи по-бързи от коня.
	— Либи го, синко, либи го,
	либи го, не го оставяй —
	не ми е младо, глупаво,
	нало е хитра хитриня!
P$
