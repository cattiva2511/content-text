P>
	Бе още ясно уж, а рукна изведнъж.
	Ний изненадани се скрихме за минутка
	от яростта на неочаквания дъжд
	под дървесата, до затворената будка.

	Под стряхата на тъмния и гъст листак
	едно далечно смътно чувство ни обхвана
	и както някога, се озовахме пак
	две влюбени деца във къщи на тавана.

	Преплитаха се клоните като греди
	и през един разтрог ни гледаше небето.
	Глава бе свела върху моите гърди
	и беше й зелено-мургаво лицето.

	Стоехме мълчаливи и съвсем сами
	и сякаш заедно за първи път в живота,
	и слушахме как в тъмното дъждът шуми
	по керемидите зелени на дървото.

@@	1971 г.
P$
