P>
	След като дълго е препускал,
	най-сетне спира влакът. Гара.
	Спокойно над земята руска
	изминалият ден догаря.

	Пред мен, на надлеза огромен,
	прегръщат се мома и момък.
	Високо горе на небето
	аз виждам двата силуета.

	Един човек велосипеда
	възседа и потегля в здрача.
	Загубено, детенце бледо
	само в навалицата плаче.

	Но скръцва жалостно вагонът.
	Отдръпва се назад перонът.
	И втурва се отново влака.
	И гарата изчезва в мрака.

	Така аз няма да узная
	къде е велосипедиста
	отивал и дали на края
	е стигнал там, където иска;

	изпращала ли е момата,
	или посрещала момчето;
	и свойта майка във тълпата
	намерило ли е детето.

	Ний няма да се видим вече.
	Разминали сме се навеки.
	Не като чужденец ли вечен
	минава през света човекът?

@@	1965 г.
P$
