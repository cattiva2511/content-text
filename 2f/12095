P>
	Мойто есенно скръбно завръщане
	подир толкова пролетни дни
	в безутешната бащина къща
	с боядисани в жълто стени.

	Колко много години са минали
	по неравния тягостен път,
	дето днес мойте стъпки пустинни
	като вопли самотно звучат!

	Дървесата са сякаш излезнали
	да ме срещнат с прострени ръце;
	те минават край мене и чезнат
	с озарено от пурпур сърце.

	А през техните клони запречени
	вехне къщата с жълти стени
	като някакъв спомен далечен,
	като спомен от минали дни.
P$
