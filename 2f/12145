P>
	Аз не разбирам хората, които
	отиват при гадатели и врачки
	и с бобени зърна и хороскопи
	се мъчат да открият що ги чака
	във бъдещите дни. Каква утеха
	и смисъл има да живееш,
	което знаеш? Тайнствената книга
	на битието е необходимо
	ний да четеме лист по лист, с надежда,
	без да поглеждаме напред. И който,
	обхванат от нечисто любопитство
	или от дързост дяволска, поиска
	да раздере завесата на дните
	и на съдбата образа да види,
	намира не живота, а смъртта.

	Дете, със баба си напролет в Солун
	минавах аз край турските казарми.
	Зад зидовете жълти и високи
	се трупаха безредно и тревожно
	като пред буря облаците мрачни
	и злачни на дърветата. И помня,
	там винаги разнасяха се вопли
	на кукувица. И защото знаех,
	че кукувиците предсказват колко
	години ще живеем, аз побягвах,
	затулил с двете си ръце ушите,
	за да не чувам що вещае
	тоз нечовешки глас, невидим и ужасен,
	от мрачината гъста на листака.

@@	1963 г.
P$
