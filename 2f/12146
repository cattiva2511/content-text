P>
	Щом тя се спусне, отначало горе
	на куполите златото помръква,
	а най-подир и на самата църква
	потъва бавно каменния кораб.

	Угасват стъпките и гласовете,
	със багрите — и линията трезва,
	и на мъглата във небитието
	несетно всичко видимо изчезва.

	В това безмълвно корабокрушение
	напразно бий голямата камбана:
	дохождат звуците й приглушени
	като от дъното на океана.

	Затуй и после в висината синя
	лъщят на Невски куполите мокри
	и виждаш по зеления му покрив
	да съхне сякаш още пласт от тиня.

@@	1972 г.
P$
