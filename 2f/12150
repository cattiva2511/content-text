P>
D>
	На Чило Шишманов
D$

	Жални свирки на локомотиви
	там час по час се обаждат
	и бавно над къщите сиви
	вместо бял сняг се сипят сажди.

	Колелата звънят и тракат,
	ехото между стените играе
	на криеница — и ти не знаеш
	отде ще се покаже влакът.

	Жените скитат нахални,
	остават с дни къщите празни,
	и забръмчават перални
	тъкмо в неделя и празник.

	Без майчинска ласка раснат
	децата бледи и мръсни
	и се губят сами до късно
	из пусти места опасни.

	Грехът трябва да се изкупи,
	знам, този квартал заслужава
	от небето огън и жупел;
	но, боже, спомни си тогава

	за тези деца невинни
	и тяхната душица бяла,
	стори` бурята да отмине
	и за тях пощади квартала.

@@	1970 г.
P$
