P>
D>
	На Дим. Гундов
D$

	Тук всяко здание с вида си интригува.
	Една история да виждам ми се струва.

	Във мрака празнично е осветен портала.
	На сватбената нощ започва скоро бала.

	Възлизат гостите по стълби, в мрамор цели:
	мъжете с черен фрак, жените — с рокли бели.

	Из гостната слуги с ливреи дълги шетат.
	Виси на майката, покойница, портретът.

	А до прозореца на еркера бащата
	разисква зестрата в подробности със свата.

	Невестата тоз миг във черна пелерина
	върви с любовника през тъмната градина.

	На задната врата отдавна вече чака
	със загасен фенер един фиакър в мрака.

	Едничко братчето от горните тераси
	открива бягството коварно на сестра си.

	Не знаят другите. Не подозират даже.
	Горят прозорците на всичките етажи.

	Аз где съм? В кулата, покрита с ламарина.
	Дописвам най-подир историята старинна.

	На листа бял редя там буква подир буква
	и чувам как дъжда по покрива почуква.

@@	1972 г.
P$
