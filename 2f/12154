P>
	Не съм те никога избирал на земята.
	Родих се просто в теб на юнски ден във зноя.
	Аз те обичам не защото си богата,
	а само за това, че си родина моя.

	И българин съм не заради твойта слава
	и твойте подвизи и твойта бранна сила,
	а зарад туй, че съм безсилен да забравя
	за ослепелите бойци на Самуила.

	Да търсим, който ще, във теб сполука бърза
	и почести и власт със страст една и съща,
	страданието мен по-силно с теб ме свързва
	и нашата любов в една съдба превръща.

@@	1965 г.
P$
