P>
	От случая захвърлен, тук върху таз планета,
	изгубен като в някой безбрежен океан,
	над бездна аз се нося, увиснал над небето,
		сред Нищото развян.

	И все пак, ето чувам гласа на таен жребий —
	сред бурите страхотни, дълбоко през нощта,
	зове ме той и вика: „Ела! Аз чакам тебе
		и с тебе мисълта.“

	Безцветен мрак тежеше навред над естеството,
	бе още мъртво всичко — без ум, без цел, без път.
	Явих се аз; и ето — тогаз сред веществото
		зачена се духът.

	Изтръпнал и учуден от туй, че съществувам,
	вълнението свое аз овладях в тоз час;
	познах се сред Всемира — и вътре в мене чувам
		глас, който казва: „Аз!“

	Макар все още пленник на свойта плът разтленна,
	на слепите нагони веригите разбих;
	Свенливост аз създадох и Правда съвършена
		из себе си родих,

	И диря аз тревожно във всичко цел, причина.
	Всемирът е пред мене безцелно празненство.
	Божествен смисъл вливам в невярната картина
		на всяко вещество.

	Свободно смърт и болка аз мога да презирам.
	О, твърд неумолима, не ще ме смажеш ти!
	Защото лъч надежда и в мъките съзирам,
		и тръпна от мечти.

	И Нищото пред мене — страхотна, пуста бездна —
	изпълням с моя сетен дъх — и отлитам в мрак…
	Светът ме стяга в клетка; в един копнеж аз чезна:
		от тук — към оня бряг!

	Аз — сянка мимолетна — бленувам само вечност.
	Действителност! Напразно: все пак оставам цял,
	непобеден от тебе; и в сребърна далечност,
		там — моят Идеал!

	И с гордост съзерцавам просторите безкрайни
	и нощите дълбоки с безчислени звезди.
	Вий, светове потайни! Аз имам свои тайни
		във моите гърди!
P$
