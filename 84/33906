P>
	Като стадо от слепи и зли зверове,
	с луда ярост, дълбоко в тъмите вечерни
	ураганът реве.

	И внезапно, сред сенки неверни,
	над черковните покриви черни,
	озарена от мълнии, пламна звънарната.

	Старият беден звънар, със смутена глава,
	разтворил уста и без глас, без слова,
	политва:
	бие камбаната с тежки ръце
	— звън и тревога, и ужас под бесния ритъм
	на отчаяно, лудо сърце.

	Кулата:
	— кръстът над нея ръце ужасени разтваря —
	пламенни бичове брулят я;
	тя мята далеч към просторите халюцинирани
	червената грива — от пламък и жар — на пожара.

	Нощни предградия светят страхотно бронзирани.
	В миг многолики тълпи
	избликват из улици тъмни, вечерни —
	ропот и страх там кипи.
	Кръв се излива в прозорците черни.

	Звънарят, далеч в равнините безкрайни,
	праща с камбанния звън своите вопли отчаяни.
	Кулата:
	расне тя пред кръгозори смутени;
	лети, окрилена от блясъци яркочервени,
	далеч над води и блата;
	керемиди и плочи — крила
	от искри и кристал
	летят към горите, далеч през нощта;
	пламъкът лиже нощта
	и околните хижи
	изпъкват сред мрака — подпалват се в миг;
	с трясък — подобно сподавен, глух вик —
	рухва високият купол надолу в горящата паст
	— и кръстът над него — надолу в свирепата власт
	на горящата паст — тя го лапва и схрусква,
	като плячка, за миг.

	Бий, звъни и гърми там с отчаяни сили звънарят,
	сякаш сам Бог изгаря в пожара.
	Кулата
	— огънят там, между зидове каменни,
	вдълбава се с копия пламенни
	и обзема греди, сводове,
	дето в злобната негова ярост се люшкат камбаните.
	Кукумявките, враните,
	литват с безумни, протяжни, без край викове,
	блъскат главите си, слепи, без изход, в прозорците,
	изгарят си в гибелен полет крилата,
	— блудни от ужас, безсилни от луди усилия —
	и внезапно, сред бурно завилия
	порой на тълпата,
	падат мъртви.

	Но вижда звънарят; ръце се разтварят — от злато пламтящи —
	и грабва пожарът камбаните лудо крещящи.

	Кулата:
	— сякаш червена, горяща гора,
	простряла далеч своите клони сред златна заря;
	огънят, див в своите спазми, троши и разкъртва
	стълби, прозорци, врати,
	дъски, корнизи, греди — и лети
	в живи могъщи извиви — о!
	как бият камбаните в свойто последно безумие!

	Звънарят, достигнал до края на страх и терзание,
	звъни и вести свойта смърт със предсмъртния стон на камбаните.

	Кулата:
	— един още грозен, решителен трясък
	— тухли, мазилка, вар, пепел и прах —
	я разсече, от горе до долу, на две.
	Като крясък
	задавен от страх,
	секва мигом тревожния звън — не ридай, не зове.
	Старинната кула с камбаните
	— черна внезапно — виси, сякаш в някакъв сън;
	и ето че — свод подир свод — в миг камбаните,
	тласкани с трясък и гръм между черните, голите
	зидове, рухват надолу.

	Под свойта камбана звънарят не трепна дори.

	Камбаната яма във влажната пръст му изри
	и сама бе ковчегът, що костите немощни скри.
P$
