P>
	Слънчевия оксижен отново се забива
	В причудливите йероглифи край очите,
	И нажеженото кълбо за миг изригва
	Да ме прогони по земята като скитник.

	Огледала по улици — забравени от снощи,
	Кратък спомен от умиращия дъжд,
	Стъпките ги пръсват — очакват ли все още
	В тях да се огледа един самотен мъж?

	И отново пламва разтопено лято,
	Стъпките се гонят жарки в утринта,
	Но аз пропадам в призрачното блато
	И цветовете ярки губят красота.

	Накъде да тръгна — не намирам сили,
	Какво като живее и пламти света?
	Стъпките се гонят — в себе си са скрили
	Заглъхваща илюзия от моята следа…
@@	август 1999 г.
P$
