P>
	О, цветарник сред горите!
	И вашите врати завинаги заключени!
	И всичко онова, което е под ваште сводове!
	И под душата ми чрез ваште аналогии!

	Мечтите на гладуваща принцеса,
	томлението на моряк в пустиня,
	и медни звуци под прозорците на тежко болни.

	Идете при най-хладните стени!
	Би казал ти — жена, изчезнала през жътвен ден;
	вън в двора на приюта има пощальони;
	минава, там далеч, един ловец — днес надзирател в болница.

	Разглеждайте под лунните лъчи!
	О, нищо не е там на свойто място!
	Би казал — една луда в съдилище,
	един горд боен кораб със разперени платна върху канала.

	И нощни птици върху лилии,
	и погребален звън по пладне
	(Там нейде под камбаните!)
	приют за болни посред равнините,
	и миризма на етер в слънчев ден.

	О, Боже! Боже мой! кога ще видим в нашия цветарник
	и дъжд, и сняг, и вятър!
P$
