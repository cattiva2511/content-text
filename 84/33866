P>
	Звезда вечерна бледа, ти скитница далечна,
	открила светло чело под сумрака вечерен,
	от своя златен замък, посред безмълвност вечна,
		що гледаш там далеч в простора черен?

	Утихват ветровете и бурята отмина.
	От своите тръпни листи лесът роса разля;
	и нощна пеперуда със бляскави крила
		през ароматните поля премина;
		— Що дириш над земята в сън заспала?
	Но ето — свеждаш чело зад стръмни висоти;
	С усмивка ти отлиташ, тъй меланхолно бяла,
	и твоя тръпен поглед помръкнал е почти.

	Звезда застанала над хълмове зелени,
	печална сребърна сълза връх плаща на нощта,
	огряла пред овчаря в ливадите стъмени,
	покорно следван от нестройните стада, —
	звезда, къде отиваш през тази нощ безбрежна?
	Прибежище ли дириш ти всред тръстта крайбрежна?

	Или пък бързаш, пряко покой и тишина,
	да паднеш като бисер под морската вълна?
	Звезда! ах, ако трябва ти да умреш — коси си
	златисти разпиляла над тъмните води.
	Преди да ни оставиш, за сетен миг — о, спри се:
	Звезда на Любовта, недей залязва ти!
P$
