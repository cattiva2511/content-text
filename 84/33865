P>
	Спомни си, когато Зората свенлива
		разтваря пред Слънцето своя дворец;
		спомни си, когато нощта мълчалива
		мечтателно бди в среброзвезден венец.
	Зове ли те радост и твойта гръд тръпне,
		сън в здрача вечерни ли ти шъпне —
		чуй там, зад гори, равнини,
		глас таен как тихо звъни:
				Помни!

		Спомни си, когато съдбата жестока
		навеки един ни от друг раздели,
		и дълго, в изгнание, мъка дълбока
		разкъсва сърцето, което боли, —
	спомни мойта скръбна любов, мойто сетно прости!
	Що значат раздала и време, когато любов в нас пламти?
	Додето в гърди ми сърцето звъни,
	то ще ти казва през всичките дни:
				Помни!

		Спомни си, когато под хладната пръст
		в сън вечен сърцето ще спи разломено;
		Спомни си, когато съгледаш смутена
		моя гроб, скрит в треви и цветя околвръст.
	Не ще те аз повече видя; но мойта безсмъртна
	душа пак ще бъде при тебе, незрима, безплътна.
		Чуй, как из далечни страни
		глас таен сред мрака звъни;
				Помни!
P$
