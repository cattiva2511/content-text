P>
	О, спомен, спомен, пак ли възкръсваш? Есента
	бе заглушила вредом на птици песента,
	но слънцето пламтеше с печална красота
	над лесовете жълти с окапващи листа.

	Сами, един до друг ний вървехме замечтани,
	с коси и мисли волно по вятъра развяни.
	Внезапно тя обърна очи от страх наляни
	и рече: „Кой е твоят най-хубав ден?“ със странни

	златисти, нежни тръпки в неземния си глас.
	Една усмивка тиха във отговор неволен —
	и предано целувах ръката бяла аз.

	— Ах, аромата сладък на първите цветя
	и шепотът чаровен, тъй щедър и тъй волен,
	на онуй първо „да“ из любимите уста.
P$
