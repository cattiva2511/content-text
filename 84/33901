P>
	Вълни сребристи, кротки светли нощи —
	и ето приливът приижда пак;
	петимата рибари на коне, все още,
	ловят небрежно риба, там край морский бряг.

	Сред плахий блясък, плахий тръпен плам
	на бледните талази, те минават,
	вървят насам, натам —
	възседналите черни силуети.

	Понякога конете
	изнемощели, старите коне, с умора
	изправят в миг глави — и съзерцават долу там
	простора.

	Натегнали се, мрежите влекат,
	полека; сред играта на вълните
	животните едвам вървят, безшумно,
	по шиите увиснали юздите;
	ездачът тежко се над тях люлей,
	и тъй, с полузатворени очи, и полугласно,
	подсвирква или тихо пей.

	Минава час, и два, и три —
	щастливи или пък нещастни;
	и рибата — тя се улавя, или пък се крий…
	Но те работят — в зной и в мраз,
	безпир; и пак се връщат в своя мирен кът
	— един ли само път! —
	с кошове празни, в късен час.

	Така се старите рибари трудят,
	— доволни с нищо, щастливи с малко —
	и всякога — в сполука, в злополука,
	в неволя и в усилни дни —
	все с дървените тежки чизми на живота;
	додето един ден те с трясък се разбият —
	и тъй смъртта разбудят.

	Ала понявга, в летни нощи, кога възйеме се луната,
	възседнали конете морни, по дюните се те възкачват,
	и откроени появяват се надалеч пред небесата
	— натоварени с платна и мрежи —
	тогава струва ти се, виждаш огромни нереални
	насекоми,
	които из безкрайността, през далнините,
		завръщат се, след лов и плячка,
				към звездите.
P$
