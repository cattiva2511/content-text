P>
	И ето — ще дойде тогава блестящ летен ден:
	великото слънце, съюзник на моята радост,
	във вашия образ, сред свила и светъл сатен,
	ще вплита с лъчите си повече прелест и младост;

	небето лазурно, подобно висок балдахин,
	ще тръпне тържествено в гънки широки и нежни
	над наште щастливи чела, побледнели в един
	тих зной от блаженство и нетърпеливи копнежи;

	и нощ ще припадне, и ведрият лъх на простора
	гальовно във вашия сватбен воал ще играй,
	и кротко звездите нам ще се усмихват отгоре —
	на двамата млади съпрузи — в блаженство без край.
P$
