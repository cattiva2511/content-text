P>
	Макар че вече, в тази вечер,
	разронва есента
	далече
	в полята немощни листа;
	макар че вече есента,
	сред тази вечер, с вихрени ръце
	коси
	от пламенните рози
	последните им цветове — в нощта
	натегнали от бледнина.
	О, нека заедно със тез цветя
	есенний вихър не срази
	цветята в нашето сърце, —
	но двама ний, пред жаркий плам
	на спомена във златното огнище,
	но нека двама там,
	пред огъня, се свием ний с колене и ръце.

	О, против траурните болки в бъдещето скрити
	и против времето, що слага край на всеки чар,
	и против наший страх, и против нас самите —
	о, нека ний се свием там пред пламенната жар
	в огнището, разпалено от наший спомен,
	Макар че есента,
	със своя плащ огромен
	от буря, мрак и мраз,
	виси
	над лесове, ливади и блата —
	дано скръбта й не срази
	поне спокойната градина вътре в нас,
	където в светлина и самота,
	звъни на наште мисли равний ход.
P$
