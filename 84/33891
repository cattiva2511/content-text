P>
	В стиха музика ти преди всичко вложи!
	И затуй — предпочитай неравните стъпки,
	меки — както случайни през въздуха тръпки,
	и без тежест, — без важност, която тежи.

	Нито своите думи избирай пък ти,
	в техний шепот с вражда или обич унесен:
	няма нищо по-сладко от сивата песен,
	дето смътното с точното сляно трепти:

	както хубави, кротки очи зад воал,
	както знойният ден, който тръпне по пладне,
	както в есенна нощ, избледняла и хладна,
	небеса със звезди от лазурен кристал.

	Че ний дириме само Нюанса — о, да:
	не боята — единствено само нюанса!
	Ах! нюанса: той сплита в прекрасни каданси
	звук на флейта с тръба и мечтата с мечта.

	Остроумие, Смях, Духовитост — от тях
	бягай като от смърт, от тях нищо не чакай;
	от смях простият само се вий и разплаква; —
	туй е чесън потребен за грубий стомах.

	Улови Красноречието за врата —
	и смажи го без страх! А звънливата Рима —
	обуздай я: тогаз стихът сила ще има —
	инак той би приличал на сладка вода.

	О, как Римата мами, и лъже дори!…
	Кое глухо дете и кой негър безумен,
	в празнодумния шум и в играчките влюбен
	изкова таз дрънкалка за десет пари!

	Затуй: Музика! музика само — помни!
	Твоят стих да лети, пълен с трепетна пролет,
	да унася душата в стремителен полет —
	но към друго небе и към други страни.

	Твоят стих да трепти като волна вълна,
	както утрен зефир, сред простора безбрежен
	от треви и цветя, вее тих и небрежен…
	А пък всичко останало е: — книжнина.
P$
