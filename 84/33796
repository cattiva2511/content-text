P>
D>
	На Ели
D$
E>
	Душата ми плаче за сняг!
@	Ст. Цанев
E$

	Душата ми плаче за теб!
	За теб измръзнала плаче.
	В дни като бури свирепи
	Само теб душата ми чака.
	Има от теб единствено нужда,
	Само теб отчаяно търси,
	Сред думи и жестове чужди
	Умира и отново възкръсва,
	Търси, чака единствено теб,
	В празната, изстинала къща
	Да зърне по пътя отпред,
	Прекрасна, как отново се връщаш.
	Душата без тебе се дави
	На живота на празното дъно —
	Глътчица въздух ми трябва,
	Студено е, тъжно и тъмно.
	За теб душата ми плаче,
	Ослепена от фалшиви посоки,
	Търси те с вик на сираче —
	Не бъди към нея жестока!
	Душата има своите закони,
	Различни от законите земни.
	Дори да се скита бездомна,
	Обича ли, обича нетленно.
	Плаче душата ми — вечер
	Събличам ненужните думи,
	Събличам ежедневните срещи,
	В които се чувствам изгубен
	И чакам, само теб чакам.
	В света уморен и нелеп
	Не плаче, не плаче за сняг,
	Душата ми плаче за теб!
@@	февруари 2000 г.
P$
