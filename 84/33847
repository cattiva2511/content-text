	Имало едно време един мъж и една жена, те си имали дъщеричка Альонка и синче Иванчо.
	Но не щеш ли, майката и бащата умрели и останали Альонка и Иванчо сам-саминки.
	Тръгнали те по белия свят да скитат. Вървели по един далечен път, през едно широко поле и на Иванчо му се допило.
	— Альонке, сестричке, искам да пия!
	— Почакай, братче, да стигнем до кладенеца.
	Вървели, вървели — слънцето припича, кладенецът далече, жегата не им дава покой, целите вир-вода. Не щеш ли, гледат — краве копитце, пълно с водица.
	— Альонке, сестричке, ще пийна аз от копитцето!
	— Не пий, братче, ще станеш теленце!
	Братчето послушало и те тръгнали по-нататък.
	Слънцето припича, кладенецът далече, жегата не дава покой, целите вир-вода станали. Не щеш ли, гледат — конско копитце, пълно с водица.
	— Альонке, сестричке, ще се напия аз от копитцето!
	— Не пий, братче, ще станеш конче!
	Въздъхнал Иванчо и тръгнали по-нататък.
	Вървят, вървят — слънцето припича, кладенецът далече, жегата не дава покой, целите вир-вода станали. Не щеш ли, гледат — козе копитце, пълно с водица.
	Иванчо казал:
	— Альонке, сестричке, не мога повече, ще се напия от козето копитце!
	— Не пий, братче, ще станеш козле!
	Не послушал Иванчо и се напил от козето копитце.
	Напил се и станал козле…
	Вика Альонка братчето, но вместо Иванчо след нея тича бяло козленце.
	Седнала Альонка до една купа и горчиво заплакала, тя плаче, а козленцето скача около нея.
	Точно тогава минал покрай тях един търговец.
	— Защо плачеш, хубава девойко?
	Разказала му Альонка за своето нещастие.
	Търговецът й рекъл:
	— Омъжи се за мен. Аз ще те облека цялата в злато и сребро и козленцето ще живее с нас.
	Альонка си помислила, помислила и се омъжила за търговеца.
	Заживели те от хубаво по-хубаво, и козлето с тях живяло, яло и пило от една паничка с Альонка.
	Веднъж търговецът не бил в къщи. Не щеш ли, като изневиделица дошла една вещица: застанала под прозорчето на Альонка и много миличко я повикала да се окъпе в реката.
	Довела вещицата Альонка до реката. Спуснала се върху нея, вързала камък на вратлето на Альонка и я хвърлила във водата.
	А тя самата се превърнала в Альонка, облякла нейната рокля и отишла в палатите й. Никой не познал вещицата. Търговецът се върнал и той също не я познал.
	Само козленцето знаело всичко. Клюмнало то глава, не пие, не яде. Сутрин и вечер ходи около водата по брягчето и вика:
	— Альонке, сестричке моя!
	Излез, излез на брега…
	Разбрала за това вещицата и започнала да моли мъжа си — заколи, та заколи козлето…
	На търговеца му било жалко за козлето, свикнал той с него. Но вещицата така му додявала, така го молила — нямало какво да се прави, съгласил се търговецът:
	— Заколи го, щом ти се прииска…
	Заповядала вещицата да запалят големи огньове, да кипят котли чугунени, да точат ножове стоманени…
	Козленцето разбрало, че малко му е останало да живее, и казало на побащима си:
	— Пусни ме преди смъртта да отида на реката, водица да пийна, чревцата си да изплакна.
	— Е, иди.
	Дотичало козленцето до реката, застанало на брега и жално заблеяло:
	— Альонке, сестричке моя!
P>
	Излез, излез на брега!
	Огньове горят горещи,
	котли кипят кипящи,
	ножове стоманени острят,
	искат да ме заколят!
P$
	Альонка му отговаря от реката:
	— Ох, братче мое, Иванчо!
P>
	Тежък камък към дъното ме тегли,
	копринена трева ми е краката оплела,
	жълти пясъци на гърдите ми лежат…
P$
	А вещицата търсила козлето, не могла да го намери и взела та изпратила слугата:
	— Иди намери козлето, доведи го при мен.
	Отишъл слугата до реката и гледа: козлето бяга по брега и жално моли:
	— Альонке, сестричке моя!
P>
	Излез, излез на брега!
	Огньове горят горещи,
	котли кипят кипящи,
	ножове стоманени острят,
	искат да ме заколят!
P$
	А от водата му отговарят:
	— Ох, братче мое, Иванчо!
P>
	Тежък камък към дъното ме тегли,
	копринена трева ми е краката оплела,
	жълти пясъци на гърдите ми лежат…
P$
	Слугата дотичал в къщи и разказал на търговеца за това, което чул на реката. Събрали се хора, отишли на реката, метнали копринени серкмета и измъкнали Альонка на брега. Свалили камъка от шията й, изкъпали я с изворна вода, пременили я с красива рокля. Оживяла Альонка и станала още по-хубава от преди.
	А козленцето от радост три пъти се преметнало през глава и отново се превърнало в момченцето Иванчо.
	Злата вещица вързали за опашката на един кон и натирили в голото поле.
