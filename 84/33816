P>
	Тъга. Толкова вечна тъга.
	Защо ми е тъжно — не зная.
	Отплувам по вечна река,
	По вечна река към безкрая.

	Тъжно, тихо е в мойта душа,
	Дърветата скланят корони,
	Подир думи от тишина
	Реката пенлива ме гони.

	Реката пенлива ме чака,
	Покрай мен тъгата снове,
	Някъде птица проплака —
	Вечния плач през векове.

	И е тъжна малката стая
	От вода, земя и небе,
	Някъде се разлива безкрая,
	Където тъгата снове.

	Където тъгата ме вика
	И търси мойта ръка,
	Превърна във вечна обител
	Тъгата тази река.

	Прегърбени тъжни мостове,
	Бреговете ме следват с очи,
	Отплуващи пристани — просто
	Тъгата нежно мълчи.

	Тъжно протяга се залезът,
	Бреговете закрива с ръце,
	Безмълвен и тих — пази ме
	От тежкото здрачно небе.

	Затрептяват бакърени блясъци,
	Къде ли ще стигна — не зная,
	Брегове от срутени пясъци
	И тъжна река към безкрая.

	Ако не беше тази тъга
	Бих достигнал сигурно рая,
	Но отплувам по вечна река,
	По вечна река към безкрая.
@@	04.09.1999 г.
P$
