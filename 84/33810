P>
E>
	И аз крещях години —
	цяла вечност…
	Долавях, че и другите крещят
@	Н. Вапцаров
E$

	Всяка вечер към поредния разстрел.
	Ден след ден. Години. И назад.
	Вървим. Светлината в празния тунел.
	Взривена в канонадата на залпа.

	И пак крещим. Години. Вечност.
	Отпиваме от всекидневната горчилка.
	Или мълчим? Загубили човечност.
	Безропотно. Поглъщаща мътилка.

	Живеем ли? Кога, къде и как?
	Къде ще ни спасят от смърт куршумите?
	Как върху сърцето ще поникне мак?
	Кога ще ни разстрелят мълчаливо думите?

	Бедността пълзи от грозната си сянка.
	Храни се гладът в очите ни тревожни.
	Просяците молят. Времето без рамка.
	Ражда се смъртта в обятна бездуховност.

	Нима завинаги ще бъдеме обречени?
	Убийците са тук. В нас е светлината.
	В очите. В риза, в бялата облечена.
	В огледалната усмивка на дулата.

	Всяка вечер. Години. И назад.
	Яростно крещи отново отчаяние.
	Тишината — само миг до залпа.
	Разстрелът е живот. Мълчание.
@@	11.11.1999 г.
P$
