P>
	Сърцето ми? — То паднало е в кладенеца на смъртта.
	И върху каменния ръб,
	и на живота, и на кладенеца върху каменния ръб —
	аз чувам как сърцето ми се бори в кладенеца на смъртта.

	— Мълчанието е страхотно —
	И там подобно къс от лед,
	луната в кладенеца доле
	разлива свойта вечна бледност.

	Сърцето ми е топка плът,
	къс кърваво месо — и там,
	на дъното на кладенеца, бий — сърцето ми
	върху отломък от луна, пламтяща с
	бледен плам.

	— Мълчанието и студа;
	и сред нощта блудящий ужас
	на небеса, препълнени с пътуващи звезди —

	В бездънни щерни на смъртта
	сърцето ми безумно бий, тупти
	— със трескав пулс — върху луната.

	Луната със сърцето ми се сля;
	луната — лик в искри изюден;
	луната — зима в бляскави огледала
	върху води на Север и съдба;
	луната е твърд блок от лудост;
	луната е уста от лед —
	и моето сърце гризе —
	О, в клещите на ясни полунощи
	сърцето ми е стиснато;
					и още
	с търпение безкрай игли от скреж
	продупчват туй сърце, пламтящо в горд копнеж;
					и вече
	води с цвета на неговия труп
	полека, с плясък го завличат
	в дълбоки ями там далече…

	И знам, в една такава вечер,
	луната ще заключи
	това сърце, макар да бий в омраза,
	подобно камък в шепа празна

	— тогава, когато в своя бяс студът,
	и сред нощта — блудящий ужас
	на небеса с безброй звезди на път
	в тоз образ ще изпишат мойта смърт.
P$
