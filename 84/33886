P>
	Груба беше и пуста душата
	на античния свят — и скръбта
	бе за нея сляп гняв на съдбата
	и терзание впито в плътта.

	Това двойствено чувство предаде
	тя чрез свойто Изкуство в лика
	на две паметни майки познати
	с безпределната своя тъга.

	Тук — Троянската стара царица:
	синовете й паднаха в бой —
	и в скръбта си подобно вълчица
	тя надава див, яростен вой.

	Край морето тя тича, залива
	бясна пяна ревящи уста,
	и крещяща, настръхнала, дива,
	тя е звяр наранен сред нощта.

	И след туй — Ниобея, блудяща,
	впила взор в своите мъртви чада:
	гневний бог тази мъка й праща —
	лей тя сълзи, поройна вода.

	И дъхът й пресеква — в несвесен
	шемет сгърчена, луда, тя мре:
	нелеп мрамор — защо ли донесен,
	от кой край, от кое ли море!…

	* * *

	Християнската скръб е огромна —
	също както човешката гръд.
	Че тя страда и мисли, и помни,
	и спокойно върви в своя път.

	Ето — там над Голгота тя плаче,
	цяла в горки сълзи — но без вик:
	една майка тъй също, обаче —
	каква майка! на син тъй велик!

	Тя споделя светото Страдание,
	чрез което спасен е цял свят,
	и смъртта — пред това състрадание
	тъй дълбоко — е кротка, без яд.

	Чада нейни сме всички тук, сбрани
	сред печал и покруса — затуй:
	седемте на сърцето й рани —
	през тях милост за всички струи.

	И когато разкрие небето
	в слава своите блестящи врати
	всички — с вяра живели в сърцето,
	освен спящият в грешни мечти —

	в него ден ще възлезнат блажени
	към върха на небесний Сион,
	на крила от възторг, с песнопения,
	ведно с нея към Божия трон.
P$
