>	Ким, Юлиан, Леон и Кия — детективи във времето

	Находчивата Ким, знаещият Юлиан, смелият Леон и загадъчната египетска котка Кия са четирима приятели, които имат необикновена тайна.
	Те притежават ключ за старата библиотека в манастира „Свети Бартоломей“. Там се намира мистериозната стая на времето Темпус*, през която може да се отиде в миналото. Темпус пулсира в ритъма на времето, има хиляди врати и зад всяка се крие определена година от историята на света. През тези врати приятелите могат да се озоват в Египет от времето на фараоните или в Древен Рим.
	[* Темпус — (от лат.) време. — Б.пр.]
	Винаги, когато се интересуват от някоя вълнуваща епоха или попаднат на загадъчен криминален случай от миналото, те се озовават там с помощта на Темпус.
	И пак Темпус връща приятелите в настоящето. Трябва обаче добре да запомнят мястото на пристигането, защото само оттам могат да се върнат обратно в нашия свят.
	Дори когато пътуванията във времето продължават по няколко дни, в настоящето не е изминала и секунда. Така никой не забелязва внезапните изчезвания на нашите детективи.


>	Красива униформа

	— Я, вижте кой се задава! — възкликна Ким и посочи надолу по улицата.
	— О, не! — изтръгна се от устата на Юлиан.
	Тримата приятели седяха на терасата на най-добрата сладкарница за сладолед в света — „Венеция“, в родния им град Зибентан. Само допреди десет секунди можеше да се каже, че е прекрасен и горещ съботен следобед, още повече че и тримата си бяха поръчали по една огромна мелба. Но ето, че се появи дебелият Нилс, който пухтеше по стръмната уличка право към тях. Той им беше връстник и бе печално известен като голям кавгаджия и побойник.
	— Какво ли е намислил? — зачуди се Леон.
	Юлиан се загледа в Нилс и видя, че е нахлупил на главата си зелена шапка с перо, а тялото му бе натъпкано в някаква униформа. Около врата му висеше нещо сребристо.
	В този момент Нилс стигна до сладкарницата. Изправи се пред тримата приятели, разкрачи широко крака и сложи ръце на хълбоците. Кръглото му лице бе почервеняло от напрежение.
	— Здравейте, тъпаци! — поздрави ги той.
	Юлиан знаеше, че Нилс не може да ги понася, откакто при едно морско сражение в езерото на Зибентан потопиха лодката му.
	— Изглеждаш великолепно! — отбеляза иронично Ким.
	Леон се засмя:
	— Днес Нилс е във вихъра си!
	— Наистина сте тъпаци! — изсумтя момчето в униформата. После попипа сребърната си верижка. — А и изобщо не сте в час. Тази сутрин на празника на стрелците бях обявен за крал на децата. Сега отивам на площада.
	— Значи вече трябва да се обръщаме към теб с Ваше Величество? — невинно попита Юлиан.
	Нилс присви очи:
	— Подиграваш ли ми се? — сопна му се той.
	— Не, разбира се — отвърна меко Юлиан.
	— Вие, тъпаци такива, никога нямаше да уцелите мишената! — злобно каза Нилс. — За такова нещо се иска спокойна ръка, точно око и железни нерви!
	Кия се прозя и започна внимателно да мие кехлибарената си козина.
	— Глупавата ви котка също не е в час! — просъска кралят на децата.
	— Как нарече Кия? — избухна Ким.
	Юлиан успокояващо вдигна ръце. Знаеше какво ще се случи, ако Ким се поддаде на темперамента си.
	— Не му се връзвай, Ким!
	— Хайде, чупката оттук, крал Нилс Последни! — извика гневно момичето.
	— Мери си думите! Ще си тръгна, когато си поискам! — отвърна Нилс и сви юмруци.
	— Ще видим! — рече Ким и посегна с лъжичката към шоколадовата топка сладолед в чашката си. — Това е отличен катапулт — додаде тя с ехидна усмивка и се прицели в Нилс. — Точно от това се нуждаех, за да залепя на гърдите ти един кафяв медал!
	Нилс отстъпи назад:
	— Не го прави! — простена той умолително. — Какво ще си помислят приятелите ми от стрелковия отряд?
	— Изобщо не ми пука! — отсече Ким и наклони назад лъжичката.
	Юлиан въодушевено наблюдаваше как Нилс бързо се отдалечава.
	— Браво, Ким, отървахме се от него! — каза той, заливайки се от смях. След това погали Кия по главата. — Нилс доста се е главозамаял от титлата, която са му дали… Но и аз не бих имал нищо против да съм истински крал!
	Ким, чийто гняв се бе изпарил, засия:
	— О, да, крал Юлиан I Зибентански! Не звучи зле. Но си твърде млад за това.
	Юлиан поклати глава:
	— Ни най-малко. Имало е и съвсем млади крале. Преди известно време даваха по телевизията сериал за династията* на Тюдорите**. Там имаше един крал, който беше на нашата възраст.
	[* династия — поредица от владетели, които заемат властта по наследство, владетелски род. — Б.пр.]
	[** Тюдор — благороднически род, от който се избирали кралете и кралиците на Англия в периода 1485–1603 г. — Б.пр.]
	Леон бе озадачен.
	— Сигурен ли си?
	— Почти… — отвърна Юлиан. — Освен това можем да проверим това в библиотеката. Навити ли сте?
	— Естествено! — извикаха в един глас останалите двама.


	Както винаги, приятелите избраха време, в което старата библиотека на манастира беше затворена за читатели. Но тъй като Юлиан разполагаше с ключ, нямаха никакъв проблем да влязат. Леон и Ким се настаниха на масите за четене и заровиха глави в специализираните книги, а Юлиан сърфираше в интернет. Кия се излегна удобно на любимото си място — перваза на прозореца, и с полуотворени очи наблюдаваше задълбоченото проучване на приятелите.
	Юлиан зададе думата „Тюдор“ в търсачката — получиха се множество резултати.
	— Чуйте това! — извика момчето. — Имало е шест крале, които са носили името Тюдор.
	Ким и Леон оставиха книгите и застанаха зад приятеля си. Юлиан разглеждаше историята на династията на Тюдорите.
	— О, тук е и Хенри VIII*! — възкликна той. — Бил е женен шест пъти, а две от жените му били екзекутирани…
	[* Хенри VIII (1491–1547) — баща на Едуард VI и крал на Англия и Ирландия от 1509 г. до смъртта си. — Б.пр.]
	— Ама че тип! — възмути се Ким.
	Юлиан продължи да чете наум.
	— А ето го и този, когото търсим: Едуард VI*! — извика той след малко. — На 28 януари 1547 г., в деня на смъртта на баща си, бил провъзгласен за крал на Англия и Ирландия и живеел в Лондон, в двореца Хемптън Корт**.
	[* Едуард VI (1537–1553). — Син на Хенри VIII. Крал на Англия и Ирландия от 1547 г. до преждевременната си смърт. — Б.пр.]
	[** Хемптън Корт — дворец, на 20 км западно от Лондон, на брега на Темза. През 1236 г. на това място било издигнато имение, което между 1514 г. и 1521 г. било преустроено в дворец. Хенри VIII се настанил в него през 1525 г. и довършил строителството му. По негово време била построена известната кула с часовника. Около трите вътрешни двора са разположени около 500 стаи. Дворецът има великолепни градини с площ 2000 декара и един прочут лабиринт от висок жив плет. — Б.пр.]
	— По време на коронацията е деветгодишен! — изуми се Леон. — Юлиан, ти беше прав!
	Ким се приближи до Кия и я погали под брадичката.
	— Дали това му е доставяло удоволствие?
	Юлиан изненадано я погледна.
	— Какво имаш предвид? Царстването ли?
	— Да!
	— Удоволствие? Не мисля, че става дума за това. Бил е престолонаследник и е трябвало да поеме управлението — отвърна Юлиан.
	— Но как може едно деветгодишно момче да управлява Англия? — разсъждаваше на глас Ким. — Със сигурност е имало възрастни, които са му казвали какво да прави.
	Юлиан сви рамене.
	— А може би е бил невероятно умен и не ги е оставял да му се бъркат. — Той се облегна назад и скръсти ръце зад главата си. — Вероятно си го е бивало и всички е трябвало да играят по свирката му!
	— Страхотно! В такъв случай и аз бих искал да съм крал! — извика Леон. — Първо щях да издам закон, с който веднъж завинаги да се забранят домашните. След това щях да…
	— Пълни глупости! — прекъсна го Ким. — Да си крал със сигурност не е било толкова готино, колкото си мислиш. Трябвало е непрекъснато да внимава как се държи и да понася ужасно скучните благородници.
	Леон махна с ръка.
	— Как ли пък не! Когато си крал, всичко ти принадлежи — дворци, луксозни карети и ракли, пълни догоре със злато и сребро. Това със сигурност е върхът! Освен това всички е трябвало да мълчат пред него. А когато парите не са му стигали, е трябвало просто да увеличи данъците.
	Ким се засмя.
	— Ти щеше да си страхотен крал!
	— Защо? Да не би днес да е по-различно? — язвително отбеляза Леон.
	— Преувеличаваш — отвърна Юлиан и се засмя. — Но не мога да не призная, че ми е любопитно какъв е бил животът на младия крал. Дали е имал свобода за действие, или е бил само марионетка* на хора, които са стояли в сянка?
	[* марионетка — 1. Кукла за театър; 2. Човек, който действа под чуждо влияние или по чужда воля. — Б.пр.]
	— Пише ли нещо за това в интернет? — попита Ким.
	Юлиан отново се зачете в текста:
	— За съжаление, не. Е, поне не директно. Говори се само за регента* му — някакъв си херцог Сиймур**. Бил е чичо на Едуард.
	[* регент — временен държавен глава при непълнолетен крал (цар) или по време на междуцарствие. — Б.пр.]
	[** Сиймур, Едуард (1500–1552). — Английски държавник, обявен от Хенри VIII за лорд-протектор (регент). — Б.пр.]
	— Какво означава това? — поиска да разбере Леон.
	— Нещо като настойник — отвърна Юлиан, след като прочете още една част от текста.
	Леон и Ким отново запрелистваха книгите за английските кралски династии.
	— О, това е такава досада! — въздъхна Ким след малко и хлопна книгата. — Защо да не проверим на място, в Лондон, как стоят нещата? По това време градът вече е наброявал 200 000 жители, току-що прочетох.
	Като по някакъв таен сигнал Кия се надигна и се протегна, а след това уверено се запъти към стаята на времето Темпус.
	Леон намигна на Ким.
	— Мислиш ли, че трябва да…
	— … направим едно малко пътешествие във времето? — довърши момичето изречението му. — Разбира се! Искам да разбера как е живял Едуард. Да изберем 1549 година. По това време е бил точно на нашата възраст.
	— Речено-сторено! — извика Леон със светнали очи и се втурна след Ким и Кия.
	— Момент, не прибързвате ли малко? — Юлиан се опита да възпре приятелите си. — Как смятате да се срещнете с него? Той със сигурност е живеел в изолация и са го охранявали денонощно!
	Ким се спря и се обърна към Юлиан:
	— Без съмнение! Но все някак ще успеем да проникнем в двореца. Няма да ни е за пръв път. Спомни си за приключенията ни с Клеопатра, когато бяхме слуги в палата.
	— Точно така, ще успеем и този път. Хайде, Юлиан! — обърна се Леон към приятеля си.
	Юлиан въздъхна, изключи компютъра и последва Ким, Леон и Кия.
	Приятелите се отправиха към стаята на времето, която бе скрита зад един висок шкаф, монтиран върху релса, така че да може да се движи. С общи усилия те го отместиха встрани и пред тях се разкри черната врата към Темпус, покрита с ужасяващи муцуни и загадъчни знаци.
	Леон решително отвори вратата и тримата прекрачиха прага на стаята на времето — свят без начало и край, в който се намираха хиляди врати, а над всяка от тях блестеше цифрата на някоя година. Както винаги, наоколо се разнасяха странни звуци. Чуваха се ревове на животни, звучаха сърдити гласове и се носеше боботене на мотори, което се усилваше, а след това отново заглъхваше. И този път над пода, пулсиращ с ритъма на времето, се носеха сини облаци, които трептяха около краката на приятелите. След това се извисяваха все по-нагоре и по-нагоре, закривайки гледката.
	— Има ли някой от вас представа къде би могла да се намира вратата с числото 1549? — прозвуча малко приглушено гласът на Леон.
	— Не — отвърна Ким.
	Тя се взираше в сините облаци над главата си. Как, за бога, щяха да намерят правилната врата? Подредбата на вратите беше съвсем произволна и не следваше никаква логика. Вратата с година 332 преди новата ера можеше да се намира до вратата с година 1188. Ким предпазливо продължи напред, но внезапно спря. Нещо привлече вниманието й. Тя присви очи. В сумрака пред нея се мержелееше облак във формата на корона!
	Ким се усмихна колебливо. Възможно ли бе това да е случайно?
	Не, помисли си тя, тук нищо не е случайно!
	После тръгна след облака, който внезапно се разсея, и сега можеше да се види една напълно обикновена на пръв поглед врата.
	— 1549 г.! — въодушевено извика Ким. — Хайде, насам!
	Юлиан, Леон и Кия се приближиха.
	— Темпус ми показа пътя! — радостно каза Ким.
	В този момент вратата внезапно се отвори. Зад нея зейна тъмна дупка.
	— Е, да влизаме тогава — подкани ги тя.
	Леон и Юлиан мълчаливо кимнаха. Ким притисна котката към гърдите си. След това приятелите се хванаха за ръце и се концентрираха върху Лондон — само така Темпус щеше да ги отведе на правилното място.
	После направиха решителната крачка и се озоваха в бездънното черно нищо.


>	Юлиан, крал на Англия и Ирландия

	Приятелите се плъзнаха през някакви дебели зидове и се озоваха на малък площад. Беше следобед. Юлиан се огледа наоколо и веднага разпозна крепостта, през чиято дясна кула се бяха озовали в Лондон. Могъщите й стени мрачно се извисяваха пред тях.
	— Тауър*! — изстреля той.
	[* Тауър — историческа крепост в централен Лондон, построена през 1078 г. на северния бряг на Темза. Това е най-старата сграда, използвана от британското правителство. Използвана е и като кралски дворец, и за затвор (особено за затворници от висш ранг, включително от кралското семейство). Служела и като място за екзекуции, оръжейна, съкровищница, кралски монетен двор, обществен архив, а от 1303 г. тук се пазят короните на Обединеното кралство. — Б.пр.]
	Преди една година Юлиан бе идвал в Лондон с родителите си и бе посетил прочутата крепост, в която днес се пазят кралските скъпоценности. Екскурзоводът им обясни, че някога крепостта служела и за кралски дворец, и за затвор. В подземията на тъмницата лежали най-опасните престъпници на Англия. Но не само споменът за влажните килии накара Юлиан да потръпне. Лондон ги посрещна с есенни температури и момчето бе доволно, че и той като Леон бе обут с ботуши и облечен със сив панталон и дебела риза. Ризата му бе тъмножълта, а тази на Леон — тъмносиня. Къси жакети с подплата завършваха облеклото им. Ким бе натъкмена в памучна рокля с дълги ръкави. Роклята бе светлокафява, вталена и с колан на талията. Краката й бяха обути в ботуши до кокалчетата.
	{img:mnimijat_kral_pred_krepostta.jpg}
	— А сега накъде? — попита Ким.
	— Към двореца! — заяви Леон. — Там ще си опитаме късмета! Би трябвало да се намира на запад оттук.
	За по-сигурно той все пак попита един просяк, седнал пред някаква гостилница. Мъжът посочи на югозапад и след няколко крачки тримата приятели стигнаха до широка река, над която се стелеше тънка мъгла.
	— Това трябва да е Темза*! — Въодушевено извика Юлиан. — А това — Лондонският мост**! Ако правилно си спомням, по това време той е единственият мост над реката.
	[* Темза — най-важната и най-голяма река във Великобритания; втора по дължина (346 км) след Севърн (354 км). По нея може да се плава с кораб от море до море, защото е свързана с канали. — Б.пр.]
	[** Лондонският мост — каменен мост над Темза, в централната част на Лондон. Построен е между 1176 г. и 1209 г. Бил широк 6 м и дълъг 73 м. До 1729 г. бил единственият мост в Лондон. Една от първите постройки, изградени върху моста, е параклисът „Сейнт Томас“. Между 1824 г. и 1831 г. е издигнат отново, защото старият започнал да се руши. — Б.пр.]
	— Невероятно! — извика Ким. — Върху моста има къщи и дори една църква!
	Докато вървяха към моста, децата не преставаха да се възхищават на огромното съоръжение, състоящо се от осемнайсет свода, протегнати ниско над реката. От двете страни на моста имаше кули и подвижни мостове. Дървени къщи, някои от тях седеметажни, се извисяваха към мрачното небе. Сред потока от хора, тълпящи се върху моста, се виждаха и конски впрягове, устремени към отсрещната страна на реката, а амбулантни търговци и слуги си пробиваха път със своите двуколки. Навалицата бе най-голяма при портата.
	Приятелите продължиха напред и стигнаха до пристанищния квартал. На кея бяха хвърлили котва различни плавателни съдове: неугледни салове и огромни галеони*, елегантни каравели** и малки рибарски барки***.
	[* галеон — голям военен кораб с много оръдия и с три до четири мачти. — Б.пр.]
	[** каравела — лек и бързоходен кораб с една палуба, три мачти и плоска кърма. — Б.пр.]
	[*** барка — малка рибарска лодка без мачта. — Б.пр.]
	Навсякъде цареше оживление. Матроси притичваха по палубите, облечени в грубите си дрехи — най-често сини панталони и здрави жакети, боцмани крещяха команди и свиреха пронизително със свирки, за да подканят матросите да работят по-бързо.
	А работа имаше повече от достатъчно. На пристаните се виждаха камари най-различни стоки: топове плат, бъчви с риба, брашно, осолено месо или питейна вода, както и сандъци с подправки, които трябваше да бъдат натоварени или разтоварени. По калдъръма изтрополи кола, запрегната с четири яки коня и натоварена с дърва. Това принуди приятелите да се притиснат плътно към каменния зид.
	— Хайде, да продължаваме! — подкани ги Леон. — Юлиан, можеш ли да кажеш колко още ни остава до двореца?
	— Не, за съжаление. Хемптън Корт не влизаше в програмата ни.
	Приятелите повървяха още известно време покрай Темза. Към търговските кантори се притискаха кръчмички с гръмки названия като „Абордажната кука“ и „Топовният грохот“. Повечето постройки бяха на четири или пет етажа, с островърхи покриви, покрити с керемиди, а от горните им етажи се спускаха въжета, с помощта на които стоките можеше да бъдат изтеглени нагоре.
	Юлиан вдигна глава и откри, че зад предната редица от къщи край реката се извисяват многобройни църковни камбанарии. Докато бяха пътували със самолета към Лондон, бе прочел в един туристически справочник, че през Средновековието в града имало точно сто църкви.
	Мяукане го откъсна от мислите му. Успя само да види как Кия изчезва в някаква безлюдна уличка между работилничките на един обущар и един бръснар.
	Приятелите бързо се спогледаха, след това последваха котката. Юлиан вървеше начело. Уличката бе толкова тясна, че покривите на къщите почти се допираха. Внезапно се разнесе смях и едно момче на техните години се втурна към ъгъла и се сблъска с Юлиан. Двамата паднаха на земята.
	— Опитваше се какво… — Юлиан не можа да довърши изречението. Въпреки че уличката бе всичко друго, но не и светла, той успя да забележи, че двамата с момчето поразително си приличат. Само че то бе облечено много по-добре: обувките му на токове бяха с позлата, носеше бели чорапи, широк зелен панталон, пристегнат над коленете, и снежнобяла риза, обшита със златен конец, а върху нея — зелен кадифен жакет със златни копчета и кожена гарнитура. Шапката му бе паднала на земята при сблъсъка. Тя бе плоска, с формата на чиния и с пауново перо.
	— Юлиан, нямах представа, че имаш брат близнак! — извика изумен Леон.
	Юлиан и момчето се изправиха и се вторачиха един в друг.
	— Не е възможно! — прошепна момчето. — Изглеждаш съвсем като мен. Как се казваш?
	— Юлиан, а това са приятелите ми Ким, Леон и Кия — отвърна Юлиан. След това разказа историята, която обикновено разказваше в такива случаи. Били бедни сирачета от едно село, далеч от Лондон, дошли да търсят работа и подслон тук. — Ние току-що…
	— Ш-ш-шт, чакай малко! Мисля, че идват! — прекъсна го момчето.
	— Кой идва?
	— Слугите ми. Търсят ме — тайнствено прошепна момчето. След това бързо дръпна децата зад няколко празни бурета, струпани пред работилницата на един бъчвар.
	Само след секунди покрай скривалището им притичаха трима мъже.
	— Е, измъкнахме им се! — каза момчето, когато мъжете изчезнаха от погледа им, и додаде сякаш между другото: — Аз пък съм Едуард VI, крал на Англия и Ирландия.
	Юлиан загуби ума и дума и колебливо се поклони. Мислите бясно се стрелкаха в главата му. Значи кралят е негов двойник? Възможно ли е това? Или този Едуард просто се прави на интересен!?
	— Моля? — изтръгна се от устата на Ким, която направи нещо като реверанс. — В такъв случай трябва да се обръщаме към вас с Ваше Величество, нали?
	Момчето смутено се усмихна:
	— Е, аз не придавам чак толкова голямо значение на титлите. Наричайте ме просто Едуард. Не мога да понасям цялото това раболепие. Точно затова духнах.
	— Духнал си?
	Едуард се засмя:
	— Ами да! Животът в двореца понякога е ужасяващо скучен. Заобиколен съм единствено от възрастни. Всеки ден е разпределен с точност до минутата, животът е ужасно еднообразен и всички превиват гръб пред мен. А градът е толкова интересен! Тук има толкова много неща — пристанището с многобройните кораби, пътуващи по целия свят, кръчмите с моряците, преживели толкова много, пазарите със стоки от разни краища на света… Днес успях да убедя Сиймур да направя една разходка из Лондон. Но той, разбира се, ми лепна и двама пазачи, с които е дяволски скучно — и момчето изкриви лице в гримаса. Кия се заумилква около краката му и той я погали по главата. — Те ми нареждат къде да ходя и къде не — продължи то. — Ужасно е! Избягах от тях, за да опозная Лондон самостоятелно. А сега те ме търсят. Само че няма да ме намерят!
	— На твое място не бих бил толкова сигурен. Всеки ще те разпознае — отвърна Юлиан, който бе впечатлен от това, че пред него стои истински крал. — Освен това няма толкова много хора, които да са облечени така елегантно като теб.
	Едуард се огледа. Наоколо не се виждаше жива душа. След това огледа и себе си.
	— Хм! — каза той и внезапно лицето му се озари от усмивка. — Прав си. Дойде ми една идея. Ще си разменим дрехите. Така шансовете да не ме познаят се увеличават.
	Юлиан отстъпи назад.
	— Не, по-добре да не го правим…
	— За бога! — умоляващо рече младият крал. — Това е само шега! След един час отново ще си сменим дрехите и всичко ще си бъде постарому.
	Леон потупа Юлиан по рамото.
	— Хайде, не бъди такъв. Ще бъдеш за малко крал на Англия и Ирландия.
	— Точно така! — извика Едуард и продължи през смях: — Освен това бих могъл просто да ти заповядам. Нали съм крал все пак.
	Юлиан се поколеба. Това бе толкова налудничаво. Щом намъкнеше изисканите дрехи, щеше да се превърне в крал за хората, които нямаха представа за този маскарад. Или поне за кратко. Тези мисли го изпълниха с огромна възбуда. Само допреди малко размишляваха с Ким и Леон какво е да си крал на такава крехка възраст, а ето че сега имаше възможност да разбере.
	— Е, добре — засмя се той.
	— Страхотно! — зарадва се Едуард. — Да започваме тогава!
	Момчетата се преоблякоха, скрити зад огромните бъчви, а Ким и Леон пазеха да не се появи някой. След минута вече бяха готови.
	— Супер! — изтръгна се от устата на Ким, когато погледна към Юлиан. После направи реверанс, който бе много по-добър от първия. — Какво ще благоволи да заповяда, Ваше Кралско Величество?
	Юлиан се засмя колебливо:
	— Не знам… Всъщност знам. Престани да ме зяпаш така!
	— Слушам! — отвърна Ким и взе Кия в ръце. Сега тя бе вперила смарагдовозелените си очи в него.
	— А аз сега съм едно най-обикновено улично момче. Великолепно! Най-после ще мога да правя каквото си искам! — извика Едуард и се разтанцува насред улицата.
	В този момент вратата на работилницата за бъчви се отвори и някакъв мъж с престилка впери подозрителен поглед в тях.
	— Какъв е този шум? — строго попита той.
	— Да се махаме оттук, преди да ме е познал, пардон, преди да е познал Юлиан! — прошепна Едуард и се втурна към уличката.
	Приятелите го последваха. Юлиан не можеше да тича много бързо със странните обувки на Едуард и изостана.
	— Къде отиваш? — извика му той.
	— Нямам представа — дочу се в отговор. — Не познавам нищо тук, не е ли прекрасно това?
	„Ами не знам“, помисли си Юлиан.
	В този момент чуха гласове зад себе си. Тичайки, Юлиан се обърна и видя трима яки мъже, които се спуснаха към него.
	— Ваше Величество, моля, почакайте ни! — извика единият от тях.
	— Гадост, това са слугите! — тихо изруга Юлиан.
	— По-бързо, трябва да им се изплъзнем! — чу той гласа на Едуард.
	— За бога, Ваше Величество, спрете! В града е опасно. Нуждаете се от закрилата ни!
	Само че Едуард не искаше да мисли за това. Той продължи да тича и сви в една от страничните преки. Юлиан искаше да го последва — него и останалите, но когато стигна до ъгъла, се подхлъзна и падна. И преди да успее да стане, слугите го настигнаха.
	— Ваше Величество, нищо ви няма, нали? — загрижено го попита единият от мъжете. Беше дебел, имаше брада и бе облечен в черни панталони и черен жакет, под който се виждаше белоснежна риза.
	— Мога ли да ви хвана за ръката, за да ви помогна да станете?
	Юлиан се надигна. „О, боже, помисли си той, те смятат, че съм крал Едуард VI!“
	— Не е необходимо, благодаря — мило отвърна той.
	— О, Ваше Величество има дупка на панталона. Нали не сте се наранил? — отново попита мъжът.
	Юлиан се заоглежда наоколо в очакване на помощ. Къде се бе дянал истинският крал?
	— Не съм този, за когото ме вземате — каза той на слугата. — Аз съм само…
	Брадатият неестествено се засмя.
	— Ваше Величество обича да се шегува, ха-ха-ха! А сега трябва да се връщаме в двореца. Скоро ще се стъмни. Каретата е съвсем наблизо — каза той и се поклони ниско. — Дали не бихте искали да ни последвате…
	Юлиан продължаваше да се взира в уличката. В този миг се появиха Леон, Ким и Кия. Едуард обаче не бе с тях.
	— Елате, Ваше Величество — умоляващо каза брадатият и пристъпи напред. — Наближава време за вечеря.
	— Спрете! — извика Ким. — Това изобщо не е истинският крал. Това е приятелят ни Юлиан!
	Брадатият пристъпи към нея.
	— Какво си въобразяваш, нахалнице?
	— Аз ли съм нахалница? Вие явно не сте с всичкия си! Вие сте нахалник, при това дебел!
	Очите на дебелака едва не изскочиха. Той посегна да удари Ким, но тя успя да избегне удара.
	Фучейки, Кия скочи върху слугата, който замахна към котката, но и този път не улучи.
	— Изчезвайте оттук, жалки твари! — изруга мъжът.
	— Къде е Едуард? — отчаяно извика Юлиан, докато слугите внимателно, но сигурно го избутваха напред.
	— Скри се, защото иска да се помотае още малко из Лондон — отвърна Ким, застанала на сигурно разстояние. — Ще те измъкнем!
	„Надявам се“, помисли си Юлиан, който примирено пристъпваше напред, заобиколен от мъжете. Скоро стигнаха до каретата.
	Брадатият отвори вратата и се поклони ниско.
	— Моля, Ваше Величество!
	Юлиан хвърли поглед през рамо.
	От Едуард нямаше и следа! А само истинският крал можеше да разсее тази заблуда. С омекнали колене той се качи в каретата. След това вратата се затвори и каретата се понесе напред.


>	Из лондонските улички

	— Това е напълно откачено, тези глупаци отведоха мнимия крал! — радостно извика Едуард и се плесна по бедрата.
	— Да, за съжаление — отвърна Леон. — Юлиан едва ли намира това за особено забавно.
	Едуард сложи ръка на рамото му.
	— Не се безпокой! Всичко ще е наред, повярвай ми! Ще се поразходим още малко из Лондон. След това ще се върнем в двореца и ще получите приятеля си цял-целеничък. Спокойно!
	— Добре — отвърна Леон, който вече бе изгубил желание да си играе на криеница из Лондон. — Далече ли е от тук дворецът?
	— Не, не много. Около четвърт час с каретата.
	— Само дето нямаме карета — отбеляза Ким.
	Едуард смутено ги погледна.
	— Така е. В такъв случай по-добре да тръгваме още сега.
	Леон кимна.
	— Добра идея. По кой път ще тръгнем?
	Младият крал посочи към реката.
	— Трябва да вървим по течението на Темза. Така ще стигнем до Хемптън Корт Палас, моя дом.
	Трите деца и котката тръгнаха покрай спокойно течащата река. Леон очакваше всеки момент някой да разпознае младия крал или най-малкото да вдигне учудено вежди. Но никой не му обръщаше внимание — сега за поданиците си той бе само едно най-обикновено момче.
	„Дрехите наистина правят човека“, помисли си Леон. Или поне в някои случаи.
	Децата излязоха от пристанищния квартал, тръгнаха надясно, водени от Едуард, и скоро стигнаха до огромна арка*. Тя бе от дърво и с петте си метра височина значително надвишаваше каменната градска стена. Върху арката имаше нещо като къщичка, или по-точно някаква правоъгълна съборетина с решетки на прозорците.
	[* арка — архитектурно-строителен елемент с форма на дъга, свод. — Б.пр.]
	— Това е Темпъл Бар* — обясни Едуард. — Горе има затвор. Когато стражите пипнат някой престъпник, който иска да се промъкне през града с плячката си, начаса могат да го тикнат в затвора. Практично, нали?
	[* Темпъл Бар — една от градските врати в най-западната част на Лондон. Първоначално на това място имало само бариера, през Средновековието — дървена порта, която изгоряла по време на големия пожар през 1666 г., а след това — каменна порта. Днес на това място се издига колона с дракон върху нея. — Б.пр.]
	Леон се засмя.
	— Да, изключително практично. Как мислиш, стражите няма ли да те разпознаят? В такъв случай биха могли да ни осигурят карета, за да стигнем по-бързо до двореца.
	Едуард изкриви лице в гримаса.
	— Не знам дали искам стражите да ме познаят. Тогава целият цирк ще започне отново… — и той започна да имитира слугите си.
	Ким хвърли на Едуард един от възхитителните си погледи.
	— Моля те!
	Едуард се покашля и изправи рамене.
	— Е, добре! — каза той и тръгна към единия от двамата войници.
	Леон, Ким и Кия го последваха. Дребничкият Едуард се изправи самоуверено пред едрия часовой и му заповяда:
	— Докарайте ми една карета!
	Войникът беше облечен в униформа, състояща се от широк панталон, пристегнат над коленете, и тъмночервен къс жакет с позлатени копчета и ширити. Бе въоръжен с дълъг меч и алебарда*.
	[* алебарда — вид дълго копие с малка брадвичка на върха, използвало се активно до XVI-XVII в. — Б.пр.]
	{img:mnimijat_kral_strazha.jpg}
	— Какво искаш, дребосък? — излая войникът в отговор.
	Едуард сложи тънките си ръце на кръста.
	— Имаш нещо в ушите ли? Докарай ми една карета, иначе ще се озовеш в Тауър!
	Леон забеляза, че лицето на войника застрашително почервенява.
	— Какво ти става, хлапако? — изръмжа мъжът и застрашително пристъпи към Едуард.
	Кралят обаче не се помръдна и на милиметър.
	— Не знаеш кой стои пред теб, в противен случай…
	— Знам много добре! — прекъсна го войникът. — Един малък негодник, на когото ще насиня задника. — И той подаде алебардата си на другия часовой: — Подръж това за малко.
	Едуард побесня от гняв и изду бузи:
	— Какво си позволяваш? Аз съм кралят!
	— Да бе, аз пък съм архиепископът!
	— Но той наистина е кралят! — извикаха Леон и Ким в хор.
	— Затваряйте си устата! — отвърна войникът и потърка ръце със задоволство. — Сега ще си получиш обещания пердах, малкият!
	Само че Едуард беше по-бърз от него. Той се стрелна покрай войника и се шмугна през вратата. Леон, Ким и Кия последваха примера му.
	— Да ги последваме ли? — извика часовоят с двете алебарди.
	— Как не! — извика другият. — Това са само няколко хлапета. Освен това не трябва да напускаме поста си.
	— Едва се отървахме! — каза Леон, когато се отдалечиха на сигурно разстояние.
	— Да, но в двореца няма да ни се случи подобно нещо — отбеляза Едуард. — Там без съмнение ще ме познаят.
	Леон не бе толкова сигурен. Но предпочете да си замълчи и продължи да върви.
	Тук, зад крепостните стени на града, постройките бяха коренно различни. Преминаха покрай великолепни малки дворци, увенчани с кулички и заобиколени от обширни паркове.
	— Тези дворци също ли са твои? — попита Леон краля.
	Едуард се засмя:
	— Не, те са на благородниците. Важни хора, които са ми предани. Освен това моят дворец е малко по-голям. Той има около петстотин стаи.
	— Моля?
	Едуард се засмя:
	— Да, така казват. Баща ми преустрои малко Хемптън Корт. Не съм броил стаите. В повечето от тях дори и не съм влизал. Това… не ме интересува.
	Децата мълчаливо продължиха нататък и след близо час най-после стигнаха до двореца.
	— Това е централната порта! — извика Едуард.
	От голям, почти кръгъл площад тръгваше алея, широка около четиридесет метра. Тя водеше до триетажна постройка от червени тухли. Над арката на масивната порта имаше голям бял еркер* с две редици от по шест бели прозореца. От двете страни на портата се извисяваха две тънки кули, увенчани с метални шапки. Следваха две много по-дебели осмоъгълни кули с пилони, на които се развяваше флаг с червено-синия герб на Тюдорите. От двете страни на дебелите кули се простираха дълги редици двуетажни постройки от червени и черни тухли с бели прозорци. По краищата на покрива стърчаха зъбци. Леон бе изключително впечатлен от огромния и красив дворец.
	[* еркер — издадена част в горен етаж на сграда, обикновено с прозорци. — Б.пр.]
	Точно в този момент през портата премина една карета.
	— Я, това е каретата на доктор Уолткинсън, моят придворен лекар. Той със сигурност ще ме познае! Всяка сутрин идва в двореца и си тръгва късно следобед — извика Едуард и застана на пътя на каретата.
	Кочияшът дръпна поводите и конете забавиха хода си.
	— Хайде, изчезвай! — изръмжа кочияшът.
	— Аз съм кралят! — разнесе се насреща му. — Искам да говоря с доктор Уолткинсън!
	Кочияшът вдигна камшика си.
	— Изчезвай, момче! Докторът няма време за такива като теб. И не петни името на краля ни, че зле ти се пише! Дий!
	Едуард едва успя да отскочи настрани. Каретата изтрополи покрай него.
	Кралят се отправи към портата с увиснали рамене.
	— Нищо няма да излезе — тихо прошепна Леон на Ким.
	— И аз имам такова чувство — отвърна момичето и взе Кия в ръце.
	Вече бяха стигнали при часовите. Но и сега се случи същото, както и при Темпъл Бар. Никой не повярва на Едуард — прогониха и него, и новите му приятели.
	— Какво ще правим сега? — попита Ким.
	— Да се върнем в града! — предложи Леон след кратък размисъл. — Там ще намерим подслон за през нощта. А утре ще опитаме отново, още повече че в двореца сигурно ще забележат, че в него се подвизава мним крал.
	— Добре, да се връщаме тогава — рече Ким. — Имаш ли възражения, Едуард?
	— Никакви! Това със сигурност ще е много вълнуващо.


	Стигнаха до града на свечеряване. Продължиха да вървят, докато най-после видяха една странноприемница, която се казваше „Златната гъска“.
	— Изглежда доста добре — каза Леон. — Въпросът обаче е има ли някой пари в себе си?
	И той хвърли към Едуард поглед, изпълнен с надежда. Младият крал все пак бе приказно богат.
	— Пари ли? — пъхна ръка в джоба си Едуард. — Нямам, за съжаление. Нали това не са моите дрехи. Той се поколеба за момент. След това си призна с половин уста: — Освен това никога не нося пари. На мен не са ми нужни. Все пак съм крал, всеки би се зарадвал да ми предостави подслон… В обичайния случай.
	— Да, в обичайния случай… — отекнаха като ехо думите на Леон. — Да опитаме все пак. Можем да предложим да си изработим парите за нощувката.
	— Да ги изработим ли? — лицето на Едуард помръкна.
	Леон ги остави да чакат и уверено се упъти към „Златната гъска“. Върна се след минута. Едно пълно нощно гърне полетя след него и се изтърколи по калдъръма.
	— Никакъв шанс — каза Леон. — Да продължим да търсим.
	Тримата се залутаха безцелно из Лондон.
	Междувременно бе станало съвсем тъмно. Луната все още не се бе показала. От Темза се понесе мъгла и запълзя из уличките. Светеха само отделни тесни прозорчета. Но всички врати бяха здраво залостени. И сякаш положението им не бе достатъчно тягостно, та започна и да ръми.
	— Имам късмет, че ви открих — неочаквано възкликна Едуард. — Само като си представя, че можеше да се лутам наоколо сам… Но сега имам вас, моите приятели — спря се той. — Вие сте мои приятели, нали?
	— Разбира се! — отвърнаха Леон и Ким.
	Едуард продължи:
	— Попитах, защото… — Внезапно гласът му се снижи и той прошепна: — Защото никога досега не съм имал приятели.
	Леон мълчеше смутено. Животът на един крал май не бе много радостен. Във всеки случай не и когато този крал е толкова млад, колкото Едуард. Леон сложи ръка върху слабичкото рамо на Едуард и децата уморено продължиха през нощния Лондон.
	Опитаха на още две места да си намерят работа и подслон, но без успех. В душата на Леон започна да се промъква тревога. Кварталът, в който се намираха, не будеше ни най-малко доверие. Уличката бе тясна, в един ъгъл, недалеч от някаква изоставена къща се виждаше купчина боклук, а вратата бе разбита и висеше на пантите си. Във въздуха се носеше противна остра миризма — смесица от развалена риба и гниещо зеле. От някакво малко прозорче се разнасяха дим и смрад. Вероятно някой готви зад тъмната стена, помисли си Леон.
	— По всичко изглежда, че ще трябва да пренощуваме на улицата — каза тихо момчето.
	— За бога! — прошепна ужасено кралят. — Чувал съм, че нощем в града бродят какви ли не съмнителни типове. Убийци, крадци и всякаква друга паплач.
	— Ама че ужасни думи — изхриптя в този момент някакъв глас и от мрака изплува неясен силует на едър мъж в широка пелерина. Лицето му не се виждаше, скрито в сянката на качулката. Мъжът щракна с пръсти: — Дайте светлина!
	Изведнъж зад гърба му, сякаш от нищото, се появи друг мъж. Той носеше фенер, който освети улицата с мъждивата си светлина.
	Леон неволно отстъпи крачка назад. Усети, че Ким и Едуард бяха плътно зад него. Кия направи гърбица и изсъска.
	— Е, не — развеселено каза мъжът в пелерината, взе фенера от другия мъж и го вдигна над главите им. — Поне да ви разгледам.
	Сега момчето успя да види лицето на този тип — дълъг нос, скосена брадичка, малки черни очички и рошава брада. Мъжът приличаше на плъх.
	Непознатият бръкна под палтото си и извади дълъг нож. В очите му се появи странен блясък, който изпълни Леон с ужас.
	„По дяволите, това наистина са разбойници!“, помисли си момчето.
	— Да не сте посмели да ни направите нещо! — обади се в този момент Едуард иззад гърба на Леон.
	— Така ли? И защо?
	— Аз съм кралят!
	Мъжът се ухили:
	— Да бе!
	— Така е, той наистина е кралят! — извика Леон и всичко отново се повтори. Нямаше ли да се намери поне един човек в цял Лондон, който да им повярва?
	{img:mnimijat_kral_na_ulitsata.jpg}
	Мъжът присви очи. След това издърпа Едуард иззад гърба на Леон и се вторачи в него. После се замисли и в душата на Леон се прокрадна надежда, че разбойникът е разпознал краля си. Това по всяка вероятност би ги спасило. Все пак тези типове едва ли биха посегнали на краля си… Или може би греши?
	— Какво да правим с тях, Джеймс? — нетърпеливо попита в този момент другият мъж. — Да ги оберем и след това…
	Внезапно от дъното на уличката се разнесе дрезгав мъжки смях, а след това се чу моряшка песен. За облекчение на Леон, Джеймс бързо скри ножа.
	Момчето побърза да използва тази възможност:
	— Оставете ни да си вървим, моля ви! Така и така нямаме пари! — запелтечи то. — Ние сме само едни бедни сирачета, които търсят къде да пренощуват.
	Смехът се усили. Моряците щяха да се появят всеки момент.
	Джеймс сбърчи чело. След това устните му се разкривиха в страшна усмивка:
	— Така значи, търсите къде да пренощувате… Дойде ми една великолепна идея. Хайде, последвайте ме!
	Леон хвърли поглед към Ким. Момичето изглеждаше толкова безпомощно, колкото беше и самият той. Смехът се чуваше все по-слабо и Леон осъзна, че моряците са свили в някоя друга уличка. Ръката на Джеймс отново потъна под палтото му.
	— Хайде, размърдайте се!
	Леон преглътна.
	— Добре — успя само да каже момчето.
	— Натам! — Джеймс посочи с глава към тъмнината. — Да тръгваме! Вървете!
	В този момент Кия изсъска. Леон погледна към котката. Очите й бяха широко отворени и в тях се четеше ужас. Дали Джеймс не иска да ги примами в капан? Но какво друго им остава, освен да го последват?
	— Тръгвайте най-после! — изсъска Джеймс и се изсмя без причина.
	Стомахът на Леон се сви и момчето примирено закрачи след него.


>	Призракът на замъка

	Каретата с Юлиан изтрополи през широката порта на входа на двореца, прекоси един голям квадратен двор и спря пред следващата порта. Един слуга отвори вратата на каретата и ниско се поклони.
	— Заповядайте, Ваше Величество, моля да ме последвате. Вечерята вече е сервирана — занарежда той с меден глас.
	— Ами добре — отвърна само Юлиан. Това с вечерята бе чудесна идея, защото бе ужасно гладен. Но като помислеше за приятелите си и за истинския крал, започваше да го гложди съвестта. Как ли се чувстват те сега?
	Погледът му се спря върху портата и очите му се разшириха. Боже мой, какво великолепие, помисли си момчето. В двата края на тази порта, както и на първата, имаше осмоъгълни тухлени кули. Само че тази порта бе украсена с огромен златен часовник вместо с еркер. И бе увенчана от камбанария.
	Слугата и Юлиан минаха под арката на портата. Озоваха се в един по-малък вътрешен двор. Слугата тръгна наляво и отведе Юлиан в една огромна зала. Там имаше и други слуги, които забързано сновяха насам-натам.
	— Иска ли Ваше Величество да започне да се храни? — попита един от тях.
	Юлиан кимна мълчаливо и слугата го отведе до огромна маса. Момчето се захласна от разкоша наоколо. Под краката му лъщеше скъп паркет, стените от край до край бяха покрити с великолепни гоблени*, а червени обли колони, украсени с красиви златни орнаменти, подпираха таван от тъмно дърво, което проблясваше меко. В камината от мрамор, която се стори на Юлиан голяма колкото футболна врата, пращяха цепеници. Във високите почти два метра свещници горяха безброй свещи. Недалеч от камината четирима музиканти свиреха на спинет**, арфа, лютня*** и флейта.
	[* гоблен — картина, избродирана върху тъкан. — Б.пр.]
	[** спинет — малък клавишен музикален инструмент, използван през 15–17 в. преди всичко за домашни нужди. — Б.пр.]
	[*** лютня — старинен музикален инструмент (предшественик на китарата), на който се свири, като струните се дърпат с пръсти. Думата „лютня“ произлиза от арабското „ал’уд“, което означава „дърво“. — Б.пр.]
	Юлиан стигна до масата, в средата на която бе инкрустирана голяма роза* — гербът на Тюдорите. Външните й листа бяха червени, а вътрешните — бели. На масата седяха две жени и двама мъже, които му се усмихваха. Юлиан им отвърна с несигурна усмивка.
	[* розата на Тюдорите — символ на династията на Тюдорите е роза, външните листа на която са червени, а вътрешните — бели. Бялата роза е символ на рода Йорк, а червената — на рода Ланкастър. — Б.пр.]
	Един слуга издърпа стол с висока облегалка, като не спускаше раболепен поглед от Юлиан, и момчето се настани пред масата. В същата секунда музиката замлъкна. Слугата се скри в едно съседно помещение, откъдето се носеше съблазнителен аромат. Това сигурно е кухнята на двореца, помисли си Юлиан. След това погледна останалите в очите. Би трябвало вече да са разбрали, че не е Едуард.
	От дясната му страна седеше жена, която трябва да беше на около трийсет и пет години. Косата й бе опъната назад и в нея блестеше украшение от бели перли. Жената имаше остро изсечено лице, мрачно изражение и леко изпъкнали очи. Носеше прилепнала по тялото рокля от черно кадифе. До нея бе седнало петнайсетгодишно момиче, облечено в светлозелена рокля. Сериозното му лице бе съвсем бледо.
	Мъжът, който седеше отляво на Юлиан, беше на около петдесет години. Тъмна брада обрамчваше лицето му. Имаше набита фигура, подобно на булдог, и бе облечен в тъмносиня широка риза, върху която се открояваше разкошният му златен синджир. Двойната му брадичка бе увиснала върху широките гърди. Другият мъж, срещу Юлиан, бе над шейсетте. Бе висок и слаб, с бяла брада и носеше пурпурно расо, ръкавите на което бяха украсени със златна бродерия. Тонзурата* на темето му бе покрита с пурпурна кардиналска шапчица.
	[* тонзура — обръснато място върху темето на католически духовник. — Б.пр.]
	— Едуард, какво има? — обезпокоено попита мъжът с тъмната брада. — Изглеждате, с Ваше позволение, направо ужасен…
	— Аз не съм Едуард — отвърна Юлиан. След това им разказа цялата история. Когато свърши, на масата се възцари гробна тишина.
	— Едуард! — каза най-после набитият мъж с едва доловимо раздразнение. — Измисляте си! Аз съм лорд-протекторът* Сиймур, Вашият чичо. А това са архиепископ** Кранмър***, който е дошъл на посещение в двореца, и вашите сестри.
	[* лорд-протектор — регент на непълнолетния крал на Англия и Шотландия. — Б.пр.]
	[** архиепископ — глава на голяма църковна област. — Б.пр.]
	[*** Кранмър, Томас — архиепископ на Кентърбъри. Роден през 1489 г. и екзекутиран през 1549 г. по заповед на Мария I, тъй като не приел да се отрече от реформистките си възгледи. — Б.пр.]
	Бледото момиче се засмя плахо:
	— Не ме ли познаваш? Аз съм принцеса Елизабет*. А това е принцеса Мария**.
	[* Елизабет I (1533–1603). — Кралица на Англия и Ирландия от 1559 до 1603 г. Наричали я „кралицата-дева“, тъй като никога не се е омъжвала. — Б.пр.]
	[** Мария I (1516–1558). — Кралица на Англия и Ирландия. Възкачила се на престола през 1553 г. и предприела сериозен опит за връщане на католицизма в Англия. Започнали гонения на протестанти, екзекутирани били повече от 500 видни личности. Затова тя получила прозвището „кървавата Мери“. — Б.пр.]
	Всичко това започваше да прилича на налудничав сън.
	— Съжалявам — надигна се Юлиан, — но аз наистина не съм този, за когото…
	— Никакво „но“! — прекъсна го Кранмър, приведе се ниско над масата и внимателно докосна ръката му. Той бе присвил очи и Юлиан разбра, че зрението му е много слабо. — Разбира се, че сте нашият крал — каза Кранмър и изкриви лице в нещо като усмивка. — В това не може да има никакво съмнение!
	Юлиан въздъхна отчаяно:
	— Не, не, не! — прошепна той.
	— Изглежда ми малко объркан — разтревожено отбеляза Сиймур.
	— Вероятно само се шегува — неодобрително рече Мария.
	Елизабет тихичко се разсмя.
	— Не намирам нищо смешно в това! — додаде Мария. — А и се надявам най-после да хапна нещо.
	Кранмър вдигна ръце.
	— Може би Едуард трябва да бъде прегледан от придворния лекар. Бедното момче сигурно има треска и бълнува.
	— Не! Едуард просто трябва да престане с тези глупости! А сега искам да вечерям! — отсече Мария.
	Сега беше ред на Сиймур да въздъхне. След това лордът плесна с ръце и начаса се появиха няколко слуги.
	— Започвайте да сервирате! — разпореди той.
	Слугите веднага донесоха златни подноси с фазан, плодове от хвойна, печена патица в шафранов сос и артишок. Както и сребърни гарафи с вода и вино. Юлиан поиска да опита от фазана.
	— Веднага, Ваше Величество — чу той тих глас и един слуга му сервира парче печено. Юлиан посегна към приборите, но го спряха. Друг слуга започна да реже месото на малки парченца. Все пак му бе разрешено да поднесе вилицата към устата си. Момчето реши да се примири със ситуацията. Така или иначе, истинският крал щеше да се появи скоро и на този маскарад щеше да бъде сложен край. Докато дъвчеше, Юлиан се заслуша в разговора на масата. Обсъждаха религиозни въпроси.
	— Добре е, че сте тук, Томас — казваше в този момент Сиймур на Кранмър. — Трябва да поговорите с Мария. Тя също ми се струва, как да кажа, малко объркана.
	На Юлиан не му убягна, че Мария впи гневен поглед в Сиймур.
	— Чувствам се великолепно! — заяви твърдо тя.
	Сиймур набоде парче месо с ножа си и отбеляза сякаш между другото:
	— Става въпрос за католическата ви вяра, Мария! — строго рече той. — За вярата, която още майка ви Катерина Арагонска*, Бог да е милостив към нея, толкова много ценеше. Като испанка тя бе привърженичка на католицизма, но вие, Мария, сте родена тук, в нашето кралство… А ние искаме църква, независима от Рим и от католиците, ние сме протестанти**! Дори и по-малката ви сестра разбира това.
	[* Катерина Арагонска (1485–1536). — Испанска инфанта и кралица на Англия, първа съпруга на крал Хенри VIII. Тя родила на краля шест деца, които, с изключение на дъщеря им Мери Тюдор, починали при раждането или малко след това. Като кралица, Катерина била изключително обичана от народа. През първите години бракът на Катерина и Хенри VIII бил щастлив. Но след това се появили първите притеснения на краля от липсата на мъжки наследник. С оглед на напредналата възраст на Катерина (42 г.), през 1526 г. Хенри VIII започнал 6-годишен процес за анулиране на брака си с нея. Това предизвикало острата съпротива на папата и станало една от причините Хенри VIII да започне борба срещу католическата църква в Англия. Бракът все пак бил разтрогнат и през 1533 г. Катерина била изпратена в имението Мор, където останала до края на живота си. — Б.пр.]
	[** протестанти — последователи на протестантството — течение в християнството, възникнало в Европа през 16 в. (по време на Реформацията) като протест срещу много от действията и догмите на католическата църква. — Б.пр.]
	Мария поклати глава и красивите й сребърни обеци зазвънтяха.
	— Вие сте в грях пред папата, а следователно и пред Бога! Защото думата на папата е закон!
	Сиймур хвърли бърз поглед към Юлиан.
	— В Англия думата на краля е закон!
	Само че, помисли си Юлиан, в момента кралят няма какво да каже…
	В този момент Кранмър вдигна ръце.
	— Само това не, умолявам ви, не се карайте, в името Божие!
	Епископът се наведе към Мария и тихо започна да я убеждава нещо.
	Останалите на масата мълчаха, а Юлиан продължаваше да следи разговора, докато чакаше да нарежат месото му. Архиепископът се опитваше да убеди Мария да се откаже от католицизма. Само че удряше на камък. Лицето на принцесата ставаше все по-мрачно.
	Най-накрая тя смачка салфетката си и скочи от масата.
	— Не си правете труда, Ваше Високопреосвещенство! Няма да се откажа от вярата си! И дори цяла Англия да се обърне към протестантството, аз няма да се разколебая нито за секунда, Бог да ми е на помощ! — извика тя и се втурна към вратата.
	Кранмър бе вперил огорчен поглед в масата.
	— Колко жалко, колко жалко…
	Сиймур присви устни.
	— Един ден ще се разкайва за това. Дано само да не е твърде късно…
	Елизабет го погледна изплашено.
	— Твърде късно за какво?
	Сиймур се усмихна мрачно и злокобно замълча.
	— Ще използвам посещението си, за да се опитам да й повлияя — каза бързо Кранмър.
	— Точно затова сте тук, архиепископе — отвърна му Сиймур.
	Отново се възцари гробна тишина. Всички сякаш бяха загубили апетит. Юлиан замислено ровичкаше в чинията си. В двора очевидно има сериозни търкания между протестанти и католици. В Германия тази тема също е била актуална по това време, знаеше го от уроците по история, посветени на Мартин Лутер*. По всичко изглежда, че Мария смята да отстоява вярата си, въпреки че това би могло да бъде опасно за нея.
	[* Лутер, Мартин (1483–1546). — Германски монах, основоположник на Реформацията. — Б.пр.]
	Юлиан бе чел, че много хора по това време бяха заплатили с живота си за тази своя непреклонност. Щеше ли да се случи същото и с принцесата?
	— Ваше Величество?
	Юлиан се изопна.
	До него отново бе застанал един от вездесъщите слуги и му протягаше ръка. Юлиан нямаше представа какво означава това, но все пак пое ръката. В следващия момент разбра — помагаха му да стане от стола!
	— Иска ли Ваше Величество да стане от стола? — попита го слугата.
	— Да, иска! — намеси се Сиймур. — По всичко личи, че Негово Величество е имал тежък ден. Но утре всичко отново ще бъде наред.


	Тръгнаха по дълги безлюдни коридори със стени, покрити с портрети на хора, които гледаха изключително сериозно и важно. Не след дълго стигнаха до едно крило на двореца, в което, както Юлиан се досети, се помещаваха личните кралски покои. Въведоха Юлиан в спалнята, пред която стояха на пост двама часови с алебарди. Стените й бяха облицовани с тъмно дърво. До една от тях имаше изящно изработен стол, тапициран със светлозелена дамаска*. В средата се ширеше голямо легло, а върху балдахина** му се кипреше огромната роза на Тюдорите. Планини от меки възглавници примамваха Юлиан да се отпусне върху тях и при вида им той усети колко е изморен. Започна да разкопчава ризата си.
	[* дамаска — плат с втъкани шарки, предназначен за мебели. Името му идва от сирийския град Дамаск. — Б.пр.]
	[** балдахин — красив навес от скъпа тъкан над легло или престол. — Б.пр.]
	— Почакайте, Ваше Величество! — пошушна му един слуга и пръстите му се засуетиха около копчетата на дрехата на Юлиан.
	О, боже, помисли си момчето. Дори не мога да се съблека сам!
	Това беше самата истина. Един слуга издърпа ризата през главата му, следващият посегна към обувките му, третият му помагаше с панталоните и така нататък. Юлиан остави процедурата да си тече и едва се сдържаше да не се разсмее. Ако можеше само да разкаже това на приятелите си!
	В стаята се втурна поредният слуга, който му протегна бяла като сняг нощница.
	— Иска ли Ваше Величество да си легне с това облекло? — попита той.
	— Да — отвърна бързо Юлиан и слугата му навлече нощницата.
	Момчето тръгна към леглото, където друг слуга бързо повдигна завивката. Юлиан се изпъна в леглото и затвори очи.
	Когато след минута отново ги отвори, все още не бе сам. До таблата на леглото при краката му бяха застанали двама мъже.
	— Защо сте още тук? — попита раздразнено Юлиан.
	Единият от мъжете се изкашля:
	— Ами бдим над съня ви, Ваше Величество. И ако през нощта имате някакво желание…
	Юлиан вдигна ръка и накара слугата да млъкне.
	— Вече имам едно желание — заяви той.
	Слугата усърдно се поклони.
	— Да, разбира се!
	— Напуснете спалнята ми!
	Слугите се изнизаха, леко засегнати. Юлиан най-после остана сам. Започваше да разбира това, което му каза Едуард, когато се запознаха. Наистина беше ужасно изнервящо някой непрекъснато да кръжи около теб. Човек не можеше сам и пръста си да вдигне. Нищо чудно, че Едуард се наслаждаваше на свободното време в Лондон. Но така ли бе и сега или може би той, Леон, Ким и Кия са в опасност? Неизвестността притесняваше Юлиан и въпреки че бе много уморен, той не можеше да заспи.
	След като дълго се въртя неспокойно, той не издържа и се измъкна от леглото. Вероятно можеше да поскита малко из двореца.
	Юлиан се промъкна към вратата и я отвори. Пред нея, както можеше да се очаква, стояха двама часови.
	— Какво ще заповядате, Ваше Величество?
	— О, останете си там, където сте си! — заповяда им Юлиан.
	— Както заповядате, Ваше Величество!
	Получи се, помисли си Юлиан, докато вървеше по коридора. Първата му заповед се изплъзна от устата му някак от само себе си.
	Подовете блестяха, сякаш току-що бяха лъснати. Момчето стигна до края на коридора и трябваше да реши дали да завие надясно или наляво. Надясно би трябвало да е трапезарията, помисли си то. Затова тръгна наляво и стигна до няколко врати. Отвори първата, която му се изпречи, и се озова в мрачно помещение. През прозореца се процеждаше слаба лунна светлина и Юлиан разбра, че се намира в огромна библиотека. В шкафовете, стигащи до тавана, бяха подредени подвързани с кожа книги. Върху някои от гърбовете на книгите имаше дори надписи с позлатени букви. Той бавно се разходи около шкафовете. Хенри VIII, бащата на Едуард, вероятно е бил много начетен.
	Внезапно Юлиан замръзна на място. Това в нишата часови ли е? Момчето затаи дъх. Но човекът срещу него не помръдваше. Юлиан най-после събра смелост и се приближи. Това, което бе взел за часови, се оказаха рицарски доспехи, и то какви! Шлемът, бронята на гърдите и металните части, предпазващи ръцете и краката, бяха изработени от сребро и украсени с изящни пластики, а най-отдолу бе изобразено голямо „Х“, което би трябвало да означава Хенри, предположи Юлиан. Значи доспехите най-вероятно са били на Хенри VIII. Освен това можеше да се види и едно голямо „К“. Момчето се замисли.
	— „К“ като Катерина! — промърмори той. Да, вероятно тази буква беше напомняне за първата жена на Хенри.
	Юлиан се огледа отново и откри, че в библиотеката има още много великолепни доспехи. Човек би могъл да си помисли, че Хенри VIII е колекционирал рицарски доспехи.
	Малко след това Юлиан отново се промъкна в коридора. Усети слаб полъх в тила. Обърна се и успя да види как силует в черни одежди изчезва в дъното на коридора. Момчето присви очи. Наистина ли има някой, или просто му се бе сторило?
	Отново усети хладния полъх. Продължи бавно по коридора и стигна до един отворен прозорец. Бялото перде се издуваше от вятъра.
	Как така бяха забравили да затворят прозореца? Това бе доста необичайно.
	Юлиан огледа коридора. В дъното имаше голям шкаф. Момчето отново присви очи. Стори му се, че от там се подава крак. Или пък е само сянка. В следващия момент чу тихо шумолене. Сърцето на Юлиан заби бързо. Дали някой не се бе промъкнал в двореца и не се крие сега зад шкафа?
	Момчето не помръдваше от мястото си, като се стараеше да не издава и най-малък звук. При това не изпускаше от очи шкафа.
	Нещо отново изшумоля.
	Момчето впери поглед в шкафа, докато очите му не се насълзиха. След това кракът внезапно изчезна.
	Юлиан почака минута-две. После заотстъпва бавно назад, като не откъсваше очи от шкафа, за да не би от там да изскочи някой и да го нападне.
	Внезапно се спъна в нещо и извика приглушено. Обърна се и очите му срещнаха очите на Мария.
	{img:mnimijat_kral_panika.jpg}
	Принцесата развеселено повдигна вежди.
	— Толкова късно и още не си в леглото?
	Юлиан се покашля:
	— Не можах да заспя. Затова станах и тръгнах да се разхождам. Това е… — Бе изненадан, че Мария все още е облечена в красивата черна рокля. Най-вероятно изобщо не си бе лягала, въпреки че отдавна минаваше полунощ. Черната й рокля… не бе ли тя призрачната фигура, която видя около шкафа?
	— Да — замислено каза тя. — И аз често не мога да спя.
	— Видя ли някого тук преди малко, в черни дрехи? — попита Юлиан със затаен дъх.
	Мария се засмя:
	— Не, но това нищо не значи. Може би е някой, когото само ти можеш да видиш.
	Юлиан преглътна и се опита да разбере този загадъчен отговор.
	— Какво имаш предвид?
	Мария му хвърли пронизващ поглед.
	— Ами например, че кралят ни се преструва, че не е кралят.
	Юлиан поклати глава.
	— Само че не аз се размотавам в черните си одежди из двореца!
	— Да, прав си. Предполагам, че е била Сибил.
	— Кой?
	— Сибил Удуърд, нашият дворцов призрак — каза Мария сякаш между другото.
	— Призрак ли?
	— О, горкият ми брат! Изглежда вече не си спомняш нищо… Или не искаш да си спомняш… — и тя докосна челото му. — Сигурно имаш треска.
	Юлиан отмахна ръката й.
	— Коя е тази Сибил?
	— Беше твоя бавачка. Неотдавна почина при доста неясни обстоятелства. Удави се в езерото на парка. Оттогава често броди из двореца, но не всеки може да я види — тихо заразказва Мария. — Духът й не може да се успокои, също като теб тази нощ.
	Юлиан направи крачка назад. „Да, помисли си той, или както теб, Мария.“
	— Искам да се върна в леглото. Можеш ли да ме заведеш дотам?
	— С удоволствие ще ти помогна — отвърна меко Мария, сякаш Юлиан не бе с всичкия си, и го хвана под ръка.
	Докато вървяха така един до друг, Юлиан си помисли дали да не се опита още веднъж да убеди Мария, че не е кралят. Но това му се видя безсмислено. Надяваше се утре Едуард да се появи в двореца и да обясни всичко. Мисълта обаче, че това няма да е толкова лесно, не му даваше покой. Дълбоко в душата си усещаше, че нещо се бе объркало. По всичко изглеждаше, че в Хемптън Корт нещата също не бяха съвсем наред.


>	Странноприемницата до Темза

	— Хайде, ставайте! — извика някой.
	Ким скочи от влажния и студен сламеник, върху който беше прекарала нощта заедно с Леон, Кия и Едуард.
	Момичето запримигва срещу утринната светлина, която се процеждаше от една капандура на тавана.
	— Глуха ли си? Ставай, има толкова неща за вършене. И доведи и приятелите си, проклето мързеливо племе! — изруга Джеймс.
	Обикновено Ким не оставаше длъжна на подобни груби нападки, но в този случай предпочете да си замълчи. Можеха само да се радват, че подозрителният субект ги взе със себе си предишната нощ.
	Джеймс имаше странноприемница и кръчма недалеч от Темза. Ким, Леон и Едуард трябваше да работят там. В замяна щяха да получат нещо за ядене и подслон. За едно преспиване на осеяния с миши изпражнения таван трябваше да работят до следващата нощ. Такава бе уговорката — изобщо не е добре, помисли си Ким, преизпълнена с ярост, но в момента нямаха друг избор.
	Джеймс я сграбчи за рамото и грубо я разтърси.
	— Е, колко още ще се бавите?
	— Не ме докосвай! — изсъска Ким и го блъсна в гърдите.
	Джеймс изненадано я пусна и в очите му припламнаха опасни пламъчета. Вдигна ръка да я удари. В този момент Кия се хвърли върху него изотзад и заби нокти в рамото му. Джеймс изрева и затанцува някакъв странен танц, като се опитваше да се отърси от развилнялата се Кия, която здраво се бе вкопчила в него.
	— Кия! — извика Ким. — Остави го!
	— Остави го, Кия, въпреки че си го заслужи! — намеси се и Леон, който бе застанал до Ким.
	Едуард също се бе изправил. Кия с нежелание остави Джеймс, който ругаейки изтрополи надолу по стълбите.
	— След минута да сте долу! — изкрещя той.


	Приятелите прекараха следващите часове в метене на странноприемницата, почистване на масите, носене на дърва и разтребване на кухнята.
	— За бога, колко си схванат! — язвително отбеляза Джеймс, когато Едуард се спъна за пореден път в кофата с вода и изпусна една чиния на пода.
	— Не съм свикнал с такава работа — каза момчето извинително.
	— Не се тревожи, един път да свършим тук и духваме към двореца! — отвърна му Ким.
	Джеймс обаче не ги изпускаше от очи и им възлагаше нови и нови задачи. Приятелите се страхуваха да побегнат просто ей така, защото Джеймс имаше нож в себе си. Изчакваха удобен момент.
	Стана обед и първите клиенти започнаха да пристигат. Джеймс се въртеше в кухнята или наливаше бира от едно голямо буре, сложено върху тезгяха. И разбира се, командваше новите си помощници. Единствено Кия се чувстваше добре. Тя се бе настанила близо до топлата печка и наблюдаваше напълно невъзмутимо цялата тази лудница.
	Скоро кръчмата се пукаше по шевовете от народ. Ким търчеше от маса на маса и сервираше ястия с отвратителна миризма и халби, пълни с бира, чиято миризма не бе по-приятна.
	В този момент в кръчмата влезе един мъж, облечен значително по-добре от останалите гости, повечето от които бяха моряци, говореха гръмогласно или играеха карти, докато изсипваха в гърлата си халбите с бира. Новодошлият бе доста едър, облечен в тъмносин редингот*, черни тесни панталони и високи ботуши, лъснати до блясък.
	[* редингот — мъжко палто, дълго до коленете, с два реда копчета. — Б.пр.]
	Когато Джеймс излезе от кухнята с табла, отрупана с буламачите, и видя мъжа, той застина на място. Тикна таблата в ръцете на Леон, махна на едрия мъж да влезе в кухнята, изхвърли от там Едуард и тръшна вратата зад гърба си.
	Ким сви вежди. Най-вероятно двамата имаха да обсъждат нещо и искаха да останат насаме. Дали да не чуе за какво си говорят? От друга страна, това беше прекрасна възможност да избягат. Любопитството й надделя и тя се прокрадна към вратата, която бе само притворена.
	— Колко добре, че намина насам, Поке! — чу да шушука Джеймс. — Натъкнах се на добра плячка!
	— Хайде, разказвай! — отвърна му приглушен глас.
	— Имам предвид момчето, което току-що изхвърлих от кухнята…
	— И какво за него?
	— Не мислиш ли, че твърде много прилича на някого…
	Разнесе се презрително изсумтяване:
	— Не го разгледах добре този червей. Какво искаш да кажеш?
	Гласът на Джеймс се извиси до истеричен шепот:
	— Мисля, че е кралят ни!
	— Да не си откачил?
	— Не, разгледай го добре. Той е, мога да се закълна! А ти сигурно знаеш какво говорят за него: Едуард мрази живота в двореца и често се мотае из улиците. Може би съм го срещнал в един от тези моменти, преоблечен като просяк.
	— Какво възнамеряваш да правиш?
	— Ще го хванем и после ще получим тлъста сума за него.
	— Искаш да го отвлечеш и да вземеш откуп?
	— Ш-ш-т! — направи му знак Джеймс да замълчи.
	Сърцето на Ким заби учестено. Едуард беше в голяма опасност!
	— Да! — разнесе се отново гласът на Джеймс. — Но имам нужда от помощта ти. В твоето имение бихме могли да го скрием по-добре! Ще участваш ли в играта?
	Ким чу достатъчно. Тя се втурна към Леон и Едуард, за да ги предупреди.
	В този момент Джеймс и Поке се изнизаха от кухнята. Поке заоглежда пълната кръчма.
	— Къде е Кия? — тревожно попита Леон, но в този момент умната котка се стрелна към тях, погледна ги и се втурна към вратата, сякаш бе разбрала всичко.
	— Да изчезваме! — викна Ким и се втурна след Кия.
	Леон и Едуард я последваха.
	— Ей, какво правите? — чуха зад гърба си виковете на Джеймс. — Не бягайте!
	Децата изскочиха на улицата. Точно в този момент оттам минаваше каруца, натоварена с бурета бира. Уличката бе толкова тясна, че просто нямаше къде да стъпят.
	— Връщаме се! — извика Ким.
	Само че това съвсем не бе добра идея, даде си сметка самата тя. Зад тях бяха Джеймс и Поке!
	— Гадост! — извика Ким. — Какво да правим сега?
	В този момент Кия скочи върху откритата каруца, където бяха натоварени буретата. Ким я последва и извика към момчетата:
	— Идвайте, по-бързо!
	Леон и Едуард я послушаха. Заедно с Ким те се изкатериха върху най-близките бурета, без коларят да ги усети.
	— А сега следва изненада! — каза Ким и се засмя. После протегна крака към едно от двете бурета, легнали в самия край на каруцата, и се опита да го изрита навън. Само че то не помръдна и на милиметър.
	— Играта свърши, пипнахме ви! — изрева Джеймс.
	— Още не сте! — прошепна Ким.
	С помощта на Леон и Едуард тя все пак успя да избута бурето от каруцата. То се стовари с трясък точно пред краката на преследвачите им, събори ги и се разби на парчета. Фонтани бира запръскаха наоколо и Джеймс и Поке бяха окъпани от главата до петите.
	— Какво, по дяволите… мисля, че ще полудея! — изръмжа коларят, като се обърна да види какво става. После отпусна поводите и вече се канеше да сграбчи приятелите, но те се оказаха по-бързи. Скочиха от каруцата и се втурнаха покрай Джеймс и Поке.
	Само че не стигнаха далеч, защото се озоваха в ръцете на двама стражи, които патрулираха наблизо.
	— Какво става тук? — попита с режещ глас единият от мъжете.
	Ким видя как Джеймс и Поке побързаха да изчезнат. Но каруцарят, небръснат дебел мъж с червендалесто лице, се приближи до тях, олюлявайки се, и започна да им се кара.
	— Ще получите компенсация за бурето — каза Едуард в отговор на мъжа. — Аз съм кралят и ще изпратя секретаря си, който ще ви плати за щетите.
	В отговор се разнесе недоверчив смях.
	— Какво да правим с малкия самохвалко? — попита единият от войниците.
	— Много просто! — отвърна му другият. — Ще го хвърлим заедно с приятелите му в Тауър.
	Ким потрепери. В Тауър!
	— Няма да го направите! — запротестира тя. — Ние сме още деца.
	— И какво от това? — прозвуча в отговор. — Причинихте големи щети на каруцаря. Освен това този малък негодник оскверни името на краля. А това е равносилно на измяна. Но за това ще се произнесе съдията.
	И преди приятелите да успеят да помислят за ново бягство, бяха отведени от стражите.


>	Добре дошли в ада!

	Войниците завлякоха приятелите до една малка лодка на Темза. След това под строга охрана ги откараха до Тауър.
	— Ох, това е Кулата на предателите! — простена Едуард, когато лодката се насочи към ниско мостче под една от кулите на Тауър. Плъзнаха се под свода на моста и стигнаха до малък каменен кей.
	— Арестанти, слизайте! — извика някой.
	Леон вдигна поглед и видя длъгнест мъж с глуповато изражение. Големият му плосък нос явно бе чупен неведнъж. Леон си помисли, че прилича на безформен картоф. Очите на мъжа бяха твърде близко едно до друго. В ръката му подрънкваше връзка ключове. По всяка вероятност това бе надзирателят на затвора.
	— Слизайте! — повтори той и приятелите се подчиниха.
	— Какво прави този звяр с вас? — попита надзирателят единия от войниците.
	Мъжът присви рамене.
	— Котката не се отделя и на крачка от децата. Най-добре затвори и нея, Уилбър. Още повече че при теб има изобилие от плъхове.
	Уилбър изсумтя и се изплю във водата.
	— Имаш право. В такъв случай ще тикна и звяра на топло.
	— Това не е звяр, а котка! — поправи го Леон.
	— Затваряй си устата! В какво са обвинени тези младоци?
	Войникът му докладва какво се бе случило.
	— Трябва да ги заведем при съдията — додаде той.
	Уилбър отново се изплю.
	— При съдията ли? Той е много зает по това време.
	— Е, в такъв случай ги затвори, докато намери време! — отсече войникът, назова името на каруцаря и даде знак за тръгване.
	Леон угнетено наблюдаваше как лодката отплава към свободата.
	— Елате с мен! — заповяда им Уилбър и ги поведе по някакъв коридор надолу, а след това по една стълба нагоре. Леон чу ридания и викове. Някой блъскаше по една от яките дървени врати.
	— Отворете, пуснете ме да изляза, невинен съм! — пронизително крещеше някакъв глас отвътре.
	— Така казват всички — промърмори с досада Уилбър. После посегна към връзката с ключове и отключи една килия. — Тук ще се намери място и за вас — каза той подигравателно и ги тикна вътре.
	Леон ужасено се огледа наоколо — помещението беше ниско, с малко прозорче без стъкла и с решетка, през която свиреше вятърът. На пода лежеше мръсен сламеник, а до една кофа се търкаляха остатъци от храна. Някаква неясна фигура бавно вдигна глава.
	— Добре дошли — изхриптя фигурата. — Добре дошли в ада!
	Мъжът бе около четиридесетте. Имаше дълга, гъста коса, сплъстена брада и бе облечен в дрипи. Той протегна ръка и посочи към новодошлите. Пръстите му бяха невероятно слаби, а ноктите — дълги и жълти.
	— Намерете си уютно местенце и се настанявайте! — покани ги той.
	Едва сега Леон видя, че на десния си крак мъжът има окови, с които бе прикован към влажната стена. Уилбър им бе спестил поне това, вероятно защото не смяташе, че могат да му се изплъзнат.
	— Много благодаря — отвърна любезно Леон, но не бързаше да седне върху мръсната слама. След това представи себе си и приятелите си. В този момент Кия скочи в сламата. Разнесе се цвъртене, което показа, че ловът й е бил успешен.
	{img:mnimijat_kral_v_zatvora.jpg}
	— А ти кой си? — обърна се на свой ред Леон към затворника.
	Мъжът се поклони.
	— Аз съм Хъмфри, бръснарят.
	— Бръснарят ли?
	— Да, бях бръснар в двореца. Допреди две години. След това ме заловиха да крада една златна ножица. Пълна глупост от моя страна, за която ми лепнаха двайсет години затвор. Даааа… от тогава съм тук.
	Леон хвърли въпросителен поглед към Едуард. Искаше да разбере дали младият крал е познал мъжа.
	Едуард разбра и едва доловимо кимна.
	Хъмфри въздъхна.
	— Ах, какви времена бяха! Толкова хубави за едни и толкова лоши за други. Някои благородници от Хемптън Корт също бяха тикнати в затвора.
	Едуард се отпусна в сламата пред фризьора и изпитателно го погледна.
	— Така ли? И защо?
	— Интриги, приятелю, интриги! — загадъчно му отвърна Хъмфри.
	Сега вече и Леон, и Ким го погледнаха с интерес.
	— Разкажи ни за това!
	Нямаше нужда да го молят дълго.
	— Младият Едуард е играчка в ръцете на тези хора, просто марионетка… — започна тъжно той. — Опитват се да му оказват влияние, да го направят покорен. Той е само дете и не е трудно да му се влияе…
	— Не съм толкова сигурен. Кралят все пак е на дванайсет години! — запротестира Едуард.
	Бръснарят се засмя.
	— Изглежда, че го познаваш добре — рече той и замръзна на мястото си. — Всъщност много приличаш на него.
	— Чиста случайност — побърза да отвърне Едуард.
	— И кой се опитва да влияе на краля? — полюбопитства Леон.
	— О, всички… Голямата му сестра например. И архиепископът. Но най-лош от всички е лорд-протекторът.
	— Откъде знаеш? — недоверчиво попита Ким.
	— Ако прекарваш цялото си време в двореца, както правех аз тогава, научаваш много неща — отвърна Хъмфри. — Е, да, носят се различни слухове, но нерядко в тях има и нещо вярно. Освен това вратите в двореца не са толкова дебели…
	— Подслушвал си значи? — подскочи възмутено Едуард.
	— Не, не! Просто имам фин слух — опита се да смекчи думите му бръснарят.
	— Е, добре, все едно, продължавай! — настоя Едуард.
	Леон също намираше разказите на Хъмфри за твърде интересни.
	— Защо точно лорд-протекторът? — чу той Едуард да пита.
	Бръснарят повдигна вежди.
	— Толкова е очевидно. Сиймур управлява от името на малолетния Едуард. При това той разиграва собствените си карти. Сиймур е хитра лисица. Но се страхува от деня, в който Едуард сам ще хване поводите. Чух, че иска да предотврати този момент, защото тогава ще загуби властта си.
	Леон започна да подръпва лявото си ухо — както винаги, когато се замислеше дълбоко.
	— Да не би да искаш да кажеш, че Сиймур възнамерява да… — не можа да довърши изречението си той.
	— Много вероятно — отвърна бръснарят, а след това затвори очи. Май смяташе разговора за приключен.
	Леон усети как го обзема страх. Юлиан бе в двореца и всички го мислеха за краля. И ако благородниците бяха избрали точно този момент за покушение, Юлиан щеше да се превърне в тяхна мишена!
	Леон се замисли. Надяваше се, че съвсем скоро ще ги изправят пред съдията. Това бе единственият им шанс да излязат от тук.
	Вероятно бе задрямал за малко, защото се стресна от грохот откъм вратата. Нямаше никаква представа колко време е минало. Ким и Едуард също стреснато търкаха очи.
	Чу се превъртане на ключ в ключалката и след това някой отвори вратата.
	— Имате посещение — прозвуча гласът на Уилбър и те разпознаха силуета му в рамката на вратата. В този момент до него се появи втора сянка, но бързо се дръпна назад.
	— Вие ли сте съдията? — надигна се Леон. — Ние…
	— Кой ти е разрешил да говориш, затворнико? — прекъсна го грубо Уилбър. — Не мърдай от мястото си и дръж устата си затворена!
	Леон се вгледа във втората фигура. Сега успя да види, че лицето й е забулено. Вероятно много държеше да не бъде разпозната. Какво би могло да означава това?
	— Кой сте вие? — отчаяно извика Леон.
	Сянката се дръпна още по-назад.
	— Трябва да ни помогнете да излезем от тук! — изкрещя момчето.
	Не последва никакъв отговор.
	— Видяхте ли достатъчно? — попита Уилбър.
	Фигурата кимна и в следващия момент вратата се затвори с трясък.


>	Дворцови клюки

	Първото, което видя Юлиан, когато се събуди, бе загриженото лице на един от слугите, който се наведе над него и го попита:
	— Починахте ли си добре, Ваше Величество?
	И днес се случи абсолютно същото, както и предишния ден. Каквото и да поискаше да направи, някой го изпреварваше и го правеше вместо него. Бе толкова нелепо! Шестима слуги, единият от които ужасно кривоглед, го издокараха от главата до петите в рубиненочервено. Юлиан заприлича на паун с късите си панталони и префърцунения си кадифен жакет, извезан със злато и обшит с хермелин* около яката. Върху ризата си от виолетова коприна носеше тежка златна огърлица с блестящ, струващ цяло състояние рубин. Най-ужасни обаче бяха виолетовите дълги чорапи и неудобните позлатени обувки, които стискаха краката му като менгеме. Явно истинският Едуард носеше обувки с размер, различен от неговия. На главата си носеше барета от черно кадифе, украсена с черно пауново перо.
	[* хермелин — 1. Малък бозайник, известен е като сибирска бялка; 2. Кожа от такъв бозайник или дреха от такава кожа. — Б.пр.]
	— Не вали, така че това нещо е напълно излишно — възропта Юлиан.
	— Както той пожелае! — раболепно отвърна късогледият слуга.
	Юлиан се запита кой беше този „той“, тъй като освен всичко друго, слугата гледаше едновременно във всички посоки.
	— Как така той? — попита Юлиан, защото предположи, че кривогледият има предвид някой от другите слуги.
	Слугите си размениха тревожни погледи.
	— Вие се шегувате — снизходително каза кривогледият.
	Юлиан погледна през рамо, но там нямаше други хора.
	— Имам предвид вас, Ваше Величество — уточни мъжът.
	Сега вече Юлиан схвана и кимна примирено.
	След богатата закуска със сестрите на Едуард — Елизабет и Мария, през по-голямата част от която той мълчеше, го отведоха при Сиймур. Лордът го очакваше в Голямата зала* за аудиенции**. Сложиха го да седне на трон от тъмно дърво, поставен върху подиум. Слънчевата светлина се прокрадваше през прозорците от цветно стъкло с изображения на Хенри VIII между гербовете на шестте му жени и Юлиан повече от всичко на света искаше да си плюе на петите и да избяга от тази огромна зала, в която се чувстваше толкова дребен и незначителен.
	[* Голямата зала (Грейт Хол) — залата за аудиенции в двореца. — Б.пр.]
	[** аудиенция — приемане на представители на владетелите на други държави (от латинската дума за „слушане“). — Б.пр.]
	Един придворен донесе червена възглавничка, върху която бе положена златна корона. Слугата се поклони ниско, като церемониално държеше короната едва ли не под носа на Юлиан. Момчето разбра и сложи короната на главата си. В този момент към гърдите му се надигна някаква топла вълна. Короната бе истинска, тя бе символ на едно могъщо кралство, а той, Юлиан от Зибентан, я носеше! Сърцето му заби лудо, а дланите му се изпотиха.
	„Аз съм крал на Англия!“, помисли си момчето. И въпреки че всичко бе само грешка, само игра, в този момент той се почувства като крал. Бе незабравим момент, Юлиан щеше да го помни цял живот!
	Но радостта му не продължи дълго, тъй като малко след това трябваше да се срещне с лондонски граждани, които се хвърляха на пода пред краката му, искаха съвети от него или го молеха за нещо. Скоро той се почувства напълно объркан.
	Половин час по-късно, точно когато Юлиан се канеше да заповяда да произведат в рицар някакъв обикновен свинар, Сиймур даде знак и аудиенцията набързо приключи.
	— Изглежда, че все още имате треска, Ваше Величество — разстроено каза Сиймур на Юлиан. — Щом свърши обяда, ще изпратя доктор Уолткинсън в покоите ви.


	Напълно съкрушен, Юлиан се бе свил в огромния вграден гардероб, където успя да се вмъкне в един от малкото моменти, когато не го наблюдаваха. Нямаше никакво намерение да се оставя да го прегледат. Нямаше особено добро мнение за лекарите от онова време.
	Изведнъж се разнесе гласът на кривогледия слуга:
	— Къде е той, за бога?
	Юлиан чу как слугите започнаха да го търсят. Обзе го някаква луда радост. Беше оставил вратата на гардероба леко открехната, за да може да диша. И сега оттам можеше да наблюдава как слугите безпомощно сноват насам-натам.
	— Дано да не е избягал в лабиринта — каза кривогледият. — Негово Величество е толкова объркан в момента, че никога няма да намери обратния път.
	Другият слуга, дребен дебел мъж, се усмихна криво.
	— И на единия, и на другия това ще им дойде много добре.
	— Внимавай какво говориш — прошепна кривогледият. — А иначе си прав. Вероятно ще обявят Едуард за луд и тогава той ще е принуден да абдикира*!
	[* абдикирам — отказвам се от престола и владетелските права. — Б.пр.]
	— Това също ще е добре дошло за някои хора тук — отвърна дебелият.
	Юлиан преглътна с усилие. И това ако не са приятни новини! Внезапно осъзна, че най-вероятно се намира в опасност. Изглежда, за някого не бе никак изгодно да се сложи край на тази заблуда. Щяха да имат всички основания да го обявят за невменяем и да го отстранят. Но кой беше този някой?
	— Доста е странно, че кралят не спира да твърди, че не е крал — продължи кривогледият.
	— В същото време Сиймур не е съвсем сигурен дали това наистина не е така — добави дебелият.
	Кривогледият махна с ръка.
	— Глупости! Чух Кранмър да казва, че е напълно изключено да има грешка. И ако кралят наистина е някакъв двойник, как е могъл да се вмъкне в кралските одежди?
	Другият слуга се замисли.
	— Имаш право, така е. А сега ела, трябва да открием този луд!


>	Изключително заразно

	В Лондонския Тауър две деца и една котка чакаха да се случи чудо. Ким си блъскаше главата как да се измъкнат от тази дупка. Тя отново хвърли поглед към умната котка, но този път и тя, изглежда, бе безпомощна.
	В този момент вратата се отвори и се появи Уилбър с поднос с четири паници.
	— Много е вкусна — каза той, хилейки се. — Вечерята.
	Ким взе една от паниците. Вътре имаше някакъв мътен буламач, в който плуваше нещо и махаше с черни тънички крачка.
	Отвратена, Ким изпусна паницата.
	— Каква гадост! — извика тя.
	Уилбър се изсмя подигравателно.
	— Ще предам оплакванията ти на готвача. Сигурен съм, че ще ти се извини лично. Вземи пример от Хъмфри — на него му харесва.
	Бръснарят гребеше буламача с лъжицата си и не вдигаше поглед.
	— Храната е отвратителна! — оплака се и Едуард.
	Уилбър изобщо не реагира и излезе от килията, като продължаваше да се смее.
	— Чумата да те тръшне! — извика Едуард след него. — Или сипаницата*! А най-добре и двете!
	[* сипаница (едра шарка, или вариола) — остро заразно заболяване, което в една трета от случаите завършвало със смърт. Първите симптоми са обрив, най-вече по лицето, последван от гнойни пъпки. Едрата шарка не е лечима, но може да бъде предотвратена посредством ваксинации. Смята се, че след 1980 г. болестта е победена в световен мащаб. — Б.пр.]
	Уилбър завъртя ключа в ключалката и продължи пътя си.
	— Няма да докосна това нещо — продължи да ругае Едуард. — А и ще се погрижа в бъдеще тук…
	Ким обаче не го слушаше.
	— Момчета, Хъмфри! — възбудено извика тя. — Имам идея!
	Всички обърнаха поглед към нея. Ким се усмихваше. След това им обясни плана си.
	— Ако това стане — ухилено рече бръснарят, — имаш една почерпка от мен. И освен това ще ти подаря безплатно подстригване!
	Ким се залови за работа. Всичко, от което се нуждаеше, беше лепкава кал, а такава тук имаше в изобилие.
	След час бе готова. След това започна да блъска по вратата, докато Уилбър не се появи. Той отключи вратата и блъсна Ким. В ръката си държеше фенер.
	— Какъв е този шум, дявол да го вземе?
	— Този тук е болен! — каза Ким и се постара гласът й да прозвучи изплашено. След това посочи към Леон. — Има странни петна по лицето.
	— Този ги получи преди мен — уж вбесено отвърна Леон и заби пръст в гърдите на Едуард.
	Уилбър недоверчиво вдигна фенера над главата си.
	— Какво е имал първи?
	В този момент Леон и Едуард погледнаха нагоре. Лицата им бяха покрити с черни петна — Ким доста се бе постарала да ги издокара така. За да подсили ефекта, Леон бе одрал леко бузите си на две места, уж че от гнойните пъпки тече кръв.
	{img:mnimijat_kral_pazach.jpg}
	Уилбър се отдръпна ужасено назад и се прекръсти.
	— Това е… това е… — запелтечи той.
	— Сипаница — довърши изречението Хъмфри. — Мен също ме сърби. Отвратителна работа. Да не би да е свързано с храната ти, Уилбър?
	— Заразно ли е? — невинно попита Ким.
	— И още питаш! — извика Уилбър.
	— В такъв случай може би вече си го прихванал и ти?
	Уилбър нервно поклати глава.
	— Аз ли? Не, само това не!
	Погледът му блуждаеше из килията. Той хапеше долната си устна.
	Ким предположи, че съобразява трескаво. Тя демонстративно започна да се чеше по лицето. Бе се гримирала съвсем леко, за да не изглежда всичко твърде нагласено.
	— Трябва да изчезвате оттук — каза Уилбър. — Бързо! Не трябва да заразявате повече хора. И най-вече мен!
	Той започна да се разпорежда на висок глас в коридора. Двама мъже веднага се втурнаха в килията.
	— Изхвърлете и четиримата от тук! — заповяда той. — Имат сипаница!
	Мъжете понечиха да се върнат.
	— И без възражения! — излая Уилбър. — И сам щях да го направя, но не трябва да напускам поста си.
	— И ние! — извикаха мъжете. Вече се бяха упътили към коридора.
	— Не, вие можете! И знаете ли защо? Защото аз ви заповядвам така! — изкрещя Уилбър. — Хайде!
	Мъжете се подчиниха с нежелание.
	— Къде да ги водим?
	— Заведете ги извън градските порти, на чумното място!
	Малко по-късно една лодка с весла се плъзна покрай Портата на изменниците*. На борда й се намираха една котка, четирима много, много болни затворници и двама стражи в отвратително настроение.
	[* Портата на изменниците — някога през тази порта, намираща се под кулата Сейнт Томас, се влизало в Тауър. Нарича се така, защото много хора, обвинени в предателство, били превеждани пред тази порта. — Б.пр.]
	Мъжете насочиха лодката по течението. Единият от тях гребеше, а другият бе седнал на кърмата и държеше ръка върху меча си. На подобаващо разстояние пред него седяха Ким и Леон. Следваше гребецът. Пред него, отново на подобаващо разстояние, седяха Едуард и Хъмфри, който бе с вързани ръце.
	Ким вдиша с пълни гърди хладния въздух. Отдавна се бе мръкнало. От близкия бряг до тях достигаше весел смях. Ким бе щастлива, защото планът й успя. Измъкнаха се от Тауър. Сега обаче трябваше да направят следващата крачка.
	— Какво е това чумно място? — попита тя, за да завърже разговор с войника.
	— Не може да не го знаеш, дете — отвърна й той с раздразнение. — Там водят всички заразноболни. За тях се грижат монасите, които събират волни пожертвувания за бедните души. Гражданите дават достатъчно.
	Другият язвително се засмя.
	— Само така можем да се избавим от вас!
	Ким преглътна.
	След като минаха под Лондонския мост, Ким впери поглед в брега. Там нямаше жив човек. Много добре! Не трябва да пропускат тази възможност! Тя ощипа Леон. Това бе уговореният знак! Двамата мълниеносно се обърнаха назад и блъснаха нищо неподозиращия войник. Той се прекатури с вик зад борда и цопна в Темза.
	В същото време Хъмфри нанесе с две ръце кроше в брадата на озадачения гребец, който, от своя страна, се пренесе в света на сънищата.
	Докато другият войник плуваше към брега, ругаейки, приятелите прерязаха с меча на гребеца въжетата на Хъмфри.
	— Великолепно, страхотни сте! — с пълно гърло извика бръснарят.
	— По-добре греби! — му отвърна Ким през смях. — Скоро ще се втурнат по петите ни!
	При един тъмен пристан, недалеч от пристанищния квартал, излязоха на брега и оставиха в лодката гребеца, който още не бе дошъл в съзнание.
	— По-добре да се разделим тук — забеляза Хъмфри, след като изми лицето си с вода от Темза. — Поотделно имаме повече шансове да се спасим. Още веднъж хиляди благодарности!
	Леон и Едуард също измиха лицата си. Хъмфри вече почти се бе скрил в една тъмна уличка.
	— И не забравяйте за безплатното подстригване! Винаги съм насреща… — След това изчезна.
	Ким му помаха с ръка.
	— И къде ще се подслоним сега? — попита Леон.
	— Няма смисъл отново да опитваме в двореца — отвърна Едуард. — Когато се стъмни, стражите не пускат никого вътре.
	Кия се заумилква в краката на Ким и постигна своето — момичето погледна към нея.
	— Имаш някаква идея, така ли да те разбирам? — рече Ким. Беше по-скоро констатация, отколкото въпрос.
	— Котката ли? — удивено попита Едуард.
	— О, да, случва се понякога — загадъчно отвърна Ким.
	И сякаш в потвърждение на думите й Кия се плъзна напред и ги поведе покрай Темза. Скоро стигнаха до кея, където седяха на пристан големи кораби. От кръчмите наоколо се разнасяха музика и дрезгаво пеене.
	Но Кия не се интересуваше от това. Тя профуча покрай една малка корабостроителница и се насочи право към залостените врати на една дърводелска работилница със собственик Стивън Милър, както разбра Ким от надписа върху една табелка, осветена от уличен фенер.
	Котката се поколеба за миг, а след това се шмугна под вратата, точно до работилницата. Ким нерешително побутна дървената врата. За нейна изненада тя бе отключена. Приятелите се озоваха във вътрешен двор, пълен с всякакви вехтории.
	В този момент вратата на съседната работилница се отвори и на прага застана дрипав мъж с червена коса. Мъжът бе облечен в сиви панталони от груб плат и широка синя риза. Краката му бяха обути в ботуши. В лявата си ръка държеше свещ, а в дясната — дебела тояга.
	— Какво се мотаете тук? — изръмжа той и вдигна тоягата.


>	Златната роза

	Леон успокоително вдигна ръце.
	— Спри! Не е това, което ти се струва. Ние сме… — каза той и продължи с историята за сирачетата. За по-сигурно предпочете да не разказва за объркването с Едуард.
	Мъжът отпусна тоягата.
	— Сирачета, при това сами в Лондон — промърмори той, но не се помръдна и грамадното му тяло продължаваше да прегражда вратата.
	В този момент се появи една жена.
	— Какво става, Стивън?
	Мъжът й разказа с няколко думи за децата.
	— Пусни ги вътре! — каза жената. — Но само за тази нощ.
	Децата влязоха в къщата и се озоваха в помещение с нисък таван. То бе едновременно кухня, дневна и спалня. Малкото дървени мебели бяха прости, но грижливо изработени. Единственото украшение върху стените бе едно разпятие*.
	[* разпятие — живописно или скулптурно изображение на разпнатия на кръста Христос. — Б.пр.]
	— Седнете — каза Стивън Милър и посочи към пейката до зиданата печка.
	— Имате късмет, че Сара — и той посочи към жена си, — има добро сърце.
	— Хайде, хайде, просто улицата не е място за деца през нощта! — отвърна Сара.
	Тя бе дребна, слабичка жена, която вероятно като мъжа си бе някъде около трийсетте. Имаше угрижено лице, но това, което впечатли Леон, бяха големите й топли очи. Сара носеше стара, сива престилка. Погледът й се спря на Едуард и се задържа върху него. Една отвесна бръчка проряза челото й. Изглеждаше объркана. Дали не бе познала Едуард?
	— Ще спите в работилницата — каза жената, без да отделя очи от Едуард. — Нали, Стивън?
	Милър кимна.
	— Но само тази нощ. А утре ще ми помагате. Трябва да поправя покрива на един търговец на платове. Така че всяка работна ръка ще ми е от полза. Ние нямаме свои деца, за съжаление.
	Сара се запъти към печката и започна да разпалва огъня.
	— Ще хапнете по една супа, нали?
	— О, да! — веднага извика Леон. Едва сега усети колко бе изгладнял. Момчето се наведе към краката си и вдигна Кия в скута си. Никой не ги наблюдаваше и той й намигна. Тук бяха на сигурно място или поне така се надяваше. Кия ги бе довела на точното място.
	— Имате ли нещо и за Кия? — попита той.
	— Разбира се — отвърна Сара и побутна към Кия една чиния с остатъци от риба.
	Едва след това Леон опита от горещата супа.
	— Много е вкусна! — каза той.
	Сара скромно сведе очи.
	— Това не е нищо особено. В двореца правим съвсем различни неща…
	— В двореца ли? — не можа да се сдържи Едуард.
	— Работя там като готвачка.
	Едуард отправи въпросителен поглед към Ким и Леон. Леон му даде знак да не се разкрива. После подръпна ухото си и се замисли. Сара работеше в двореца… Дали не биха могли да извлекат някаква полза от това? Реши, че могат да се доверят на Стивън и Сара и им разказа всичко.
	Сара не можеше да затвори уста от изумление.
	— Такава била значи работата! Това е той! Кралят ни! — И тя коленичи пред Едуард.
	Стивън последва примера й и направи същото.
	— Моля ви, станете! — отвърна Едуард и мило се обърна към Сара: — И не ми се сърдете, че не ви познах! В двореца има стотици слуги…
	— О, ни най-малко не съм се надявала на това — отвърна Сара и се изчерви. — Но сега трябва да се погрижим Ваше Величество да се завърне възможно най-бързо в Хемптън Корт.
	— Точно в това е проблемът — каза Леон. — Никой, освен вас не ни вярва. Но аз имам една идея — добави той и погледна към Сара. — Може би ще можете да съобщите за нас на един човек в двореца, той да дойде тук и да разпознае Едуард. Така на всичко това ще бъде сложен край.
	— Великолепно хрумване! — съгласи се Едуард и издърпа изпод ризата си една верижка с висулка с формата на роза.
	— Занесете това на сестра ми Мария — помоли той Сара. — Тя ми подари този красив медальон с розата на Тюдорите по случай кръщаването ми. Това е много специално украшение. Мария веднага ще разбере, че е мое.
	— Да, това сигурно ще помогне — въодушевено извика Сара. — Може би трябва веднага да съобщя на лорд-протектора.
	Но Едуард отклони предложението й.
	— Не! Кажете само на Мария — повтори той.
	Правилно, помисли си Леон, който си спомни думите на Хъмфри за чичото на Едуард.
	— Но защо? — попита Сара.
	— Аз… аз му нямам вече доверие — отвърна Едуард с явно нежелание. — Не съм доволен от работата му. Напоследък има много бунтове по селата…
	— О, да, чух за това. Много селяни гладуват — каза Милър.
	— Последната реколта е слаба — отвърна Едуард. — А налозите за кралския двор растат. Затова селяните се разгневиха. Сиймур заповяда въстанието да бъде жестоко потушено. Това ми дойде в повече. Налозите трябваше да са минимални. Това би било справедливо предвид лошата реколта — присви тесните си рамене Едуард. — Мисля си дали да не уволня Сиймур и на негово място да назнача Джон Дъдли*. Той е добър човек.
	[* Джон Дъдли (1504–1553). — Херцог на Нортъмбърланд и регент на непълнолетния крал Едуард VI, който на практика управлявал Англия до смъртта на краля. След смърт на Едуард VI, Дъдли се опитал да постави на престола снаха си лейди Джейн Грей, но не успял. Бил осъден за държавна измяна и екзекутиран. — Б.пр.]
	— Подозира ли Сиймур за намеренията ти? — попита Леон.
	— Естествено, че не! — извика Едуард.
	— Слава богу! — рече Леон, но толкова тихо, че Едуард да не може да го чуе.
	Малко по-късно Леон си легна в простото легло в работилницата. Ким още бе будна, а Едуард леко похъркваше. Кия се катереше по тезгяха в работилницата.
	— Любопитна съм дали планът ти ще сработи — каза тихо момичето.
	— Трябва! — отвърна Леон.
	— Учудва ме само, че никой в двореца не е забелязал размяната — каза Ким.
	— Може би това е…
	— Какво?
	Леон се облегна на лакти.
	— Сещаш ли се какво разказа Хъмфри, бръснарят. Говореше за интриги в двореца и спомена, че Сиймур се страхува да не изгуби властта си. А сега Едуард признава, че няма доверие на Сиймур. Вероятно Сиймур се досеща за намеренията на Едуард и поради това няма никакъв интерес истинският крал да се върне в Хемптън Корт. Вероятно Сиймур много добре е разбрал, че Юлиан не е кралят, но не иска да го обяви…
	Ким започна да чертае с показалеца си линия във фините стърготини на пода.
	— В това със сигурност има нещо вярно — каза тя най-сетне. — Така ще отстрани истинския крал и ще продължи собствената си игра.


>	В плен на лабиринта

	Юлиан едва издържа един час в гардероба. Когато се измъкна от там, отново попадна в ръцете на слугите. В пет часа пи чай със сестрите си, а по-късно вечеря с тях и с архиепископ Кранмър. Сиймур се беше извинил и не присъства на вечерята.
	— А сега, Ваше Величество, доктор Уолткинсън би искал да говори с вас — каза Кранмър, като допря салфетката до ъгълчетата на устата си. — Очаква ви в покоите ви.
	Юлиан затвори очи. Беше се надявал да избегне срещата с лекаря. За съжаление обаче, това не се случи.
	Малко по-късно той вече седеше срещу него. Остана приятно изненадан. Доктор Уолткинсън бе суховат мъж с прошарени бакенбарди и дружелюбен поглед. Той поведе непринуден разговор с Юлиан, разпитваше го за това и онова и нищо в държанието му не предизвика у момчето усещане, че трябва да се страхува от него. Юлиан се поотпусна, но присъствието на Кранмър го смущаваше. Чувстваше се под непрекъснатото му наблюдение.
	{img:mnimijat_kral_pregled.jpg}
	По време на разговора, който се бе завъртял около красивия парк на двореца, Юлиан все повече се изпълваше с усещането, че с незначителното си на пръв поглед дрънкане лекарят преследва определена цел. Какво иска да постигне Уолткинсън с този разпит, капан ли му поставя? Момчето по никакъв начин не показа подозренията си и отговаряше любезно и предпазливо на въпросите на лекаря.
	Не след дълго доктор Уолткинсън се надигна и се сбогува. Кранмър го изпроводи.
	Юлиан остана сам, но не за дълго. В спалнята дотича кривогледият слуга и поиска да му помогне да облече нощницата си. Юлиан го изгони. Обиден, слугата напусна стаята и забрави да затвори вратата както трябва.
	Юлиан чу приглушени гласове. Бяха Кранмър и Уолткинсън, които разговаряха тихо.
	Какво ли обсъждаха? Юлиан нямаше търпение да разбере и се прокрадна към вратата, за да чуе.
	— Изглежда ми съвсем нормален — казваше лекарят. — Във всеки случай говори и мисли като всяко момче на неговата възраст.
	— Но не знае, че е кралят — възрази му Кранмър. — Това е всичко друго, само не е и нормално.
	Доктор Уолткинсън въздъхна. След това каза:
	— Това е трудна възраст, Ваше Високопреосвещенство. Момчетата често се отплесват в мечти и се държат странно. Някои са бунтарски настроени или изключително затворени. Вероятно в този момент Негово Величество не може да приеме, че е крал. Може би иска да живее като напълно нормално момче и да скита из Лондон, може би…
	— Може би, може би! Всичко това не ни помага особено! — прекъсна го нетърпеливо Кранмър. — Необходими са ни факти. Това е някаква криза. Англия се нуждае от здрав и силен крал, а не от крал, който е невменяем. В противен случай страната ни ще се окаже в опасност. Враговете ни само това и чакат, някаква проява на слабост. — Гласът му ставаше все по-настоятелен. — Трябва да обявите Едуард за луд, за невменяем!
	Невменяем? Луд? Юлиан реши, че не е чул добре. В гърлото му внезапно заседна огромна буца.
	— И после, любезни ми Уолткинсън — продължи архиепископът, — мисля, че е нужна по-голяма яснота относно това коя религия трябва да господства в страната ни. Знаете, че съм протестант. Мария е убедена католичка. Баща й обаче беше протестант. А Едуард? Той е едно непостоянно дете, което е под влияние на по-голямата си сестра Мария. А сега напълно откачи! Това няма да се отрази добре на Англия и Ирландия. И изобщо…
	Стъпките на мъжете се отдалечиха и гласовете им замряха.
	Юлиан бе замръзнал от страх. Мислите се блъскаха в главата му. Очевидно целта на Кранмър е отстраняването на краля!
	Един нов, силен крал…
	Какво би могло да означава това за Едуард? Юлиан дори не искаше да си представя. Освен това, както изглежда, се водеше и скрита война между привържениците на религиите.
	Момчето тръгна към мекото си легло с несигурни стъпки и се строполи без сили. Лежеше по гръб с дрехите и размишляваше. Колкото повече мислеше над заплетената ситуация, толкова по-ясно му ставаше, че трябва да се измъкне от двореца. Нямаше доброволно да го оставят да си тръгне, това бе повече от ясно.
	Юлиан се надигна. В такъв случай трябва да опита нещо друго. Той запрати встрани глупавите обувки, с които бе обут, и започна да търси в гардероба нещо по-удобно.
	Най-сетне намери чифт ниски кожени ботуши. Прекрасно!
	След това отиде до вратата и погледна към коридора, преди да излезе от стаята. Кривогледият слуга вървеше към него. Горкият човек, никога ли не почива?
	— Не искам да бъда обезпокояван повече. Лека нощ! — извика Юлиан и затръшна вратата под носа му.
	След това се промъкна до прозореца и го отвори. Хладният нощен въздух го лъхна в лицето. Сигурно минаваше десет. От прозореца се виждаше паркът, едва осветен от няколко фенера. Какво има зад него? Може би някаква стена? Най-вероятно е така. Но как щеше да я прескочи?
	Юлиан не знаеше. Но каквото и да го очаква там, със сигурност няма да е по-зле от това да остане в двореца и да трепери от страх, че ще му се случи нещо. Той се покатери върху перваза на прозореца. От земята го деляха не повече от три метра. Нищо и никаква работа. Момчето скочи и се приземи върху грижливо подрязаната трева.
	След това хукна презглава, като се криеше в сянката на многобройните храсти, приклекнали наоколо като някакви приказни същества. Докато тичаше, се опитваше да се ориентира. Тичаше в посока север, зад гърба му бе Темза. Вляво от него, ако си спомня правилно, е главният вход на двореца. Повече от сигурно бе, че е добре охраняван. На изток бе голямото изкуствено езеро, което бе видял по време на обяда и което, както и Темза, няма как да прекоси просто ей така. Така че остава само северната посока.
	Когато прекоси една настлана с камъчета пътечка, чу гласове. Слугите и стражите бяха по петите му. Бягството му не бе останало незабелязано!
	— Ваше Величество, къде сте?
	Обзе го паника. Продължи да тича и стигна до някакъв жив плет, висок около три метра, в който градинарите бяха изрязали красива врата с формата на арка.
	Без да мисли много-много, момчето се промъкна през нея. Озова се в коридор, образуван от две успоредни редици жив плет. Луната бе тънка като сърп, така че в коридора бе доста тъмно. Юлиан хвърли поглед назад. Някаква светлина се приближаваше насам. Вероятно бе някой от слугите, който носеше фенер в ръка.
	— Ваше Величество, къде сте? Това не е смешно! Отговорете, моля ви! Ще настинете и ще се разболеете!
	Не беше ли това гласът на Сиймур? Или този на Кранмър?
	Юлиан се втурна по коридора и не след дълго стигна до кръстопът с формата на буквата „Т“.
	Момчето зави надясно и се втурна напред. Спря при следващото разклонение. Ами сега? Кой път да избере? Усещаше как сърцето му бясно бие. Осени го лошо предчувствие. Дали не се е озовал в лабиринта, за който спомена кривогледият слуга? Продължи да препуска насам-натам. Пътеката пред него бе тъмна. Юлиан погледна назад. Всичко изглеждаше еднакво. По дяволите! Това бе лабиринт, измислен от някакъв побъркан градинар.
	Юлиан нервно чупеше пръсти. В каква посока да поеме сега? Накъде е изходът? В този момент го осени идея. Лабиринтът е шанс! Ако има късмет, преследвачите му няма да го намерят тук!
	Тази мисъл му даде нови сили. Влезе навътре в лабиринта, само че сега вече не тичаше, а вървеше бавно, наострил уши. Чуваше виковете на преследвачите си, но въпреки напрежението не можа да сдържи усмивката си.
	След известно време обаче отново го обзе безпокойство. Лабиринтът сякаш нямаше край — трябва да е наистина огромен. Или през цялото време се върти в кръг? Ами ако в някакъв момент преследвачите му преустановят търсенето, а той не намери изхода?
	Внезапно на по-малко от два метра от него изникна нещо — исполинската сянка на фигура с изтеглен меч!
	Юлиан отскочи назад, но в следващия миг осъзна, че това е фигура от жив плет, оформена от изобретателните градинари.
	Момчето продължи напред, като все повече потъваше в дебрите на лабиринта. Студът проникваше през фината материя на дрехите му. Влажната стелеща се мъгла скри като с фино покривало разклоняващите се коридори.
	След това един облак закри луната. Стана тъмно като в рог. Юлиан отново спря и наостри уши.
	Този път гласовете бяха съвсем близо! Момчето се отправи към тях, протегнало напред ръце.
	Внезапно пръстите му напипаха някакъв плат.
	Разнесе се силен писък. Юлиан отстъпи назад, но непосредствено зад гърба му имаше някой. Отекна втори писък.
	— Аз съм — унило каза Юлиан.
	— Ваше Величество… колко добре — запелтечи някой. — Фенерът ми точно падна на земята.
	— Да — отвърна друг глас, — ти си пълен глупак. Веднага го запали!
	В следващия момент проблесна светлина. Юлиан въздъхна. Срещу него бе застанал кривогледият слуга.
	— Мога ли да помоля Негово Величество да ме последва? — попита той, като се кланяше ниско.


>	Един малък детайл

	Небето над събуждащия се Лондон бе студено и сиво. Сара излезе от къщи преди зазоряване с обещанието да покаже медальона на Мария.
	В дворчето на къщата на Стивън цареше нервно напрежение.
	Ким и Леон помагаха да се натовари една двуколка с тежки дървени греди, които дърводелецът беше нарязал за ремонта на покрива. Едуард също работеше редом с тях.
	— Недейте, за бога! — опита се да го спре Стивън. — Можете да се нараните, Ваше Величество!
	— Нищо няма да ми стане! — небрежно отвърна Едуард и продължи да работи все така усърдно.
	— Ох! — От десния му палец стърчеше треска, а около нея набъбваше малка капчица кръв. Едуард ужасено гледаше кръвта. Бе станал бял като платно. — О, боже, кръвта ми изтича!
	Стивън умоляващо вдигна ръце към сивото небе.
	— Така си и знаех! — простена той. — Горкият ни крал!
	— Да ти изтече кръвта? — разсмя се Ким силно. — Не става толкова бързо.
	След това посегна към ръката на Едуард и измъкна треската от раната му.
	— Ох! — отново извика Едуард.
	— Плюй отгоре му и готово! — нареди му Ким.
	Едуард я погледна с широко отворени очи, но все пак изпълни нареждането й. След това отново се взря в раничката си.
	— Хм, кръвта спря. Голям късметлия съм.
	Ким кимна, струваше й огромно усилие да не се разсмее отново.
	— Късметлия си, наистина. А сега, момчета, да се залавяме за работа. Хайде, действайте!
	Натовариха двуколката, а после седнаха да закусят заедно. Ким предположи, че е около десет часа.
	— Трябва да доставя дървения материал до обед — каза Стивън, дъвчейки. — Но не искам да тръгвам от тук. Не искам да изпусна идването на Мария!
	Нито пък аз, помисли си Ким и не можа да не се запита откъде Стивън бе толкова сигурен, че сестрата на Едуард ще се появи в работилницата му.
	През следващите два часа рязаха греди за полиците, поръчани от друг клиент, подреждаха и метоха работилницата.
	Внезапно на вратата се почука силно. Ким едва не изтърва метлата от ръцете си. Момичето се втурна към вратата и я отвори.
	Отвън стояха четирима кралски стражи със сериозни лица. В средата бе застанала жена на около трийсет и пет, с коса, опъната назад, и лице с остри черти, което изглеждаше някак мрачно. Стройната й фигура бе обгърната от вталена връхна дреха от отровнозелена коприна, набрана в раменете и обшита с дантела по ръкавите. Ким си помисли, че полата на жената, която бе от същия отровнозелен цвят, прилича на накокошинен, понесъл се нанякъде облак. В уличката зад нея чакаше огромна карета.
	Жената мълчаливо и строго измери Ким с поглед, а тя не се усъмни нито за миг, че вижда пред себе си Мария Тюдор. Бързо направи един не особено сполучлив реверанс. Забеляза, че Леон, Едуард и Стивън бяха застанали зад нея. Кия любопитно надничаше иззад краката на Леон.
	— Ваше Кралско Височество! — обърна се Стивън към Мария и коленичи.
	Едуард се втурна напред.
	— Сестро, това съм аз, Едуард!
	{img:mnimijat_kral_printsesa.jpg}
	Погледът на Мария се спря върху слабичкото момче.
	Ким наблюдаваше сцената с разтуптяно сърце. Мария не можеше да не познае брат си!
	Но принцесата дори не трепна, лицето й бе застинало в безизразна маска.
	— Даде ли ви Сара медальона на Негово Величество? — попита Стивън и додаде, без да си поема дъх: — Разбира се, че ви го е дала, иначе нямаше да сте тук. Колко глупаво от моя страна.
	Най-сетне Мария наруши мълчанието:
	— Да, даде ми един медальон. Само че той не е на Едуард.
	Ким се почувства така, сякаш някой бе излял кофа леденостудена вода върху главата й. Това не можеше да е истина!
	— Разбира се, че е на Едуард. Той…
	Мария й хвърли леден поглед и момичето замълча.
	— Жалък фалшификат! — отсече принцесата. Ъгълчетата на устните й се разтегнаха в едва забележима усмивка и тя посочи към Едуард: — А ти, малкият, си също такъв фалшификат!
	— Как можеш да кажеш такова нещо! — възмутено извика Едуард и понечи да пристъпи към Мария, но стражите му препречиха пътя.
	— Познавам много добре този медальон, защото аз го подарих на брат си! — продължи принцесата. — Ти действително много приличаш на Едуард, но като негова сестра мога със сигурност да кажа, че не си Едуард. Истинският Едуард е в Хемптън Корт и вероятно няма да му се стори смешно, че улично момче като теб, взело се неизвестно откъде, се представя за него.
	Устата на Ким остана широко отворена. Какво ставаше тук?
	— Какво да правим с малкия негодник? Да го хвърлим ли в Тауър? — попита един от стражите, готов да изпълни всяко разпореждане на принцесата.
	Но Мария му даде знак да не бърза.
	— Няма нужда да го правите отново. Би било чисто разхищение на място. Доколкото знам, Тауър и без това е препълнен.
	И с тези думи тя се обърна и тръгна към каретата.
	— Това е грешка! — отекна над уличката пронизителният писък на Едуард. — Моля те, Мария, трябва да ми повярваш, аз…
	Момчето вече се канеше да се втурне след нея, но Ким го спря.
	— Остави! — тихо му каза тя. — Нали чу какво може да последва: Тауър…
	Едуард се предаде. Падна като покосен на земята, без да откъсва поглед от каретата.
	В този момент обаче се случи нещо още по-лошо.
	— Вие злоупотребихте с гостоприемството ми и изложихте жена ми и мен на риск — каза Стивън на приятелите, като избягваше да ги гледа. — Не искам да ви виждам в къщата си. В противен случай Сара и аз можем сами да се озовем в Тауър затова, че сме ви помагали.
	Той ги избута на улицата и хлопна вратата зад тях.
	Леон сложи ръка на рамото на хлипащия крал и му заговори тихичко, а Кия се заумилква в краката му — и тя се опитваше да го утеши.
	Ким продължаваше да мълчи. В главата й все още отекваха думите на Мария. Какво бе казала току-що принцесата в копринената рокля? Ким се опита да възстанови разговора в съзнанието си. Имаше нещо в посещението на Мария, извън това, че тя не разпозна собствения си брат, което й се бе сторило твърде странно. Но какво?
	Ким се опита да свърже държанието на Мария и това, което междувременно бе научила за лорд-протектора. Имаше ли връзка между този мъж, който вероятно няма интерес истинският крал да се завърне в двореца, и по-голямата сестра на Едуард?
	Ким продължаваше да размишлява, изреди си наум отново всички факти, които знаеше, и отново, и отново си припомняше думите на принцесата. Внезапно дъхът й секна. Беше се сетила!
	— Едуард, престани да хленчиш. Някой в двореца играе лукава игра. Мога да го докажа!


>	Белегът

	Леон не можеше да повярва на ушите си. Това бе направо чудовищно! Но Ким имаше право.
	Още по-изненадан от Леон обаче, бе самият Едуард.
	— Аз… аз… просто не мога да повярвам — едва успя да промълви той и шумно изхлипа. — Сега всичко ще се усложни още повече. Загубен съм! Крал без власт, без кралство, без народ!
	На Леон му се искаше да каже нещо, за да го утеши, но ситуацията изглеждаше наистина безнадеждна. Ким можеше да докаже предположението си, но това беше възможно единствено в двореца. А те нямаше как да влязат там!
	Но пък и не можеха да оставят тази история просто ей така, за нищо на света! Трябваше да има някакъв изход!
	Но какъв?
	Леон подръпна лявото си ухо и напрегнато започна да размишлява, докато се скитаха безцелно из Лондон.
	— Нямаме покрив над главата, нямаме пари, нищо — хленчеше Едуард. — Освен това ми е студено. Мисля, че ще хвана хрема. Трябва да отида на лекар.
	На лекар? Леон внезапно замръзна на мястото си.
	— Прекрасна идея, Едуард! Точно това ми трябваше! — извика Леон.
	— Моля?
	— Лекарят, който всеки ден влиза в двореца с каретата си, как се казваше?
	— Доктор Уолткинсън.
	— Точно него имах предвид! — изстреля Леон. — Знаеш ли къде живее?
	— Да, разбира се. Но…
	— Никакво „но“ — прекъсна го Леон. — Трябва да отидем в дома му и да се скрием в каретата. Така още утре ще сме в двореца. Когато влезем при Юлиан, целият свят ще разбере, че има двама крале, така да се каже, и че само единият от тях е истински! Така ще сложим край на интригата в двореца!
	Едуард несигурно поклати глава.
	— Е, да, в случай че всичко мине добре…
	— Риск печели, риск губи! — заяви Ким. — Намирам, че идеята на Леон е страхотна. Трябва да опитаме.
	Едуард най-накрая отстъпи и каза:
	— Той живее близо до катедралата „Сейнт Пол“*. Не е далеч оттук.
	[* Катедрала „Сейнт Пол“ — построена е през 604 г. от дърво. След многобройни пожари е издигната отново и при окончателното си завършване през 1314 г. е една от най-големите църкви за времето си — дълга 181 м и висока 149 м. Изгаря през 1666 г. по време на Големия пожар в Лондон. Изградена е отново в днешния си вид през 1708 г. от Кристофър Рен и понастоящем е една от най-известните забележителности на града. — Б.пр.]
	Само че не бе толкова лесно да открият катедралата. Най-после един обущар и една жена, която продаваше билки, им показаха пътя. И ето, че внезапно се оказаха пред огромната църква, представляваща кръстовидна постройка, в средата на която се извисяваше широка кула.
	Леон изви глава назад.
	— Леле, колко е висока! — възкликна той.
	— Да — отвърна Едуард. — Висока е почти петстотин фута* и е дълга шестстотин. Това е една от най-големите катедрали в света.
	[* фут — една от най-старите мерни единици за дължина, равна на 30.48 см. — Б.пр.]
	Леон и Ким не можеха да се нагледат на великолепните прозорци от цветно стъкло, украсени с фини орнаменти, на красивите капители* върху колоните на аркадите** и на тимпаните*** при главния вход на църквата.
	[* капител — горната разширена, обикновено украсена част на колона. На латински думата „капител“ означава „главица“. — Б.пр.]
	[** аркада — 1. Редица от еднакви арки; 2. Проход, чиито стени са от стълбове, свързани с арки. — Б.пр.]
	[*** тимпан — пространство над врата, прозорец, вход, запълнено с живописни или скулптурни изображения. Обикновено с триъгълна или полукръгла форма. — Б.пр.]
	Но Едуард ги повлече нататък.
	— Елате, ще разгледате църквата някой друг път. Вече виждам къщата на доктор Уолткинсън!
	Беше великолепна триетажна къща, белосана и с черна двойна врата. Леон намери къщата за много елегантна. Лекарят трябва да бе доста заможен човек. Редом с къщата имаше още една врата, подобна на тази на работилницата на Стивън. Вероятно зад нея се намираше дворът, в който държаха каретата.
	— Трябва да почакаме, докато дойде — каза тихо Леон. — И докато се стъмни.


	И така, приятелите зачакаха, застанали близо до един кладенец. Минаха часове, стомасите им започнаха да куркат от глад. Вече бе започнало да се смрачава, когато каретата влезе в двора.
	— Ето я! — възбудено извика Едуард.
	Леон наблюдаваше как вратата се отворя и каретата изчезва зад зида. След това отново залостиха портата.
	Момчето изчака да минат няколко минути. На улицата нямаше никого.
	— Е, да се пробваме — каза той.
	— Какво имаш предвид? — попита Едуард.
	— Едно малко парти с катерене.
	— Искаш да прескочим оградата ли?
	— Точно така!
	Едуард потри ръце.
	— Страхотно, никога досега не съм го правил!
	Леон хвърли бърз поглед наоколо. Не се виждаше жива душа. Много добре! Втурна се към портата, следван от останалите.
	— Хоп, разбойническа стълба! — прошепна той и се облегна върху стената.
	Първа беше Ким, после Кия и накрая Едуард.
	— Това е толкова вълнуващо, толкова вълнуващо! — прошепна кралят и захихика тихо.
	— Внимавай да не се простреш на земята — извика Леон, който подскочи, хвана се за горния ръб на стената, изтегли се с ръце нагоре и се прехвърли от другата страна на зида.
	— Успяхме! — каза тихо той, когато се озова при приятелите си. После внимателно се огледа наоколо. — Ето я — каза, когато погледът му се спря на каретата.
	Вратата й се отвори без шум. Вътре бе тъмно като в рог. Леон протегна ръце напред. Тук трябва да има седалки, вероятно биха могли да се скрият под тях. Внезапно пръстите му докоснаха нещо меко и той се дръпна назад.
	— Ей, това беше косата ми! — обади се Ким.
	— Пардон! — отвърна Леон.
	Те мълчаливо продължиха да оглеждат каретата и да търсят някакво скривалище.
	В този момент тишината се разцепи от нещо като пистолетен изстрел и сърцето на Леон се сви от страх.
	— Съжалявам! — извинително прошепна Едуард. — Вероятно съм се простудил и трябваше да кихна.
	Леон изруга тихо и надзърна от прозореца на каретата. Дворът се изпълни със светлина и се появи един мъж с фенер.
	„Дотук бяхме, той ще ни открие“, отчаяно си помисли момчето.
	Така и стана. Мъжът най-напред претърси двора. Когато не намери нищо, отвори вратата на каретата и откри вътре приятелите.
	Той отстъпи рязко назад. След това повика доктор Уолткинсън. Минута по-късно се появи богато облечен мъж.
	— Това е доктор Уолткинсън — каза Едуард и се втурна напред. — Радвам се да ви видя — каза той и добави малко изплашено: — Знаете кой съм, нали?
	Доктор Уолткинсън присви очи.
	— Толкова много приличаш на… всъщност… Умът ми не го побира: това вие ли сте, Ваше Величество? Но не, не може да бъде. Току-що бяхте в Хемптън Корт. Как е възможно…
	— Аз съм — каза Едуард и му разказа цялата история.
	Когато завърши, лекарят замислено започна да разтрива слепоочията си.
	— На кого да вярвам? Не знам, не знам…
	Леон мислеше трескаво. Как би могъл да убеди доктор Уолткинсън, че Едуард казва истината? Внезапно му хрумна нещо.
	— Имаш ли белег или нещо от този род? — попита той младия крал.
	Едуард го погледна неразбиращо.
	— Белег ли?
	— Да, белег, заздравяла рана или нещо подобно. Нещо, което само ти имаш!
	Очите на Едуард засияха. След това разтвори дясната си длан.
	— Ето това — каза той и посочи един около петсантиметров белег. — Бях се порязал на една счупена чаша. А вие, доктор Уолткинсън, зашихте раната. Беше преди около година.
	Лекарят се наведе над протегнатата ръка.
	— О, да, Ваше Величество, спомням си! — и лекарят мигновено коленичи. — Простете ми колебанието!
	— Станете! — каза Едуард. — А сега искам да отида в двореца!
	Но Леон вдигна ръка.
	— Спокойно, да не прибързваме! Ами ако някой иска да ти навреди, Едуард? През нощта няма свидетели…
	Лекарят кимна.
	— Той има право. Какво ще кажете, Ваше Величество, да прекарате нощта заедно с приятелите си в скромния ми дом? А утре сутрин да отидем в двореца. По време на аудиенцията, в присъствието на множество свидетели, ще удари и вашият час. Обграден от толкова много хора, ще се чувствате по-сигурен.
	— Добра идея! — съгласи се Ким. — Само че има един малък проблем. Когато Едуард слезе от каретата в двора на двореца, има голяма вероятност отново да го заловят и да го хвърлят в Тауър като измамник.
	Лекарят разтърка брадичката си.
	— Така е…
	Ким вдигна ръка като в училище.
	— Знам какво да правим! Едуард ще се преоблече. Ще си сложи качулка на главата като монах.
	— Като послушник* — уточни Уолткинсън. — Но за тази цел му трябва расо, а аз нямам.
	[* послушник/послушница — момче или момиче на възраст между 14 и 20 години, по-рядко възрастен, който желае да се откаже от светския живот. Докато е послушник, човек все още не е дал църковен обет и може да се върне в светския живот. — Б.пр.]
	— Но може би имате други дрехи, които можем да преправим — извика Ким. — Няма да е толкова трудно.
	— Добре, ще опитаме — съгласи се лекарят и заведе среднощните си гости вкъщи.
	Там той се разпореди на Леон, Ким и Едуард да бъде сервирана късна, но богата вечеря. Кия също не бе забравена. Докато приятелите се хранеха, доктор Уолткинсън потърси някаква подходяща дреха. Върна се със старо палто, превърнало се в износено парче кафяв плат.
	— Идеално! — зарадва се Ким. После скрои качулка от калъфката на една възглавница със същия цвят и я приши към палтото.
	— Много добре, точно това ни трябваше — похвали я Леон, когато Едуард се премени в новото си одеяние.
	— Дано планът ни успее — каза тихо кралят.
	След това тримата си легнаха в меките си легла в просторната стая за гости в къщата на лекаря. Леон дълго не можа да заспи, взрян в тъмния таван.
	Дано планът ни успее, мислеше си той. Не искаше дори и да си помисля какво би се случило, ако отново хванат Едуард и го хвърлят в затвора заедно с Ким, Кия и самия него. Едва ли щеше да им се удаде повторно да избягат от Тауър. Би било почти изключено.


>	Кралят в расо

	— Добре ли спахте, Ваше Величество? — пропя някакъв глас.
	Юлиан подаде глава изпод планината от възглавници и си помисли колко хубаво би било да не е тук. Познаваше този глас. Бе на кривогледия слуга.
	Някой енергично дръпна завесите. Сивата дневна светлина нахлу в кралската спалня.
	— О! — възторжено извика гласът. — Вероятно небето ще се проясни и Ваше Величество ще може да направи един излет на кон!
	„Искам да яздя само до вкъщи, към Зибентан, тъжно си помисли Юлиан. При Леон, Ким и Кия. Искам тримата да ядем сладолед във «Венеция». И да съм просто Юлиан.“
	— А сега ще благоволи ли Ваше Величество да стане?
	На Юлиан му бе необходимо известно време, за да разбере какво означава това завъртяно изречение.
	— Или Ваше Величество ще иска да остане още известно време в леглото? — продължи да пее слугата.
	— Не — измърмори Юлиан и се надигна. Носеше белоснежна риза с червена като кръв роза на Тюдорите отляво на гърдите.
	Кривогледият плесна с ръце и се появиха още шестима слуги. Първият държеше в протегнатите си напред ръце светлосива копринена риза, избродирана със сребърни конци, вторият — светлосиня копринена жилетка със златни копчета, третият — светлосин бухнал панталон, а четвъртият — чифт сребърни обувки с високи червени токове. Слуги номер пет и шест носеха плоски светлосини възглавници с накити: сребърна шпага, украсена със скъпоценни камъни, и златна верижка с роза, изработена от рубин.
	— За нищо на света! — викна Юлиан. — За нищо на света няма да обуя тези обувки.
	Слуга номер четири се поклони изплашено и бързо излезе, за да донесе нов чифт обувки.
	{img:mnimijat_kral_oblichane.jpg}
	Половин час по-късно Юлиан седеше в кралската трапезария. Бе обут с много по-удобни обувки от велур. Компания отново му правеха сестрите му, Сиймур и Кранмър.
	— Как само ни изплашихте — смъмри го Сиймур. — Да си играете на криеница нощем, каква… хм…
	— … откачена идея — додаде Кранмър.
	Сиймур го стрелна с очи.
	— Какво си позволявате, архиепископе! — извика той с престорено възмущение. — Негово Величество не е луд!
	„Луд, ето я и ужасната дума“, помисли си Юлиан. Той внимателно наблюдаваше Кранмър. Архиепископът бе забол поглед в чинията с плодове пред себе си и мълчеше.
	— Да го кажем така. — Сиймур се опита да намери изход от ситуацията. — Беше лудория, която отиде твърде далеч, ако мога да си позволя тази забележка. Вие сте крал, Едуард, и разбира се, ние трябва във всеки момент да сме на вашите услуги… И когато внезапно изчезнахте, съвсем естествено бе да се изплашим.
	Мария и Елизабет кимнаха.
	„На вас двете и на Сиймур вероятно все още мога да вярвам, помисли си Юлиан, но не и на Кранмър. Той би се радвал, ако съм луд. Тогава с всички сили би могъл да съдейства новият крал да се възкачи на престола!“
	Кранмър кимна бавно и замислено.
	— Предлагам Негово Величество да прекара деня в двореца, в покоите си — каза спокойно той.
	„Иска да ме държи под арест!“, помисли си Юлиан. „Затворен съм в златна клетка!“
	Архиепископът се взря В Юлиан. В старческите му очи имаше нещо недоизказано.
	— За Ваше добро е — додаде той.
	„Да бе!“, помисли си Юлиан.
	Сиймур поклати глава.
	— Не целия ден — каза той и Юлиан се зарадва на неочакваната му подкрепа. Вероятно щеше да му се удаде да се измъкне от двореца. Но надеждите му почти веднага бяха попарени.
	— Негово Величество трябва да се яви на аудиенцията. Народът го очаква. Как бихме могли да обясним, че Негово Величество е неразположен?
	На масата се възцари неловко мълчание.
	„Ама че змия“, помисли си Юлиан. Усети как го обзе гняв. Сиймур по всяка вероятност изобщо не е по-добър от Кранмър. „Знае много добре, че една аудиенция не е по силите ми. Само че най-вероятно иска точно това — да се проваля, за да има доказателство, че наистина не съм с всичкия си!“
	На устните на Кранмър се появи лека усмивка.
	— Имате право, лорд-протекторе, Негово Величество не бива да пропуска аудиенцията. При никакви обстоятелства. След това Негово Величество може да си почине в покоите си или да се поразвлече с музика.
	„Ще изчезна при първата удобна възможност, само че не бива да разкривам намеренията си“, помисли си Юлиан. Ако се противопостави открито или изрази несъгласие, вероятно наистина ще го затворят и тогава за никакво бягство не може да става и дума.


	Беше около десет, когато отведоха Юлиан в тронната зала. Там го сложиха да седне върху трона. Сиймур се настани близо до него. Кранмър също бе тук, както и Мария, и Елизабет.
	„Защо ли?“, запита се Юлиан. Бяха ли и те част от интригата? Вероятно трябва да са свидетели на това как той се отказва от престола.
	Двете жени се бяха настанили под цветните стъкла в кресла, тапицирани в червено, и си шепнеха нещо. Сиймур застана отдясно на Юлиан, а Кранмър се бе оттеглил в най-тъмния ъгъл под един великолепен гоблен. Бе седнал зад Юлиан и момчето имаше чувството, че усеща върху себе си пронизващия му поглед.
	Отново се почувства ужасно малък сред тази огромна зала. Не му стана по-добре дори и когато сложиха върху главата му красивата малка корона. Враговете му можеха да са навсякъде, а от приятелите му, както и преди, нямаше и следа. Юлиан никога не се бе чувствал толкова самотен.
	Отвън се разнесоха гласове и момчето предположи, че благородниците и народът се бяха стекли на тълпи, за да разговарят с краля. Не можеше да си намери място и не спираше да се върти върху трона.
	След това голямата двойна врата се отвори и поданиците му се втурнаха вътре. Тежковъоръжени стражи образуваха нещо като коридор, който се стесняваше като фуния, така че само един човек да може да се придвижва напред и да стига до краля. Блъсканицата беше огромна.
	Юлиан преглътна, когато видя множеството, дошло заради него. Бяха довели и една котка!
	Котка ли?
	Очите на Юлиан се разшириха. Това не бе просто някаква котка, това бе Кия! А зад нея, насред тълпата, съзря Ким и Леон! Сърцето му се качи в гърлото. Сега всичко щеше да се оправи. Искаше му се да скочи и да се втурне към тях, но в този миг улови погледа на Леон, който го прикова към трона. В очите на приятеля му се четеше недвусмислено предупреждение.
	Преди Юлиан да успее да разбере какво става, една тънка фигура в расо си запробива път напред, без да обръща внимание на блъсканицата и протестите, и накрая успя първа да се добере до трона.
	Когато застана пред него, фигурата свали качулката си.
	Юлиан отвори уста от изумление. Беше Едуард!
	Тълпата изумено възкликна. Мария и Елизабет скочиха от местата си.
	— Не е възможно! — чу Юлиан гласът на Сиймур.
	Момчето се обърна и видя как лорд-протекторът тръгна към трона. Кранмър също излезе от сянката и запремигва объркано.
	— Да, това съм аз! — извика Едуард победоносно. — Аз, Едуард VI, крал на Англия и Ирландия.
	— Но… но кой е той тогава? — озадачено попита Сиймур и посочи към Юлиан.
	— Аз съм Юлиан — каза Юлиан и свали короната от главата си. После слезе от подиума и тържествено я сложи върху русите коси на Едуард.
	— Благодаря! — извика Едуард и тръгна към трона.
	— Но това-а-а… е невъзможно — запелтечи Кранмър. — Такава… ъ… прилика…
	— Имах големи съмнения дали това момче наистина е кралят — едва промълви Сиймур.
	— Както и аз — излъга Кранмър. — Но зрението ми не е добро и…
	Едуард помоли за тишина и огледа множеството. Всички мигновено застанаха на колене — едното от двете русоляви момчета все пак трябваше да е кралят.
	Едуард махна на Юлиан, Ким, Леон, Кия и доктор Уолткинсън да се приближат.
	— Изглеждаш страхотно! — каза Ким на Юлиан, докато го прегръщаше.
	Кия се заумилква в краката му.
	— Можем ли да ти говорим на ти? — тихичко прошепна Леон и се усмихна.
	Едуард посочи към него и към Ким.
	— На вас дължа това, че отново съм тук, в двореца си — глухо изрече той.
	— Не забравяй и Кия! — обади се Ким.
	— В никакъв случай — усмихна се Едуард и взе котката в ръце. — Много съм задължен и на доктор Уолткинсън. — След това погледна към Юлиан. — Беше само маскарад, игра и нищо повече. Просто си сменихме ролите. Но после нещата излязоха от контрол. Не успях да се върна в двореца. Вместо това се озовах в една отвратителна килия в Тауър. Там ме посети една загадъчна, забулена фигура, която не ми помогна, въпреки че би трябвало да ме познае. Но Юлиан няма никакво отношение към това. Той не е изменник!
	Юлиан енергично кимна. От една страна ужасно му олекна. Но знаеше, че нещата още не са приключили… Погледна към Кранмър и Сиймур, които стояха с каменни лица, после към Елизабет, която по-скоро се забавляваше. Мария, обратното, изглеждаше вбесена. Устните й бяха здраво стиснати, а лицето й бе бяло като тебешир.
	— Някой хладнокръвно искаше да се възползва от този маскарад — продължи Едуард. Гласът му бе необичайно остър. — Някой искаше да ме остави да изгния в Тауър, за да се възкачи на трона!
	През тълпата премина шепот. Стражите започнаха да чукат с алебардите си по пода, за да въдворят тишина.
	„Кранмър? Сиймур?“, стрелна се през главата на Юлиан. Кой ли се крие зад тази интрига?
	Истината обаче се оказа друга. Най-неочаквано Едуард устреми поглед към по-голямата си сестра.
	— Стигнахме и до теб, Мария! — произнесе той остро.
	„Мария ли?“, учуди се Юлиан.
	— Това е нечувана дързост, няма да търпя подобно отношение! — извика Мария. — Кой ще ми гарантира, че си това, за което се представяш?
	— Аз! — намеси се в този момент лекарят. — Белегът на ръката му е доказателството!
	Едуард обърна към множеството дланта си. Юлиан направи същото.
	— Аз самият се погрижих за тази рана преди време — добави доктор Уолткинсън. — Няма никакво съмнение кой от двамата е кралят.
	Народът приветства Едуард с радостни възгласи.
	— Е, добре — каза Мария, когато шумът утихна. — Но това все още не ти дава право, Едуард, да ме обвиняваш несправедливо.
	— Несправедливо ли? — Кралят се усмихна тъжно и направи знак на Ким.
	Момичето се приближи и каза:
	— Едуард, Леон, Кия и аз намерихме подслон при един дърводелец. Жена му, Сара, работи в кухнята на двореца. Едуард й даде един медальон, който тя трябваше да покаже на Мария. Медальонът е бил подарен на Едуард от Мария за кръщаването му.
	Юлиан погледна към принцесата. Тя изглеждаше напълно спокойна.
	— Мария дойде в работилницата на дърводелеца. Но каза, че медальонът е фалшификат — продължи Ким.
	— Е, и? — остро отвърна Мария. — Заблудила съм се. Съжалявам, Едуард!
	— Не вярвам! — рече дръзко Ким. — Когато Вие, принцесо, разговаряхте с нас, допуснахте една грешка…
	{img:mnimijat_kral_razoblichenie.jpg}
	В тронната зала настъпи такава тишина, че и игла да бе паднала, щеше да се чуе. Всички гледаха Ким в устата.
	— Когато вашите стражи предложиха да хвърлят Едуард в Тауър, тъй като е измамник, вие отговорихте: „Не го правете отново. Би било чисто разхищение на място“.
	Мария издаде напред долната си устна.
	— Може и така да е било… само че това не доказва нищо.
	— Напротив, точно това е доказателството! — извика Ким. — Знаела сте, че Едуард вече е бил в Тауър! Вие сте забулената фигура, която посети Едуард в Тауър и искаше да го остави да умре там!
	Лицето на Мария загуби цвета си. Измина една безкрайна минута, през която в огромната зала цареше гробна тишина.
	— Вярно ли е това? — попита накрая Сиймур. Гласът му бе стържещ.
	Всички очи се насочиха към принцесата.
	— Да! — прошепна тя. — Чух от стражата, че е заловен измамник, който се представя за краля. В това време в двореца имаше едно доста объркано момче. Предположих, че не е истинският крал. Така че отидох в Тауър, за да се убедя в измамата. Веднага разбрах, че там се намира истинският Едуард. Тогава ми хрумна да оставя нещата, както са си…
	— Но защо? — искаше да разбере Едуард.
	— Рано или късно, щяха да обявят този Юлиан за невменяем, а ти щеше да си останеш в Тауър. Е, тогава щеше да има нужда от нов крал. Или кралица…
	— Това е възмутително! — извиси глас Сиймур. — Вие сте на второ място сред престолонаследниците и сте искала да се доберете до властта. Какъв подъл план!
	Принцесата кимна бавно и рече твърдо:
	— Освен това щях да обявя католическата религия за основна в нашето кралство и веднъж завинаги да сложа край на тези новоизлюпени реформистки идеи!
	Кранмър скръсти ръце над главата си и промърмори тихо, но Юлиан все пак го чу:
	— Всемогъщи Боже, спаси ни от тази зла жена!
	Сиймур, за разлика от него, не се молеше за божията подкрепа, а мислеше съвсем практично.
	— Какво ще стане сега с принцеса Мария, Ваше Величество?
	— Това няма да се обсъжда на публично място — отвърна кралят в расо и заповяда всички да се разотидат.
	Пет минути по-късно, освен Едуард в тронната зала бяха останали само приятелите, Сиймур, Кранмър, доктор Уолткинсън, Елизабет и Мария.
	— Трябва да заповядате да я екзекутират — каза хладно Сиймур.
	— Или най-малкото да я хвърлят в Тауър! — додаде Кранмър. В очите му тлееше странно пламъче.
	Мария сведе поглед.
	Юлиан уплашено погледна към краля. Да я екзекутират? Каква ужасна присъда! Това трябва да бъде предотвратено! Той вече се канеше да каже нещо, но Едуард го изпревари.
	— Не, ти ще живееш, Мария! — каза той.
	Мария вдигна глава.
	— Но животът ти няма да бъде същият, както досега — довърши Едуард. — Вече няма да бъдеш престолонаследничка и ще напуснеш двореца. Това ще бъде за теб, която си толкова жадна за власт, най-тежкото наказание. Живот без власт.
	— Мога ли да си вървя сега — само попита Мария.
	— Да — отвърна Едуард. — Само че няма да имаш право да направиш и крачка без моите стражи.
	Той заповяда на стражите да влязат при него и им даде разпорежданията си. Без да погледне повече Едуард, принцесата напусна залата.
	— Трябва да я държите под око — каза Сиймур. — Тя винаги ще представлява опасност за вас.
	Едуард кимна.
	— Вероятно, но сега поне вече знам за това. Тя няма да получи друга възможност да ме отстрани от трона. А сега да забравим за мрачните мисли. Искам да празнуваме! Това е, така да се каже, второто ми възкачване на престола!
	— Дали преди това да не си разменим все пак дрехите? — предложи Юлиан, който нямаше търпение да облече удобните си дрехи.
	Едуард се засмя.
	— Да, да го направим! Но ще ти дам нещо по-добро от това опърпано расо.


	Толкова пищно тържество в двореца отдавна не бе имало. Едуард изпрати пратеници до благородниците и ги покани да празнуват заедно с него и приятелите му. Кралят взе още едно решение — помилва Хъмфри, бръснаря, и се разпореди да бъде търсен из цял Лондон, за да може отново да заеме мястото си в двореца.
	Два часа по-късно тронната зала се бе превърнала в празнична зала. Бяха сложени две дълги редици от маси, покрити с бели покривки и украсени с червени рози. Повече от сто гости се бяха разположили около тях и опитваха невероятните специалитети. Наред с всичко друго имаше капон* в мляко с мед и подправки, прасенце, пълнено с ябълки и круши, пюре от бакла и смокини, мус от корени от магданоз, краставици, пълнени с кълцано месо и овкусени с джинджифил. Слугите разнасяха вино в големи гарафи и се опитваха да прочетат едва ли не всяко желание на гостите по очите им. В една галерия музиканти свиреха весели песни. Не след дълго започнаха и танците.
	[* капон — специално угояван за готвене скопен петел. Месото му се смятало за голям деликатес. — Б.пр.]
	— Искаш ли да танцуваш? — попита Юлиан Ким.
	— Май не, струва ми се твърде сложно — отвърна момичето. — Изглежда ми сякаш всички движения са строго установени.
	Юлиан се вгледа по-внимателно в танцьорите и се съгласи с нея. Всяка крачка, всяко движение на ръката бяха добре заучени. Едуард и Елизабет също взеха участие в танците.
	— Двамата прекрасно владеят стъпките — отбеляза Юлиан. — Със сигурност са имали уроци по танци.
	— Предпочитам да имам математика — включи се и Леон, който бе дочул разговора.
	Юлиан снижи глас:
	— Това ми напомня за родината…
	Леон го погледна съзаклятнически.
	— Смяташ, че трябва…
	Юлиан кимна.
	— Точно така!
	— И аз съм „за“ — прошепна Ким. — Сега вече знаем какво е да си крал. Или поне ти, Юлиан, го знаеш. Освен това разрешихме случая.
	— Да тръгваме тогава! — каза тихо Юлиан.
	Тримата станаха от масата и си дадоха вид, че се присъединяват към танцуващите. След това незабелязано се изнизаха от огромната зала. Стражите застанаха мирно.
	— Обичат да ми отдават почести — каза Ким. — Колко жалко, че няма да можем да се сбогуваме с Едуард.
	— Хм — въздъхна Леон, — май така ще се получи. Знаеш ли все пак, Юлиан, как можем да излезем от бившия ти дворец?
	— Иска ли питане, след мен!
	И Юлиан ги изведе от двореца. Никой не им препречи пътя и скоро приятелите стигнаха до града. Тръгнаха покрай Темза. След по-малко от час бърз ход вече бяха при Тауър. Отправиха се към дясната кула на централния вход, през която Темпус ги бе изпратил в Лондон.
	Юлиан, Леон и Ким се огледаха за последен път. Никой не ги наблюдаваше. Ким взе котката в ръце и приятелите влязоха в кулата. Нищо не им препречи пътя — нито камъните, нито хоросанът. И така Темпус ги пренесе отново у дома, в Зибентан.


>	Сладоледената принцеса

	На следващия ден приятелите отново седяха в най-добрата сладкарница на света — „Венеция“ в Зибентан, и отново бе прекрасен летен ден.
	— Надявам се Нилс да не мине отново оттук — каза Юлиан, като заби лъжичката си в шоколадовия сладолед.
	— Може — съгласи се Леон. — Ние, както винаги, сме отлично въоръжени!
	Юлиан се засмя.
	— Прав си. От друга страна, ще е жалко за страхотния сладолед. А и джобните ми за месеца са на привършване.
	— Хм, ако все още беше крал, щеше да си поръчваш колкото си искаш сладолед — каза Ким, която държеше Кия в скута си.
	Юлиан поклати глава.
	— Може и да звучи примамливо, само че не и за мен. Във всеки случай вече не. Не ми беше приятно да съм крал. Само като си помисля за ужасните шапки и обувки.
	Леон се засмя.
	— Намирам, че изглеждаше страхотно в тях, Юлиан!
	Приятелят му присви очи.
	— Не говориш сериозно, нали?
	— Напротив!
	Юлиан загреба орехов сладолед с лъжичката си и я изви назад като катапулт.
	— Закълни се!
	Леон отбранително вдигна ръце.
	— Е, беше само шега!
	Юлиан отпусна оръжието си.
	— Е, добре — рече той. — Освен това дрехите далеч не бяха най-лошото. Всички тези слуги, които сновяха край мен, бяха ужасно изнервящи. Чувствах се така, сякаш съм под непрекъснато наблюдение.
	— Аз пък, за разлика от теб, не бих имала нищо против да съм кралица или поне принцеса — неочаквано подметна Ким.
	Юлиан и Леон я погледнаха изненадано.
	— Ти ли?
	— Ами да! Но само сладоледена* принцеса във „Венеция“! — извика момичето и се засмя.
	[* Непреводима игра на думи, визираща студената като лед Мария. На немски „лед“ и „сладолед“ се обозначават с една дума — Eis. — Б.пр.]


>	Династията на Тюдорите

	При управлението на династията на Тюдорите Англия станала велика държава.
	Тюдорите дошли на власт след война между родовете Йорк и Ланкастър — двете най-големи династии в Англия, фамилният герб на рода Ланкастър бил червена роза, а на рода Йорк — бяла роза. Затова и междуособната война между тях за престола на Англия е известна като Войната на розите. Тя продължила от 1455 г. до 1485 г., когато по всеобщо съгласие на престола седнал Хенри VII от династията Ланкастър. За да потуши враждата с рода на Йорките, той се оженил за Елизабет Йоркска и създал нова династия, която поставила началото на умиротворението на страната. Новата династия била наречена Тюдор. Неин герб станала розата с червени и бели листенца.
	Хенри VII и Елизабет Йоркска имали много деца. През 1509 г. кралят умрял и на трона се възкачил синът му Хенри VIII. Той бил силен владетел, който извършил важни промени в Англия и още приживе се превърнал в легенда. Бил интелигентен, добре образован, свирел на няколко музикални инструмента и композирал. Обичал философските спорове и разговорите за изкуство, религия и политика. Той положил основите на английския кралски флот и освободил от данъци строителите на кораби.
	Крал Хенри VIII се е женил общо шест пъти, като две от жените му били обвинени в изневяра и били екзекутирани.
	Първата му жена Катерина Арагонска му родила дъщеря — Мария, но не могла да му роди син наследник. Затова кралят поискал от папата да разтрогне брака им. Папата обаче не се съгласил и това дало повод на краля да отдели църквата на Англия от Римокатолическата църква. През 1534 г. той се провъзгласил за глава на англиканската църква и се развел с Катерина. От втория му брак — с Ана Болейн, се родила Елизабет — другата полусестра на крал Едуард, спомената в книгата, която станала една от най-великите кралици на Англия.
	Третата му жена Джейн Сиймур родила дългоочаквания престолонаследник от мъжки пол — Едуард VI, но починала 12 дни след раждането му. През 1547 г. умрял и Хенри VIII. Едуард, който по това време бил само на девет години, седнал на престола. Такова било желанието на баща му, изразено в завещанието му. В завещанието си Хенри VIII също така разпоредил създаването на десетчленен регентски съвет, който да управлява, докато Едуард навърши пълнолетие. Чичото на Едуард, лорд Сиймур, бил определен от Хенри VIII за негов настойник. Така Сиймур станал един от най-влиятелните мъже в империята. Младият крал се намирал и под силното влияние на архиепископа на Кентърбъри Томас Кранмър.
	С помощта на Сиймур Кранмър започнал да разширява влиянието на англиканската църква, което никак не се харесало на по-голямата полусестра на Едуард, Мария, която била възпитана от майка си Катерина Арагонска като ревностна католичка.
	Сиймур искал да обедини Англия и Шотландия. Под негово ръководство Едуард трябвало да осъществи тази цел. Още докато Хенри VIII бил жив, били правени няколко неуспешни опита да бъде сключен брак между шотландската принцеса Мария Стюарт и английския престолонаследник Едуард. В последна сметка тя се омъжила за френския престолонаследник принц Франсоа. След този брак станало ясно, че мирно обединение с Шотландия не е възможно и тази цел може да бъде постигната само със сила. Това отслабило позициите на Сиймур в двора. След като Сиймур жестоко потушил селските бунтове (както е споменато в книгата), крал Едуард VI го заменил с Джон Дъдли — херцога на Нортъмбърланд. Новият лорд-протектор обещал на младия престолонаследник да го обяви за пълнолетен, когато навърши 16 години.
	Първоначално Едуард бил в добри отношения с по-голямата си сестра Мария. Но напрежението на религиозна основа не останало без последствия. След като католичката Мария категорично отхвърлила протестантството, тя трябвало да напусне двореца. Интригата на Мария, разказана в тази книга обаче, е плод на фантазията на автора.
	Крал Едуард VI умрял на 6 юни 1553 г. едва петнайсетгодишен, най-вероятно от туберкулоза*. Погребан бил в Уестминстърското абатство**, където и до днес има малка надгробна плоча с името му. Още приживе Едуард и най-вече неговите съветници определили шестнайсетгодишната му братовчедка Джейн Грей за наследничка на трона, като по този начин се надявали да избегнат възможността Мария да стане кралица на Англия. След смъртта на Едуард, Джейн Грей набързо била обявена за кралица. В същото време Мария трябвало да бъде арестувана от хората на Дъдли. Но Мария, подкрепена от полусестра си Елизабет, събрала няколко войскови отряда, успяла да отблъсне нападателите и триумфално влязла в Лондон. Народът и ползващият се с огромно влияние регентски съвет били на нейна страна. Тя била обявена за кралица на Англия и Ирландия. Дъдли бил заловен, съден и екзекутиран. Джейн Грей — „кралицата за девет дни“ — също била арестувана, затворена в Тауър и обезглавена по заповед на Мария.
	[* туберкулоза — заболяване, засягащо предимно белите дробове. Причинява се от бактерия, наричана още бацил на Кох, която се среща навсякъде в околната среда. Източник на заразата е болният от туберкулоза, който кашля. Най-застрашени от заразяване са контактните, т.е. хората, живеещи и работещи в едно помещение с болния. Не всеки контактен се разболява. Най-често се разболяват хората с недостатъчна имунна защита. — Б.пр.]
	[** Уестминстърското абатство — катедрала в централната част на Лондон, построена между 1045 г. и 1065 г. Традиционно място за коронации и погребения на британските крале. Тук са погребани и много държавници, учени, музиканти, поети и писатели. Сегашният си архитектурен вид придобила през 1245 г. — Б.пр.]
	Мария I Тюдор управлявала пет години. Заради жестоките преследвания, на които подложила протестантите в опита си да възстанови католицизма в Англия, тя станала известна като Мери Кървавата. Умряла през 1558 г.
	Нейна приемничка на престола станала Елизабет, която управлявала до 1603 г. и е една от най-обичаните кралици на Англия. Тъй като Елизабет никога не се е женила и нямала деца, с нейната смърт настъпил краят на династията на Тюдорите. След Елизабет на престола се възкачил Джеймс I, синът на Мария Стюарт. В Англия започнало управлението на династията на Стюардите.
