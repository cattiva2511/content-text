P>
	В лазур и лека сянка потъва вечерта,
	над белий друм, далече, раздиплени безшумно;
	и хиляди прозорци, виж, светват над града:
	бъди без гордост, Ева, без страх и без разумност.

	Пламтеше жарко слънце в прозореца цял ден,
	сърцето ти бе тежко, ръцете ти — без сила…
	Но в тоя час, от нега и трепет освежен,
	луната с блага сянка любовний блян закриля.

	Ела в прохладата на шумно-листний лес,
	о, плачущи безумно и знойна от желание:
	Природата духа ти, жадуваш и злочест,
	във своите дълбоки прегръдки ще обхване.

	Виж: въздухът е пълен с роса и аромат,
	за да смири блажената и тежка немощ,
	вечерни пеперуди след своя танц крилат
	облъхват те тъй нежно и мъката отнемат.

	О, виж: природата, величествена, вечна,
	не стряскана от нашата надменност, жалби, зло,
	трепти и се разтваря в нощта като крило
	пред тия, що се дирят по пътища далечни.

	Дали сме ний доволни от всеки неин плод —
	лоза и ябълка, — не иска тя да знае;
	тя тръпне и се смее, когато с влюбен ход
	човешкий род в недрата й сенчести блуждае.

	О, Ева, сокове, мед, сладост и смоли
	преливат в тази вечер опиващи сърце ти;
	послушай, дивен порив у тебе ромоли —
	в тоз час блажено се прегръщат цвете с цвете.

	Възпламват в небесата безчислени звезди,
	зашумените клони потрепват с нежен ромон
	и към луната вдигат се морските води,
	проплаква нейде птица неволен стон бездомен.

	Влез, Ева, беззаветно в кръга на летний чар,
	облей сърцето си в струите на съдбата,
	срещни без трепет сладката борба, — нектар
	разнася вред пчелата на страстната наслада.

	Виж, целий свят те гледа и чака с жаден зов,
	— дъх сладостен в таз вечер те разтопява цяла,
	като земята е дълбоко твойто тяло,
	сърцето ти се впуща и стене: О, любов…
P$
