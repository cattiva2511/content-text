P>
	Тя лежеше на плажа като икона
	И мъжете безнадеждно се молеха
	Болни. А жените им гонеха
	Напразно погледите свободни.

	Като руса икона. Недостижима,
	Уверена в погубващата сила
	На греховната красота. И скрила
	Не една молитвена мъжка мечта.

	А мъжете тръгваха на война…
	Мъжете равняваха погледите
	По нея. В очилата се оглеждаха
	Между желанието и съвестта.

	Мъжете нарушаваха устава
	На правилата на семеен живот
	И воюваха за забранения плод,
	Макар да знаеха, че е глупаво.

	Че довечера ще бъдат наказани
	С крясъци, скандали, мълчание
	И ще смутолевят признание,
	Че са станали вярващи. Случайно.

	Те прегрешаваха и пак се молеха
	На свойта икона. А тя лежеше
	В ореола на слънцето и не можеше
	Да опрости погледите, но не ги гонеше.

	А мъжете… Те щяха да тръгнат
	Заедно със своите напълняващи жени.
	С делника. Но иконата щеше да ги смути
	И за опрощение на мислите при нея щяха да се върнат.
@@	13.08.1999 г.
@@	Поморие
P$
