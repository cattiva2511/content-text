P>
	Напред, деца на родний край, —
		денят на слава иде пак!
		Пред нас тиранството без страх
		развява своя кървав стяг.
		Вий чувате ли тез войски
		в полето страшно как реват?
		Те с нож към ваште синове
		и вас настръхнали вървят!
	С оръжие в ръка, един до друг сме ний:
	Напред! с нечиста кръв пръстта да се напий!

		Що иска тази рабска сган —
		наемници, цар и васал?
		И за кого врагът жесток
		е тез вериги изковал?
		Момци! за нас са те, за нас!
		Тираните без свян и срам
		вековната робия пак
		ще искат да наложат нам!
	С оръжие в ръка, един до друг сме ний:
	Напред! с нечиста кръв пръстта да се напий

		Какво! та чужденци ли тук
		ще съдят в родния ни кът?
		Нима тез гузни врагове
		духа ни смел ще да сломят!
		О Боже! рабски ли ръце
		ще сложат робски нам хомот?
		Над наште волни съдбини —
		не щем, не щем ний нов деспот!…
	С оръжие в ръка, един до друг сме ний:
	Напред! с нечиста кръв пръстта да се напий!

		Тирани, треперете вий —
		(о, вий — позор за нищий век!)
		О, треперете! — иде край,
		и този край не е далек.
		Момците наши са пред вас,
		за бой изправили гърди:
		о, нека паднат те — пръстта
		наново пак ще ги роди! —
	С оръжие в ръка, един до друг сме ний:
	Напред! с нечиста кръв пръстта да се напий!

		Враг врага нека да познай:
		Бъди герой, бъди юнак!
		Но с меча милост издигни
		над победения си враг.
		Ала потисника жесток —
		вълк хищен, който кръв желай
		пред наште майки и сестри —
		гнева ти нека той познай!
	С оръжие в ръка, един до друг сме ний:
	Напред! с нечиста кръв пръстта да се напий!

		Любов, любов към род ний край,
		за мъст ръка ни подкрепи!
		Свободо скъпа! зарад теб
		ще мрем ний в кървави борби!
		Свободо! знамена развей!
		Победата ни там зове:
		и нека твойто тържество
		да видят твоите врагове!
	С оръжие в ръка, един до друг сме ний:
	Напред! с нечиста кръв пръстта да се напий!

#	Куплет на децата:
		След наште братя идем ний —
		сплотени дружно в боен ред:
		геройският им прах за нас
		ще бъде пример и завет.
		Такава слава — както тях,
		едва ли нас ще увенчай;
		но нищо! зарад родний край
		ще мрем, ще мрем, ще мрем без страх!
	С оръжие в ръка, един до друг сме ний:
	Напред! с нечиста кръв пръстта да се напий!
P$
