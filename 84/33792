P>
E>
	Аз страдам непрестанно и съм радостен, защото ти ще дойдеш, аз предчувствам.
@	Ал. Вутимски
E$

	Никой никога няма да дойде…
	Това е вечната участ, поете,
	По тази земя самотен да бродиш
	Вчера, днеска и утре. Навеки…

	Земята ще сменя годишния ритъм,
	Ражда се слънце, плющят ветрове,
	Снегът изрисува мигове скрити,
	Но ти ще си сам. Векове, векове…

	Погубва, прозаично тъжен е делника,
	Прозаично радостен — все едно е,
	Но ти ще си онзи вечен отшелник
	Във водовъртежа на съдби милионни.

	Ласкаят почитатели, непознати, познати,
	Неотменни спътници на трудната слава.
	Но за тях оставаш наивен мечтател
	И сам. Поете, това ти остава.

	Затова идват при теб и си тръгват,
	Заради вечната участ да бъдеш различен,
	Животът деня монотонно нагърбва,
	А ти искаш да обичаш, да бъдеш обичан.

	Десетки жени ще висят на шията,
	Десетки устни твоите ще търсят,
	Но ти ще обичаш онази, единствената,
	Ще я връщаш, спомени ще възкръсват.

	Ти искаш простори, ти искаш на воля.
	Душата да литне към красивия бряг.
	Ти страдаш жестоко, по-жестоко се молиш
	И прекачваш самотен познатия праг.

	Ти обичаш шепота тих на листата
	И дъждът да свири радостни ноти.
	Жалко, поете, оцвети си душата
	С цветния шепот на скрити банкноти.

	Тогава ще имаш всичко, поете,
	Ще имаш даже своите сто грехове.
	Сто на сто ще бъдеш обичан, но клети
	Ще умрат най-накрая чистите стихове.

	Света ли искаш, наивен, да промениш?
	В това е твоята участ фатална,
	Няма как, трябва сам да решиш,
	Душата да пази вечната тайна.

	Ако все пак погледнеш честно напред
	И без корист напишеш поредния стих,
	Това ще значи — ти си още поет
	И думите са твоят вечен триптих.

	Умориш ли се, друг след тебе ще дойде,
	Фатална е твоята участ, поете,
	неразбран и сам, друг пак ще броди
	Вчера, днеска и утре. Навеки…
@@	23.08.1999 г.
P$
