P>
	Безмълвен, рицарят Нещастие ме срещна, с маска на лице,
	и свойто копие заби той в измъченото ми сърце.
	Из моето сърце греховно избликна кръв — червен порой,
	и върху полските цветя в миг изсъхна в слънчевия зной.

	Сред мрак угасна моя поглед, вик страден на уста ми спря
	и моето сърце греховно в гърди ми сгърчено умря.
	Тогава рицарят Нещастие, без шум като се доближи,
	от своя кон отседна бавно и върху мен ръка сложи.

	Ръка в желязна ръкавица той в мойта рана впи тогаз,
	и заклинание над мене изрече с твърд и страшен глас.
	И под желязната и мразна следа на тежката ръка
	роди се мигом в мене ново сърце без грях и без тъга.

	И, устремен към чистотата на Бога с моите мечти,
	едно сърце добро и младо тупти във моите гърди.
	Така, замаян, разтреперан, стоях аз и не вярвах сам,
	като човек, пред чийто поглед стои сам Бог в лъчи и плам.

	След туй добрият рицар стана, на своя кон се пак качи,
	и тръгвайки си, от далече към мене той изви очи
	и ми извика (още чувам да екне този глас, без край);
	„Внимавай! — че така добър съм и благ един път само, знай!“
P$
