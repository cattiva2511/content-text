P>
	Налага се да привиквам към делника,
	Към неговия разнороден ритъм,
	Към нестройната игра на гласовете.
	Крещящата самозабрава на цветовете
	Разнася ме, разпръсва, помита…
	Животът ми подава билетче
	За лунапарк — измамното щастие,
	Незабравимите мигове — плащайте,
	Получавайте и не искайте ресто!

	Трудно привиквам към делника,
	Трудно е да направя компромис,
	Най-страшния компромис — със себе си,
	С любовта, с мечтите… Поредното
	Лутане между посоките на полюсите.
	Търся да реша уравнението на делника
	С неразгадаемата формула на битието.
	Страхувам се от неизвестното, което
	Превръща ме в работохолик-безделник.

	Как да привикна към делника?
	Да се оглеждам в обърнатия образ
	На неговите изкривени огледала?
	Всеки път ли фаталната кабала
	Ще ме връща в бруталната проза?
	Сърцето ми — отчаяният непослушник
	Ще се успокои ли, от обич лишено?
	Душата ми — тази вечна мишена —
	Целете се, стреляйте, не пропускайте!

	Не мога да привикна към делника.
	Да, тишината умира в брътвежите му.
	Аз предпочитам гибелната музика!
	Предпочитам несбъднатите илюзии,
	Любовния шепот на надеждите.
	Не, не мога. Знам, че не е лесно
	Пътуването срещу хълма на заблудите,
	Защото пътуването не е лудост,
	Щом вътрешният кантар е в равновесие.

	Не трябва да привикваме към делника.
	Нямаме право, не чувате ли?
	Привикването е смърт, агония.
	Нямаме правото на компромиси,
	На бавна екзекуция на чувствата.
	Не разбирате ли? Може и да успеем
	Да повярваме във вятърните мелници,
	Не и да се приспособяваме към делника!
	Не! Иначе се самозалъгваме, че живеем!
@@	януари 2000 г.
P$
