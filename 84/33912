P>
	Сред пътя, между разорани ниви,
	ковача сам,
	огромен и масивен,
	отколе — вече дълги дни, години —
	в дима, в гръма на наковалнята, кове
	— тъй странно — посред жар и плам,
	със пълна сила, бледни мечове
	от търпение без край.

	Онез, които обитават крайните квартали,
	с юмруци в няма злоба свити —
	те са разбрали,
	и всеки знай,
	защо с такава упоритост
	ковача носи своя тежък труд,
	без някога, макар за миг
	да бъде чут
	през зъбите му безполезен вик.

	Но другите, чиито лихи
	слова кънтят като безсмислен лай
	в дълбоки лесове без край —
	разпалените, безпокойните
	се взират, със презрение или пък състрадание,
	в очите му кротки и тихи,
	изпълнени с безтрепетно мълчание.

	Ковача работи със труд безпределен
	през дълъг низ дни и недели.

	Той хвърли в жарта
	на огнището вси викове на света
	и глухата злоба вековна;
	във свойто огнище от злато върховно
	хвърли той — самовластен и прав —
	бунтове, жалби, безумства и гняв,
	ропот и крясък,
	— за да ги закали и излее във пълния
	блъсък
	на желязо и мълния.

	Чело над огъня там
	— чисто от страх и свободно от срам —
	навежда той и, озарено, то в миг засиява —
	корона от пламъци го увенчава,
	— и твърдо, неспирно, с могъщи ръце,
	той върти чуковете
	блестящи, свободни и пресътворяващи,
	и надуват се мускули — да завоюват
	светата победа,
	що отколе бленува
	трептящото в пламък сърце.

	Той изброи несметните злини;
	суетните съвети за по-щастливи дни;
	слепците в себе си — водачи през нездрави мостове
	славата в злъч закоравели на сонм лъжеапостоли;
	и правдата, заплетена във текстове без смисъл;
	и ужаса, забиващ рог във челото на всяка мисъл;
	гигантските ръце от порив, еднакво в труд заети
	и в тишината на полето, и в треската на градовете,
	и селото, разсечено от сянката зловеща
	на черната черковна кула, като коса мъртвешка;
	бедняците, потиснати от своите бедни хижи,
	почти сломени до просия, изсмукани от глад и грижи;
	мизерията, у която не трепва глас на угризение —
	но само здраво стиска меча, приготвен да почервенее;
	живота — с право за подем към светли небосклони,
	но свързан в стегнатите възли на сплетени закони;
	възторга на мъжа, във нежност трепетна прелял,
	но смачкан в гибелните нокти на слепия морал;
	зелената отрова вляна във чистата вода
	на извора елмазен, дето се къпе съвестта;
	и после — въпреки безбройни клетви, обещания
	пред тез, които застрашават със своя вик за свобода —
	уви! все същото нещастие, все същите страдания.

	В часа на делото — що значат
	съюзи, словеса и речи?
	— напразно… И от дълги дни ковачът
	не казва нищо вече.
	Непреломим във свойта упоритост,
	той знай: победа или гибел;
	и стиснал яростно зъбите
	на волята си, ни за миг
	не ще изпусне подъл вик;
	защото туй, що той желай,
	желай до край —
	и с волята си би прегризал
	дори и диамант — и би заминал
	на нощите в бездънната пустиня,
	за да сломи законите, които движат световете.
	Когато покрай себе си той чува плачовете
	на сърца безбройни
	— не като неговото твърди и спокойни —
	той знай с увереност, че таз огромна ярост,
	тез милионни отчаяния — с едничка вера: любовта —
	не могат, в ден и час уречен, под нова правда за света,
	да не повърнат времената назад от днешната им старост,
	и тях самите да обърне вседвижещия златен лост
	към нови светли хоризонти — през нов и светъл мост.
	Трябва само — сред мрака на бъдни затмения —
	да се дебне часа на великото освобождение.

	За да чуем звънът му, когато забие
	— буен тропот на стъпки в галоп
	иска стихнат разпалени жестове, ропот,
	суетен шум за знамена и речи на громки витии;
	по-малко спорове, повече слух.

	Тез, които мълчат — те ще чуят часът:
	без небесно знамение на Святий Дух,
	без божествен посланик, изпратен при нас.

	Тълпата, развихрена в ярост и бяс
	— безумната сляпа стихия, която,
	гигантски възправена, движи съдбата —
	с неумолими ръце ще изтръгне
	новия свят из въртежа на басните
	минути на ужас и кръв ще прехвръкнат,
	и ще разцъфне, могъщ, и прекрасен,
	блажения ред: на живота най-чистата сърцевина.

	Ковача не отстъпва настрана
	от свойта вяра, той не знай съмнение и страх —
	и вижда бъдещите времена
	пред себе си, и в тях
	човечеството — мирно, хармонично:
	човека за човека — не вече блуден вълк,
	всесилен в своята свирепост безгранична;
	великата любов — благоволение и дълг —
	ще влее кротка радост у всички безразлично;
	в една блестяща жарка вечер на пурпурна разплата
	ще бъдат разкървавени толумите, надути с злато;
	палати, банки и кантори ще изчезнат от света;
	ще бъде всичко просто, ясно, щом се убие гордостта,
	и щом човека се откаже от досегашната лъжа,
	че би обезсмъртил, чрез хищен ламтеж, и своята душа
	и отдаде на всички своя живот, тъй кратък и случаен;
	слова, за всички книги нечути и незнайни,
	ще разведрят това, което днес е заплетено и тъмно;
	и слабия със нова вяра посред живота ще осъмне,
	и ще обикне свойта участ — и може би тогаз
	ще видим туй, що Бог е бил отколе преди нас.

	С блясъка на тази ясна вяра
	що възгаря там,
	отколе, с пурпурни лъчи
	пред неговите остро втренчени очи,
	сред пътя, между разорани ниви,
	ковача сам,
	огромен и масивен —
	сякаш работи звънката стомана
	на твърдите души — кове
	без край, със пълна сила, остри мечове
	от търпение и от мълчание.
P$
