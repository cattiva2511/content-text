P>
	Ще ида, ще ида с моя венец обезлистен
	в градината вечно цъфтяща на моя баща;
	и там ще излея душата си болна и чиста:
	баща ми е лекар на болките и на скръбта.

	Ще ида, ще ида — и с сълзи поне ще му кажа:
	„О, виж ме, аз страдам…“ И в своята милост без край
	над мене той взор ще склони, и по бузите влажни,
	по бледото чело детето си той ще познай.

	И той ще ми каже: „О, мила душа угнетена!
	Нима е земята за тебе нерадостна днес?
	Душа, аз съм Бог: остани ти спокойна у мене;
	ето твоето жилище, ето сърцето ми: влез!“

	О, радост! о, милост! о, свято убежище! Татко!
	Послуша ти своето чедо, ридаещо в страх!
	С надеждата аз те намерих, след лутане кратко,
	и в тебе намирам, което загубила бях.

	Не ще ме отвъргнеш ти с мойта загубена хубост:
	световната злоба небето не иска да знай.
	Не ще обвиниш свойто щедро дете ти във глупост,
	че — без да продавам — отдала съм всичко докрай.
P$
