P>
	Над полята безкрайни сред есенен здрач,
	Ето вятърът — злобен тръбач на Ноемврий —
	Над полята безкрайни,
	— вятър, вятър,
	който цял се разкъсва, отчаяно,
	и с писъци тежки бий кули мъртвешки,
	— вятър, вятър,
	ноемврийският яростен вятър.

	И фермерските кладенци черни —
	с тежки рудани, с въжета железни —
	пищят;
	и фермерските щерни —
	с макари и въжета железни —
	пищят и крещят към смъртта
	— в скръбта си висящи над бездни.

	Вятър летящ над вода и блата,
	грабител на мъртви листа от брезите, —
	ноемврийският яростен вятър;
	гнездата на птици в горите
	той убива и гръмко терзай,
	и с нокти железни дълбай —
	и срива далечната снежна лавина
	— с колко ярост! — на древната зима,
	— с колко ярост! — вятърът,
	ноемврийският яростен вятър.
	Зеят разбити врати и стъкла —

	вятър, и плач, и мъгла —
	ноемврийският яростен вятър! —
	над могилата в гробни, отровни треви,
	мелница с черни, безумни крила,
	от долу на горе — лудо, без страх —
	от горе на долу — с внезапен размах
	коси вятъра — с немощна злоба, уви! —
	мелница черна, раздираща вятъра,
	— вятъра, вятъра —
	ноемврийският яростен вятър.

	А старите хижи тъжовни,
	и черковната кула сред тях
	мрат сред безпаметен шемет и страх,
	старите хижи и техните стрехи гробовни
	плачат под вятъра —
	ноемврийският яростен вятър.
	И черните кръстове в старите гробища
	(ръцете на мъртви отвън над земята)
	падат внезапно, тъй както отчаяно ято,
	падащо, черно, над бездни вечерни

	Ноемврийският яростен вятър.
	— Вятър —
	не сте ли вий срещали вятъра
	на кръстопътя на петстотин пътя,
	пищящ от студ — гневен и луд,
	не сте ли видели вий вятъра,
	вятър на плач и печали,
	който брули умрели гори и села, —
	не сте ли видели
	как хвърля той бесен луната в мъгла,
	в пропасти бранни на бурни печали —

	Над полята безкрайни сред есенний здрач
	ето вятърът, с писък и плач,
	ето вятърът, злобен тръбач на ноемврий.
P$
