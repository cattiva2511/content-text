	Имало едно време един дядо, той имал трима сина. По-големите се занимавали със стопанството, били сръчни и гиздави, а най-малкият, Иван глупакът, бил ни туй, ни онуй, обичал да събира гъби в гората, а в къщи все на печката дремел.
	Дошло му време на дядото да умира, събрал той синовете си и им заръчал:
	— Като умра, три нощи подред идвайте на гроба ми и ми донасяйте хляб.
	Погребали скоро дядото. Настъпила нощта, най-големият брат трябвало да отиде на гроба, но той, дали от мързел, дали от страх, рекъл на най-малкия брат:
	— Ваньо, я да ме отмениш тази нощ, отиди на татковия гроб. А аз ще ти купя курабийки.
	Съгласил се Иван, взел хляб и отишъл на бащиния гроб. Седнал и зачакал. В полунощ земята се отворила, бащата се вдигнал от гроба и рекъл:
	— Кой е тук? Ти ли си, мой най-големи синко? Кажи какво става в Русия: псета ли лаят, вълци ли вият, или чедото ми плаче?
	Иван му отговорил:
	— Аз съм, твоят син. А в Русия всичко е спокойно.
	Наял се бащата с хляб и легнал в гроба. А Иван се отправил в къщи, като по пътя събрал гъби. Върнал се в къщи, а големият брат го попитал:
	— Видя ли тате?
	— Видях го.
	— Яде ли хляб?
	— Яде. Наяде се до насита.
	Настъпила втората нощ. Трябвало средният брат да ходи на гроба, но той, дали от мързел, дали от страх, рекъл:
	— Ваньо, ха отиди вместо мене при татко. А аз ще ти оплета цървули.
	— Добре.
	Взел Иван хляб, отишъл на гроба на баща си, седнал и зачакал. В полунощ земята се разтворила, бащата се вдигнал и попитал:
	— Кой е тук? Ти ли си, мой средни синко? Кажи какво става в Русия? Псета ли лаят, вълци ли вият, или чедото ми плаче?
	Иван му отговорил:
	— Аз съм, твоят син. А в Русия всичко е спокойно.
	Наял се бащата с хляб и легнал в гроба. А Иван се върнал в къщи, като по пътя пак набрал гъби. Средният брат го попитал:
	— Яде ли тате хляб?
	— Яде. До насита се наяде.
	На третата нощ дошъл редът на Иван да ходи на гроба. Той рекъл на братята си:
	— Аз ходих две нощи. Отидете сега вие на татковия гроб, а аз да си почина.
	А братята му отвърнали:
	— А бе, Ваньо, ти таман си свикнал, по-добре иди ти.
	— Е, добре.
	Взел Иван хляб и тръгнал. В полунощ земята се разтворила, бащата се вдигнал от гроба:
	— Кой е тук? Ти ли си, мой малки синко Ваньо? Кажи ми какво става в Русия: псета ли лаят, вълци ли вият, или чедото ми плаче?
	Иван му отвърнал:
	— Аз съм, синът ти Иван. А в Русия всичко е спокойно.
	Наял се бащата с хляб и му рекъл:
	— Само ти ми изпълни заръката, не се изплаши три нощи да идваш на гроба ми. Излез в чистото поле и викни: „Конче Вихрогонче, изскочи пред мене, застани напето като лист в полето!“ Ще дотърчи при тебе един кон, ти влез в дясното му ухо, а излез от лявото. Ще станеш юнак за чудо и приказ. Седни на коня и препусни.
	Взел Иван юздата, поблагодарил на баща си и си тръгнал за в къщи, а по пътя пак набрал гъби. В къщи братята му го попитали:
	— Видя ли татко?
	— Видях го.
	— Яде ли хляб?
	— Татко се наяде до насита и рече повече да не ходим.
	През това време глашатаите на царя обявили: всички добри юнаци, ергени и неженени, да се съберат в царския двор. Неговата дъщеря, Красота Несравнима, заповядала да й построят палат върху дванадесет стълба и с дванадесет венеца. Тя щяла да седне най-горе и щяла да чака кой с един скок на коня ще скочи до нея и ще я целуне по устните. За този ездач, от какъвто и род да е, царят ще омъжи дъщеря си и ще му даде половината си царство.
	Чули това Ивановите братя и заговорили помежду си:
	— Хайде да си опитаме късмета.
	Нахранили те най-хубавите си коне с овес, приготвили ги, самите те се спретнали чисто, пременили се, разчесали си къдрите. А Иван си седял зад комина на печката и им рекъл:
	— Братя, вземете ме и аз да си опитам късмета!
	— Ти, глупако, по-добре върви в гората за гъби, няма какво хората да разсмиваш.
	Яхнали братята хубавите си коне, накривили калпаци, свирнали, подвикнали и дим да ги няма. А Иван взел юздата и отишъл в полето. Излязъл той в просторното поле и викнал, както го научил баща му:
	— Конче Вихрогонче, изскочи пред мене, застани напето като лист в полето!
	Изневиделица по полето препуснал един кон — под копитата му земята трепери, от ноздрите му пламъци изскачат, от ушите му дим се вие. Спрял се пред Иван и го попитал:
	— Какво ще заповядаш?
	Иван погладил коня, надянал му юздата, влязъл в дясното му ухо, излязъл от лявото и се превърнал в такъв юнак, че ни с думи да разкажеш, нито с перо да го опишеш. Яхнал той коня и тръгнал за царския двор. Препуска конят, а под копитата му земята трепери, с опашката си планини и долини подмита, под нозете му пънове хвърчат.
	Стигнал Иван до царския двор, а там всичко почерняло от народ. На най-горното прозорче на високия палат, построен върху дванадесет стълба и с дванадесет венеца, стояла царкинята Красота Несравнима.
	Излязъл царят на стълбите и рекъл:
	— Който от вас, юнаци, от един път скочи с коня си до прозорчето и целуне дъщеря ми по устните, на него ще я дам за жена и за зестра — половината царство.
	Започнали тогава добрите юнаци да скачат. Къде ти — високо било, никой не могъл да стигне! Опитали се Ивановите братя, но до средата даже не стигнали. Дошъл редът на Иван.
	Пришпорил той коня си, подвикнал и скочил — два венеца само не му стигнали. Обърнал той пак коня, засилил се и скочил втори път — един венец не му достигнал. Още веднъж се завъртял, разгорещил коня и скочил — като огън прелетял край прозорчето, целунал царската дъщеря Красота Несравнима по сладката уста, а тя го ударила с пръстена си по челото, печат му поставила.
	Народът се развикал:
	— Дръжте, дръжте го!
	Но от него и следа не останала.
	Върнал се Иван в чистото поле, влязъл в лявото ухо на Конче Вихрогонче, а от дясното излязъл и пак се превърнал на Иван-глупака. Пуснал коня, а той се прибрал в къщи, като по пътя набрал гъби. Превързал си челото с един парцал, качил се на печката и си полегнал.
	Пристигнали братята му и започнали да разказват къде са били и какво са видели.
	— Добри юнаци имаше, но един от тях беше най-добър — като се засили с коня си, та царкинята право в устата целуна. Видяхме откъде дойде, но не видяхме накъде отиде.
	Иван им рекъл, както си лежал на топло:
	— Да не съм пък бил аз това?
	Братята му се разсърдили:
	— Глупакът само глупостите си знае. Я си седи там на печката и си яж гъбите.
	Иван полекичка развързал парцала на челото си, по което го ударила с печата си царкинята, и цялата къща се озарила. Изплашили се братята и се развикали:
	— Какво правиш, глупако? Ще запалиш къщата!
	На другия ден царят свикал на пир всички боляри, князе и прости хора, и богати и бедни, и стари и млади.
	Ивановите братя започнали да се стягат за царския пир.
	Иван им рекъл:
	— Вземете ме и мене!
	— Хората ли искаш да ти се смеят, глупчо? Я си седи там на печката и си яж гъбите.
	Яхнали братята охранените си коне и заминали, а Иван тръгнал пеш. Дошъл на царския пир и седнал в едно кюше. Започнала царкинята Красота Несравнима да обикаля гостите. Поднасяла на всеки чаша с медовина и гледала кой има на челото си печат.
	Обиколила тя всички гости, стигнала и до Иван и чак сърцето й се свило. Погледнала го, а той целият бил в сажди, косите му стърчали на всички страни.
	Царкинята Красота Несравнима започнала да го разпитва:
	— Кой си ти? Откъде си? Защо си превързал челото си?
	— Ударих се.
	Развързала царкинята челото му и целият дворец светнал. Тя се развикала:
	— Ето го моят печат! Ето къде е моят годеник!
	Приближил се царят и рекъл:
	— Какъв ти годеник! Я го виж какъв е глупав и целият е в сажди.
	Рекъл Иван на царя:
	— Позволи ми да се измия.
	Царят му позволил. Излязъл Иван на двора и викнал, както го научил баща му:
	— Конче Вихрогонче, изскочи пред мене, застани напето като лист в полето!
	Изневиделица по полето препуснал кон, под копитата му земята трепери, от ноздрите му пламъци изскачат, от ушите му дим се вие. Влязъл Иван в дясното му ухо, излязъл от лявото и се превърнал пак на такъв юнак, ни с думи да разкажеш, нито с перо да го опишеш. Народът само ахнал.
	Нямало място за много приказки: седнал народът сватба да празнува.
