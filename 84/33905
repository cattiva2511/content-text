P>
	Тоз, който нищо не каза,
	умря — с задавено сърце —
	в часа, когато с трепетни ръце
	дванадесетте си удари — и още —
	нощта започна в миг да бий
	в сърцето на безумните среднощи.

		— Увийте го по-скоро в слама вий,
		Юмруците вържете и го носете.

	Тоз, който нищо не каза,
	ми взе сърцето и душата,
	и моята коса —
	изскубна ми косата,
	а после свещи кървави запали
	в очите ми окаменели.

		— Вържете го, вържете го, мъртвеца,
		о, с ярост вий — в саван от слама.

	Тоз, който нищо не каза, —
	в един широк креват с жена си спеше той,
	под мирний покрив свой,
	когато аз го хряснах, като звяр,
	с един огромен камък по главата.

		А зад стената на челото
		му моя мозък черен там туптеше;
		и ден, и нощ го чувах аз,
		как непрестанно ме зовеше —
		с един прегракнал, хълцаш глас;
		оплакваше се той, че страда,
		и че е там, не в мене, — ето пада! —
		о, не, — виси той окачен
		на гвоздей, нощ и ден, като месо,
		на дъното на една черна яма.

	Тоз, който нищо не каза, ни с поглед, —
	на две сърце му нека разсекат,
	и нека той
	да си върви в саван от слама.

		Жена му пък, за него що ридай,
		и, също като псе в нощта,
		подир душа му лай —
		тя нека млъкне; или нека
		да си върви и тя след него,
		като слугиня,
		или пък по-добре — робиня.

	— Вържете вий мъртвеца в слама,
	тъй както сухи пръчки в сноп, —
	и нека всеки тъпче, нека бий
	с крака земята, дето той се скрий.

		Аз лудият съм в пустите поля
		без край, които вятърът ломи
		с големи, с шум размахнати крила,
		тъй както мъките всевечни;
		луд, който — нека прав, с глава
		върху земята, тъй да бъда чак
		до бъдните ония времена,
		когато пак
		ще дойде тук Иисус Христос да съди
		душа и дух, тъй както писано е…

	И така да бъде.
P$
