P>
	О, Господи, ти ме рани с любов,
	и раната ми още все трепери,
	о, Господи, ти ме рани с любов.

	О, Господи, срази ме твоят гняв,
	и ето язвата ми още стене,
	о, Господи, срази ме твоят гняв.

	О, Господи, познах вся нищета,
	и ето твойта слава ме изпълни,
	о, Господи, познах вся нищета.

	Душа ми в свойто Вино ти облей,
	със своя Хляб смеси ми ти живота,
	душа ми в свойто Вино ти облей.

	Вземи ти мойта непроляна кръв,
	и мойта плът за мъки недостойна,
	вземи ти мойта непроляна кръв;

	и мойто чело зачервено в срам
	под твоите свети кървави нозе,
	и мойто чело зачервено в срам;

	вземи ръце ми, невидели труд,
	стори ги жар, стори ги тимиям,
	вземи ръце ми, невидели труд;

	вземи сърце ми, суетно що бий,
	обвий го ти с венеца на Голгота,
	вземи сърце ми, суетно що бий;

	вземи нозе ми — скитници без път —
	и нека те след твойта милост тръгнат,
	вземи нозе ми — скитници без път;

	вземи гласа ми пуст, лъжовен шум —
	той нека бъде глас на покаяние,
	вземи гласа ми пуст, лъжовен шум;

	вземи очите ми — лъчи без цел —
	в молитвен плач те нека да угаснат,
	вземи очите ми — лъчи без цел.

	Уви, о, Боже благ и милостив,
	дълбоката неблагодарност моя,
	уви, о, Боже благ и милостив,

	о, Боже крепкий, Боже мой святий,
	уви! таз черна бездна на греха ми,
	о, Боже крепкий, Боже мой святий,

	о, Боже мой на радост, щастие, мир,
	страха ми и невежеството мое,
	о, Боже мой на радост, щастие, мир,

	ти знаеш всичко, знаеш всичко ти,
	и знаеш също, че съм гол и беден,
	ти знаеш всичко, знаеш всичко ти, —

	но туй, що имам — давам го на тебе.
P$
