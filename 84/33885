P>
	О, глас на Гордост: мощен бик, сякаш от тръба
	Звезди от кръв по златна ризница в борба.
	Сред жар и плам блуждаеш, в пожари разярени…
	Все пак гласът заглъхва — като глас от тръба.

	Глас на Вражда: подморска камбана, задушена
	със снежни преспи. Полъх от мраз! Обезцветен
	живота — и той бяга безумен, ужасен
	далеч от глухата камбана задушена.

	Глас на Плътта: див крясък, измъчен, уморен.
	Вина се леят. Кътът изглежда тъй блажен.
	Очи, възторг! В свирепи парфюми всичко плава
	в тях глухо дивий крясък умира уморен.

	Гласът на Другий: тъмни далечини. Минават
	и отминават сватби. Прегради. Прогърмява
	великата арена на всички векове
	под тръпната цигулка на сватби, що минават.

	Съблазни, жалби, черни въздишки, викове —
	шумът им непрестанно бучи и ни зове
	да заглушим в сърце си мълчанията честни —
	съблазни, жалби, черни въздишки, викове.

	Ах, Гласове, умрете, вий смъртни и безвестни,
	сентенции, метафори, тиради безполезни,
	реториката пищна на грехове без край,
	ах, Гласове, умрете, вий смъртни и безвестни!

	Не сме ний вече тия, що ваший звук ласкай,
	умрете в нас, в мечтите ни кротки, що питай
	тайнствената сладост на Словото могъщо,
	че ваший звук сърцето ни вече не ласкай!

	Умрете сред гласа бий, в молитва, що разгръща
	вълните си пред прага на радост вездесъща,
	молитвата, държаща везните на съда —
	умрете сред гласа, що в молитва се разгръща,

	умрете сред ужасния глас на Любовта!
P$
