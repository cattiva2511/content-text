P>
	Молитвите ми вече спят
	под изнемогнали видения
	и слушам — страстните копнения,
	враждебни сластите кипят.

	Аз виждам блудните ласкания
	на плът в отровни равнини,
	горчиви лунни светлини
	в скръбта на вечерни мечтания.

	Аз слушам — слизат в моите зеници
	желания с простор зелен —
	сам, в жажда без звезди горен,
	под небеса на мрака пленници!

	Аз слушам — бликат в мисълта
	пак мойте черни, злобни нежности;
	под затъмнените безбрежности
	аз виждам призрачни блата!

	И гина в твойте огорчения!
	Смили се, Господи, смили —
	пред болния ти отбули
	тревата в лунни отражения!

	О, Господи, спаси ме и —
	ти покоси тез злобни плевели!
	Луна в надеждата ми трепва ли —
	тя е зелена от змии!

	И в моя взор разтварят раните
	си сънища със зли петна.
	А в безграничната луна: —
	шумът лазурен на фонтаните!
P$
