	Една яребица направила гнездо сред нивата на най-мързеливия селянин. Снесла яйца и измътила три яребичета. Расли пиленцата, пораснали. Започнали да излизат от гнездото, разтваряли крилца, ала още не можели да летят, защото били немощни. Лятото обагрило нивата с жълта боя. Натежалите класове почнали да ронят зърно. Една сутрин стопанинът пристигнал на нивата, погледнал храната и се почесал по врата:
	— Време е да прибера храната — рекъл гласно той. — Утре ще повикам приятелите си да я пожънат. Когато продам житото си, ще им се отплатя.
	Едно от яребичетата, което било излязло от гнездото си и се гушело наблизо, чуло тия думи на стопанина и се завтекло при майка си:
	— Мамо, да бягаме по-скоро, стопанинът отиде да вика приятелите си да пожънат нивата. Ще ни открият гнездото.
	— Не бойте се, деца! — изчуруликала яребицата. — Ние оттук няма да мръднем, докато стопанинът чака други да му свършат работата.
	На другия ден селянинът пак пристигнал и пак се почесал по врата, като мърморел:
	— Моите приятели не дойдоха, но аз ще повикам роднините си да пожънат житото.
	Яребицата пак рекла:
	— И тоя път, деца, бъдете спокойни!
	Подир три дни ленивият селянин пристигнал ядосан и се заканил:
	— Щом като никой не идва да пожъне тая нива, ще взема да я запаля, че каквото ще да става.
	Като чула тая заплаха, яребицата припнала и извикала малките си яребичета.
	— Бягайте, деца, да бягаме, защото тоя мързелив човек може да изпълни заканата си!
