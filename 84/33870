P>
	Млъкни, о, моя Скръб, смири се най-подир.
	Ти чакаш вечерта — и ето нейний хлад;
	вечерен тъмен здрач обвива шумний град
	и носи едному тъги, на други — мир.

	Дордето глупа сган от смъртници безспир
	под бича на сластта — тоз яростен джелат —
	за угризения зли стреми се с алчен глад —
	дай, моя Скръб, ръка: от скверний им кумир

	далеч да бъдем. Виж изгиналите дни
	навеждат се от вис балканите небесни:
	избликва тиха жал из влажни дълбини.

	Заспива слънцето умиращо без мощ;
	и чер повлякла плащ на изток с тихи песни
	чуй, мила, как върви, чуй сладостната нощ.
P$
