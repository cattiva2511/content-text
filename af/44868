D>
	На Джоан, най-твърдата
D$


>	1

	Хенри Чимоли не обичаше празните приказки.
	— Някога да съм ти искал услуга?
	— Не си.
	— Откакто се знаем с теб и с Хоук — рече Хенри, — за нищо не съм ви молил.
	— Така е.
	Седяхме на открито в грил бара „Кели“ на Ривиър Бийч с изглед към океана. Беше ранна пролет, но хората вече преоткриваха тениските и късите панталони. Лично аз предпочитах завръщането на полите, голите крака и сандалите с висок ток и тънки каишки. Не че Ривиър беше някаква Мека на модата. Ривиър беше работническо градче. И плажът му беше такъв. Но тук човек можеше да живее добре, а по крайбрежния булевард имаше ресторантчета, които предлагаха морски дарове и добра италианска кухня. Бях си взел кофичка пържени миди от прозорчето за храна за вкъщи.
	— Вдигам телефона, когато двамата със Сюзан решите да се усамотите някъде извън града — продължи Хенри. Освен това гледам и Пърл.
	— Пърл те обича, Хенри.
	— Някога да съм се оплаквал?
	— Тя твърди, че добре прикриваш емоциите си.
	Студеният вятър хапеше здраво, но когато стихнеше за момент, идваше ред на топлите слънчеви лъчи.
	Опитах няколко миди. За съжаление, в „Кели“ не предлагаха любимото ми пиво „Блу Муун“. Всъщност не предлагаха никаква бира. Но не вървеше да ям миди с кока-кола. Топнах още няколко в чинийката със сос тартар и се заех да проучвам дългокраката брюнетка с ефирна пола край павилиона на плажа. Докато идваше към нас, я придържаше с ръка, за да не я вдигне вятърът. Кой знае, може би някой ден Ривиър щеше да се превърне в център на модата.
	Двамата дебелаци с гащеризони, омазани с машинно масло, станаха от съседната маса, потупвайки доволно шкембетата си. Единият звучно се оригна. Или така ми се стори.
	— Услуга ли ще ми искаш? — попитах.
	— Защо? — изгледа ме Хенри. — Защото споменах, че никога за нищо не съм те молил ли?
	— А да не би да те издадох, когато си сложи подложки в обувките за банкета на Алеята на славата? — засякох го аз.
	Хенри беше висок малко над метър и шейсет и тежеше около шейсет кила, но само едно от тях не бяха мускули. На младини се беше изправил на ринга срещу самия Уили Пеп и това все още му личеше, особено по лицето. Кожата около очите му беше изпъстрена с белези, а кокалчетата му приличаха на неодялани камъни. Беше истински мъжага въпреки заяжданията ми за ниския му ръст.
	— Значи си ми длъжник, така ли?
	— И да не бях, пак щях да го направя.
	— Кое?
	— Това, за което ще ме помолиш.
	— Не обичам да се моля. Не съм устроен по този начин. Ако искаш, кажи „не“. Въобще не обръщай внимание на това, което говоря. Но вече направо ми се повдига от тая гадост.
	— Пържените миди?
	— Трябва да поотслабнеш, Спенсър — рече той. — Зи твърди, че пак си минал на понички. Знаеш ли колко калории има в една поничка?
	— Сега остава да кажеш, че трябва да зарежа и секса.
	— Жените те карат да оглупяваш.
	— Не всички отсякох и погълнах нова порция миди.
	На мястото на брюнетката се появи блондинка на високи токчета с елегантно разръфани къси панталони и светлосиня блуза с няколко разкопчани копчета. Беше вдигнала на главата си маркови слънчеви очила, а задните й части се поклащаха съблазнително.
	— Например тази — махна към блондинката Хенри.
	— Говори по-бавно, не те разбирам.
	— Искаш ли да чуеш за какво става въпрос, или дойде с колата чак дотук в неделя, за да излапаш поредната кофичка с миди?
	— И двете — отвърнах аз.
	Хенри изви набръчкания си врат и се огледа дали не ни слушат. Единствените хора наоколо бяха млада двойка с малко дете, които не представляваха никаква опасност.
	— Имаме проблеми в сградата, в която живея — рече той, обръщайки се отново към мен. — Опитах се да ги реша сам, но снощи пъзльовците ми изпратиха три мутри, които ме заплашиха, че ако не си затварям устата, ще ме изхвърлят през прозореца.
	— На кой етаж живееше?
	— На четвъртия.
	— Е, колко му е да полетиш. И без това не тежиш много.
	— Много смешно.
	— Окей. Кажи ми нещо повече за тези мутри.
	Хенри сви рамене. На съседната маса кацнаха няколко гларуса и започнаха да унищожават някакъв недояден сандвич с лук.
	— Говореше един дебеловрат, който беше фрашкан със стероиди. С безумен поглед и татуировка на тила.
	— Чудно.
	— Другият беше чернокож. Не много напомпан, но як като скала. Третият беше малко по-възрастен, с дълга коса и козя брадичка. Не толкова як. Може би беше стрелецът. Гледаше мръсно, сякаш искаше да подчертае колко е печен.
	— Имена?
	— Не съм им искал препоръки — отново сви рамене Хенри.
	Гларусите на съседната маса се спречкаха. Победителят клъвна плячката и литна към крайбрежния булевард.
	— За какво става въпрос?
	— Някакъв боклук иска да купи сградата и да ни изхвърли. Между другото, предлага добра цена. Но аз си обичам жилището и не искам да го напусна. Така де, заради гледката и всичко останало, мамка му…
	— Гледката наистина си я бива, мамка му — отбелязах аз.
	— Освен това спомените, а и…
	Преди десетина години Хенри беше срещнал една жена. Беше с десет години по-млада от него, заедно бяха преживели осем прекрасни години. Много интимни вечери, чести пътувания до Кейп. Преди две години обаче жената почина от рак. Той не говореше за нея, но в офиса си беше поставил черковна свещ до една стара снимка. Заедно бяха купили жилището. Хенри бе напуснал фитнес клуба и се бе преместил в апартамента, който се намираше само на петнайсетина минути път оттам.
	— И тъй, аз отказах да подпиша документите — добави той. — И други съседи са на същото мнение. Например едно семейство евреи на осмия етаж, много приятни хора. Единият от тъпаците пресрещнал жената във входа, докато се прибирала с покупките си. Засипал я с расистки обиди, при това в присъствието на съпруга й, мамка му…
	— Кой е купувачът? — попитах. — Бих могъл да му отида на гости и да се опитам да го вразумя.
	— Ако ми трябваше бияч, щях да звънна на Хоук.
	— А той къде е?
	— В Маями. Охранява някаква богата дама в Саут Бийч.
	— А знаеш ли името на компанията, която иска да купи сградата?
	— Не — каза Хенри. — Изпратиха адвокат да говори с членовете на управителния съвет. На сградата, искам да кажа.
	— Кога беше това?
	— Миналата седмица.
	— И ти му се противопостави публично, така ли?
	— Не бях само аз. Половината от нас искат да останат, другите се интересуват единствено от кинтите. Повечето са възрастни и уморени и искат само да получат някой и друг долар.
	— Защо просто не вземеш парите, ако наистина са добри? Върни се в стария си апартамент във фитнес клуба, а на Зи ще му намерим друго място.
	— Парите са добри, но не чак толкова — отвърна Хенри. — Аз сериозно се замислих дали да не приема, докато не започнаха да ни притискат. Не обичам да ме притискат. Направо побеснявам. Не обичам да ми казват какво да правя.
	— Много добре разбирам.
	— Така си и помислих.
	— Кога е следващата среща на съвета?
	— Във вторник, в седем вечерта.
	— Предлагат ли почерпка?
	— Всичките гадости, но които си падаш.
	— Чудесно.
	— Много искам да разбера кой е този боклук, който праща мутри да сплашват възрастни хора.
	— Не се тревожи, ще разбера.


>	2

	— Ти ли каза на Хенри, че съм надебелял?
	— Казах му, че прекаляваш с поничките — отвърна Зебулон Сикскил. — А той е решил, че дебелееш.
	— Няма ли да получа най-сетне поне малко лоялност от ученика си с индианска кръв?
	— Бледоликите не трябва да очакват повече, отколкото им се полага.
	Беше вторник сутрин. Тичахме покрай река Чарлс. Обещанието за хубава ранна пролет се беше превърнало в сиво небе, от което се изсипваше дъжд. Но времето беше достатъчно топло за шорти и син суичър без ръкави. Зи малко ме притискаше с високото си темпо, което не ми беше по вкуса. Бягах с широка равномерна крачка, сигурен, че ще го победя по осем километровото трасе от двете страни на реката. Ако някога бях играл десен бек като Зи, вероятно щях да бъда по-бърз в краката.
	— Откога познаваш Хенри? — попита Зи.
	— От осемнайсетгодишен.
	— А също и Хоук?
	— Също и Хоук.
	— Значи почти няма нещо, което не би направил за него?
	— Горе-долу.
	— И аз така. Той не беше длъжен да ми отстъпи жилището си, когато започна да ме тренираш. Тогава бях тотално скапан. Само пиене, дрога, мързел. Още не знам защо го направи…
	— Защото е видял нещо в теб — рекох. — Хенри винаги е имал набито око за таланти.
	— Той е добър човек.
	— Прав си — отвърнах. — Как вървят нещата при теб?
	— Понякога си пийвам призна Зи. — Но не защото съм алкохолик, а защото ми е вкусно.
	— Можеш ли да спреш?
	— Разбира се. Точно като теб.
	— Едно време имах проблем със спирането.
	— Аз мога да спра.
	Продължихме да тичаме, контролирайки дишането си. Не след дълго стигнахме до завоя на реката при Харвард Стейдиъм. Съвсем наскоро бях инвестирал някакви пари в чисто нови маратонки „Ню Баланс“ и в момента изпитвах нещо като патриотична гордост от факта, че тъпча американската земя с обувки родно производство.
	— Видял си нещо в мен, за да ми повярваш — рече Зи. — Говоря за времето, когато се запознахме.
	— Исках да предам знанията си на някого — отвърнах. — Пък и от време на време имам нужда от помощник.
	— Предполагам, че ще кажеш на властите няколко добри думи за мен. В смисъл че един уважаван гражданин като теб с доволен от моето добро и все по-безупречно поведение…
	— Три години — напомних му аз. — Според закона това е срокът, в който отговарям аз.
	— А след това?
	— Ще получиш разрешение да практикуваш като частен детектив.
	— Не виждам бъдеше в трошенето на глави.
	— Освен ако не си Хоук — отбелязах аз. — Но той е още и философ и умее да сритва задници.
	— Хенри Дейвид Торо на мутрите, а?
	— Сюзан е права.
	— За кое?
	— Доста се задържа при мен.
	— Откъде ще започнем с проблема на Хенри?
	— Ще звънна няколко телефона, а след това ще наблюдаваме.
	— И ще чакаме онези мутри пак да се появят?
	— Аха.
	— А Хенри ще държи на своето?
	— Той е прям човек.
	Завихме на север, излязохме на Харвард Бридж и се насочихме към Масачузетския технологичен институт, откъдето щяхме да поемем по велосипедната алея под Масачузетс авеню, покрай Лонгфелоу Бридж и язовира, след което щяхме да се върнем към града. Все още недоволен от факта, че през миналата седмица съм наблегнал на поничките. Зи тепърва щеше да увеличи темпото.
	— Трябва да разберем кой ги е наел — предложи той.
	— Ще поразпитаме тук-там, съвсем културно.
	— Случвало ли се е това да даде резултат?
	— Почти никога.


>	3

	Фитнес клуб „Харбър“ вече отдавна беше луксозен спортен център, макар че лично аз го помнех и като евтин салон по времето, когато покрай брега нямаше скъпи хотели, лъскави офис сгради и апартаменти за по един милион долара. В крак с времето, Хенри се беше погрижил за оборудването му с последен модел спортни уреди „Сайбекс“, бягащи пътеки и велотренажори. Стените бяха облицовани е огледала, имаше бар за сокове и зали за тренировка с персонален инструктор. Съвсем наскоро Хенри беше добавил и огледална фитнес зала само за дами, в която се практикуваше някаква система, наречена „Зумба“. Ние със Зи не проявявахме интерес към самата „Зумба“, но с удоволствие наблюдавахме стегнатите девойки с влажни от пот трика, които излизаха оттам след поредната тренировка. Някои от тях дори ни се усмихваха, докато се редувахме на лежанката, и това решително усилваше нашия ентусиазъм.
	Може би трябва да изкараме един курс по „Зумба“ — предложих аз.
	— Това ще накърни репутацията ни.
	— В такъв случай бихме могли да привлечем някоя от младите дами в боксовата зала.
	— На Сюзан това няма да й хареса.
	— Как ще разбере? — попитах. — Този месец изнася лекции за психологията на подрастващите в Университета на Северна Каролина.
	— Тя май има сериозен опит, а? — рече Зи, докато вдигаше 140-килограмовата щанга с такава лекота, сякаш беше куха. Правеше го точно според моите инструкции — не бързаше да я вдига, а просто отпускаше тежестта върху гърдите, с цел да регулира дишането си.
	Хенри се приближи към нас и изчака Зи да върне щангата обратно на стойката и да се изправи. Носеше анцуг от бял сатен, беше пъхнал ръце в джобовете, а на лицето му грееше широка усмивка.
	— Имате ли намерение да блъскате железата, или просто сте тук, за да зяпате клиентките ми?
	— В момента обучавам Зи да прави и двете едновременно.
	— Не е ли време да похарчиш малко пари за нов екип? — каза Хенри. През последното столетие се появиха доста нови модели.
	— Е, не всички си изкарваме прехраната с фитнес — отвърнах.
	Хенри изсумтя, а Зи се ухили. Аз се пъхнах под стойката и посегнах към щангата.
	— Това е екип, изработен по поръчка — добави Хенри. — И със сигурност струва повече от целия ти скапан гардероб.
	Положих щангата на гърдите си и започнах да се настройвам за действие. Искаше ми се да кажа нещо за пазаруване от детския щанд, но премълчах и насочих вниманието си към тежестта. Изпуснах въздуха от гърдите си и я вдигнах. Повторих упражнението дванайсет пъти, преди да върна лоста на стойката.
	— Някакви нови проблеми? — попитах.
	— Не.
	— Мисля си, че довечера трябва да те поизпратим.
	— Не ми трябват бавачки — отсече Хенри. — От теб искам детективска работа и нищо повече. Открий кои са тези кратуни.
	— Кратуните само мътят водата — поклатих глава. — Бъдещият купувач е корпорация с пощенска кутия вместо адрес. Телефоните за контакти очевидно са фалшиви.
	— А адвокатът им?
	— Обадих му се. Не му се щеше да разговаряме.
	— Затвори ти телефона ли?
	— Цели два пъти.
	— Нали ти казах, че е боклук.
	— Като всеки адвокат — свих рамене аз.
	Зи се прехвърли на упражнения за трицепсите с 25-килограмови дъмбели. Отстрани изглеждаше лесно, поне и за мен. Вече не бях двайсетгодишният хлапак, разделил се наскоро с отбора по американски футбол. Бях издържал само две години в колежа „Хоули Крос“, преди да постъпя в армията. Никога не съм си падал по разни устати треньори, които непрекъснато командват.
	Заех мястото на Зи. Дългата му черна коса беше прибрана на конска опашка, широкото му лице плуваше в пот. На сивата му тениска имаше надпис РЕЗЕРВАТ „РОКИ БОЙ“, БОКС ЕЛДЪР, МОНТАНА.
	Случват ли се интересни неща в Бокс Елдър? — попитах.
	— Според теб защо останах в Бостън?
	— Заради изобилието от студентки, които копнеят да поправят стореното от предците им.
	— Тц.
	— Или защото си работил за някой разплут егоистичен гадняр и си потърсил духовно напътствие на дзен учител?
	— Топло — отвърна Зи.
	Половин час по-късно се срещнахме с Хенри в подземния гараж. Тази година карах тъмносин форд експлорър — доста удобен автомобил за човек с по-внушителни габарити. Потеглихме след бялата тойота камри на Хенри, която пое по „Атлантик“ и не след дълго потъна в тунела „Калахан“, осветен от отблясъците на луминесцентни лампи. Оттам излязохме на А1 покрай летище „Лоугън“, прекосихме Челси и излязохме на Ривиър Бийч. Радиото свиреше тихо. Бях намерил някаква станция, която излъчваше джаз. Соло на тромпет, изпълнявано от Арт Пепър. Покрай нас се нижеха мрачни триетажни сгради с олющени тухлени фасади, с магазини отдолу.
	— Имах приятел, който идваше на почивка в Челси — казах аз.
	— Майтап ли си правиш? — учуди се Зи.
	— Трябва да те запозная. Израснал е в Лоуел.
	Хенри живееше в построена през шейсетте години на миналия век сграда с вдъхновяващата архитектура на консервена кутия. Десететажна, с малки, издадени навън балкончета и широк портал, обърнат към океана. Името на сградата, изписано с калиграфски букви върху поставената отгоре табела, рекламираше гледката към океана: „Оушън Вю“. Паркирах на едно свободно място от другата страна на улицата, на метри от плажа. Вятърът нахлуваше през леко свалените странични стъкла и носеше със себе си миризмата на сол и грохота на прибоя.
	— А какъв е планът, ако мутрите отново се появят? — попита Зи.
	Да ги убедим да се откажат.
	— Докъде ще се простира убеждаването?
	— До юмруците. Никакви пищови. Освен ако те не посегнат към тях. Ще ги вземем, разбира се. За всеки случай. В подобни ситуации не бива да действаме първи. За това си има други, по-подходящи моменти.
	Зи бръкна под мишницата си и измъкна револвер 44-ти калибър. Отвори барабана да провери дали е пълен и пак го затвори. Голям пищов. Но и Зи беше голям мъж.
	Гледах как Хенри заключва колата си, мята сака през рамо и тръгва по бетонната пътека към главния вход на сградата. Предложих на Зи дъвка, но той отказа. Метнах една в устата си и насочих вниманието си към огледалото за обратно виждане. Изглеждах като истински пич с шапката на „Бруклин Доджърс“ и коженото пилотско яке. Завъртях копчето на радиото. Музиката се смеси с шепота на соления бриз.
	Вдигнах глава тъкмо навреме, за да зърна тримата юначаги, които заобиколиха Хенри на входа. Единият изрита сака от ръката му. Хенри реагира с прецизен ъперкът в носа и юначагата се просна на земята. После дребничкият ни приятел зае бойна стойка срещу останалите двама, които се готвеха да атакуват.
	— По седлата! — изкомандва Зи. — Наш ред е!


>	4

	Единият от мъжете притискаше носа си с длан. Между пръстите му шуртеше кръв. Браво на Хенри.
	— Ако пак ме доближиш, ще пострада и плювалникът ти! — каза той.
	Другите двама не го чуха. Вниманието им беше привлечено от експлоръра, който закова на няколко метра от портала, а Зи и моя милост изскочихме навън и шумно затръшнахме вратите след себе си. Образувахме две щастливи групички под сводестия портал. Всички мълчаха, без да помръдват. После Хенри направи крачка назад и леко свали гарда.
	— Хубава вечер — рече той.
	Единият от мъжете имаше матова кожа и беше масивен като противопожарен кран. Татуираният му врат беше по-голям от главата. Беше кривоглед, но си беше оставил тънки мустачки и козя брадичка, а късо подстриганата му черна коса беше сресана надолу, за да прикрие олисяването на челото. Другият беше чернокож с продълговато лице и рехава брада, а очите му имаха типичното мрачно изражение на закоравял пандизчия. Но не пропускаха нищо. Местеше поглед ту към мен, ту към Зи в очакване на някакъв сигнал за началото на играта. Третият, с разбития нос, беше най-високият. Беше по-стар, може би някъде на моите години. Имаше гъста кафява коса и лице на невестулка. И той си беше оставил козя брадичка, леко прошарена.
	Не ме изпускаше от поглед. Нямаше как да изглежда страшен с разбития си нос, който продължаваше да притиска с длан.
	— Няма ли да ни представиш. Хенри? — рекох аз.
	— Да, разбира се — кимна дребничкият ми приятел. — Това са Мо, Лари и Красавеца.
	— Радвам се да се запознаем, момчета — усмихнах се аз. — Особено с теб, Красавец. Много съм слушал за теб.
	— Върви да се шибаш — изръмжа Кривогледия и дебелият му врат потъна в яката на коженото яке.
	— Колко ви платиха за тая работа, момчета? — продължих аз. — Питам, защото според мен не си струва…
	— Майната ти.
	— Грубият език ме плаши — обади се Зи. — А теб?
	Пищовите бяха подръка. Както винаги. Но никой не посягаше към тях, защото всички бяха наясно, че сторят ли го, връщане назад няма. Стояхме на няколко крачки едни от други, скупчени под странен ъгъл. Трима на трима. Никой не се решаваше да направи първата крачка. Чувахме само грохота на прибоя и свистенето на вятъра. Прехвърлих тежестта си върху другия крак. Наскоро се бях сдобил с работни обувки „Ред Уингс“ със стоманени върхове. Точно за подобни случаи. Чувствах се добре с тях. Стабилен и непоклатим като скала. До мен Зи отпусна рамене и раздвижи схванатия си врат. На крачка от него, Хенри изстреля една храчка към ничията територия между двете групи.
	— Изчезвайте — казах аз. — И повече да не съм ви видял.
	Чернокожият беше висок почти колкото мен и по всичко личеше, че е прекарал много време в залата с тежести. Бицепсите му потрепваха като живи под черното дънково яке. Устните му се разтеглиха в крива усмивка и разкриха два златни зъба. Дланта му погали рядката брадичка.
	Що не вземем да ви видим сметката на всичките? — рече той. — На мен ни най-малко не ми дреме.
	— Изобщо не ми дреме — поправих го аз. — В обикновен разговор не бива да използваш толкова двойни отрицания.
	— Върви на майната си — рече той.
	— Точно така — отбелязах.
	— Значи така, а? — обади се Хенри и отново зае бойна стойка. — А какво ще кажеш да ти сплескам задника на главата?
	Кривогледия направи първия ход. Изкара ми въздуха с удар в гърдите и ме запрати към една от дебелите колони. Продължи със серия небрежни къси крошета в ребрата, които прекъснах с отмерен удар с глава, който го отхвърли назад. Зи вече беше поел грижата за чернокожия джентълмен. Силен десен прав попадна в слепоочието му. Кривогледия отново замахна и аз инстинктивно вдигнах ръце да се предпазя. Блокирах го и му нанесох втория удар. Третият беше замислен като десен прав, но в последния момент се превърна в кроше, а пространството под колоните беше достатъчно широко, за да направя хубаво завъртане на опорния си крак. От силния удар Кривогледия политна. Обърнах се към Зи, който беше стиснал своя човек за яката с дясната си ръка и го налагаше с лявата. Кривогледия възстанови равновесието си и опита нова атака. Краката ме сърбяха да изпробвам новите си обувки. Стоманеният връх на дясната потъна в пищяла му. Разнесе се звучно пропукваме. Противникът ми изгуби равновесие и се просна на цимента. Бликна кръв. Много кръв. Десният ми юмрук започна да отича, но дишането ми остана под контрол. Наведох се и издърпах автоматичен пистолет, 45-и калибър, от колана на Кривогледия. Зи се обърна да ме погледне. Черната коса почти покриваше очите му, а на лицето му грееше усмивка. Кракът му притискаше шията на чернокожия. Лицето на нещастника беше цялото одрано и разкървавено от удара в грапавия цимент.
	Зи се наведе и измъкна един глок от джоба на якето му.
	Човекът на Хенри беше успял да избяга, възползвайки се от суматохата.
	Белият анцуг на Хенри беше оплескан с кръв. Той наведе глава да се огледа и усмивката му се стопи.
	— Мамка му! Някой ще трябва да плати химическото чистене!
	— Имам едно страхотно предложение за вас, момчета — обадих се аз.
	— Майната ти! — изръмжа Кривогледия.
	В погледа на Зи се появи отвращение.
	— Тоя не може да се бие — рече той. — А и му липсват вербални умения.
	— Чуйте какво ви предлагам — продължих аз. — Казвате кой ви е наел и няма да викам полиция.
	— Вие ни нападнахте, мамка му — изпъшка Кривогледия. Беше се свил на кълбо и държеше наранения си пищял.
	Чернокожият се надигна да ни погледне, после затвори очи. И не прие офертата ми.
	— Е, добре — казах, измъкнах джиесема си и набрах 911. Измърморих набързо адреса и затворих.
	— Добре де, става — рече Кривогледия. — Зарежи тая работа.
	— Означава ли това, че си готов да ни сътрудничиш?
	— Не викай ченгетата, защото съм под гаранция.
	— Може би трябва да си потърсиш друга работа — каза Зи.
	— И да не се биеш като мадама — добави Хенри.
	— Това също.
	— Майната ви и на двамата — изръмжа Кривогледия.
	— Внимавай, защото кръвта ти цапа новите ми обувки — предупредих го аз.
	Кривогледия бавно се изправи. Поглеждаше ту мен, ту Зи. Приятелят ми продължаваше да притиска шията на чернокожия с подметката си.
	— Пусни го — рече Кривогледия. — И ни върнете шибаните пищови.
	— Име?
	— Исус Христос.
	— Съмнявам се — поклатих глава аз.
	— Искам си шибания пищов!
	— Не става — рекох. — Разполагаш с две секунди да изпееш името. В противен случай ще се видим на повторното ти изправяне пред съда.
	— Не знам името й.
	— Името й?
	— Да. Жена е. Готино тяло и големи ципи.
	— Охо — рече Зи.
	— Трябваше тя да дойде вместо вас — каза Хенри. — Със сигурност щеше да има по-добри шансове.
	— Просто ми предложиха работа — продължи Кривогледия. — Братовчед ми каза да отида да се срещна с мадамата в квартал „Фенуей“. В китайския ресторант. Нали знаеш кафе „Хонконг“?
	— Името й?
	— Не си го спомням. Бях прекалено зает да й зяпам балкона и да броя кинтите.
	— Как поддържате връзка?
	— Написа си джиесема на една салфетка. Предупреди ме да звъня само в краен случай.
	Зи се усмихна и поклати глава. После помогна на окървавения мъж да се изправи и приглади с длани раменете на дънковото му яке, сякаш беше шивач. Аз се наведох и измъкнах портфейла от задния джоб на Кривогледия. Подадох му го и зачаках. Той се поколеба за момент, после извади една сгъната салфетка и ми я подаде. Прочетох написаното и я прибрах в джоба си.
	— Беше ми приятно да работя с вас, момчета — рекох.
	Двамата се обърнаха и закуцукаха с мрачни физиономии към очукан шевролет седан, прояден от ръжда. Предното му стъкло беше спукано, а откаченото му гърне започна да се влачи по асфалта, вдигайки купища искри. Миг по-късно таратайката зави на юг по крайбрежния булевард и изчезна в мрака.
	— Сега наистина ги ядоса — каза Хенри. — Онзи, който ги е наел, едва ли вече ще си губи времето с такива аматьори.
	Аз само повдигнах рамене. Зи се ухили и ме погледна с очакване.


>	5

	— Просто й се обади, така ли? — попита Зи.
	— Аха.
	— И тя ще дойде?
	— Аха.
	Затръшнахме вратите на експлоръра и се насочихме към кафе „Хонконг“, залепено за хотел „Хо-Джо“. Напуканият асфалт проблясваше под светлината на уличните лампи.
	— Предполагам, че не можем да изчакаме, защото ще ни атакува, нали?
	— Мястото на срещата е китайски ресторант, а аз съм гладен — отвърнах. — Освен това обичам китайска храна.
	— И няма значение, че жената има хубаво тяло и големи гърди?
	— В момента имам очи само за една ледена „Циндао“.
	— Аз ще седна на бара — обяви Зи и се насочи към ресторанта.
	Представих си порция свинско с яйца и гъби му-шу, ребърца и пролетно рулце. Нямаше смисъл да се лакомя. Сервитьорът светкавично ми донесе една ледена бира. На бара Зи надигна абсолютно същата бутилка и леко кимна.
	Докато отпивах, продължавах да наблюдавам обстановката в очакване да зърна едрогърдата красавица. Това беше важно, въпреки че никоя жена не можеше да се сравнява със Сюзан Силвърман. Зад гърба си имах многогодишен опит следствена работа и се бях сдобил с набито око. Разбира се, нямаше как да съм сигурен, че дамата изобщо ще се появи. Може би Кривогледия вече я беше информирал за инцидента под колоните. Това обаче не беше много вероятно, защото щеше да му се наложи да обяснява как точно са ги пребили. По-добре беше да се държи така, сякаш нищо не се беше случило, понеже нямаше да е добре за бизнеса му.
	Захванах се с ребърцата, без да изпускам от поглед входа на заведението. От мястото си до витрината виждах големия, все още покрит басейн, който очакваше началото на летния сезон. Отвъд него имаше висока бетонна стена, над която светеха прожекторите на „Фенуей“, въпреки че тази седмица „Сокс“ гостуваха на друг бейзболен тим. Отново валеше и дъждовните капки образуваха добре видим ореол около ярките лампи, придавайки приказен вид на целия стадион.
	С бутилка студена бира в едната ръка и топло рулце в другата, животът изглеждаше прекрасен. Но Зи имаше отегчен вид.
	Час и половина след обаждането ми в кафе „Хонконг“ влезе една наистина впечатляваща жена.
	Впрегнах всичките си детективски способности, за да проуча тялото й и да разбера дали отговаря на описанието. Зи я наблюдаваше от бара с леко повдигнати вежди. Тя беше от онези жени, които очакват мъжете да ги зяпат с отворена уста.
	Беше висока някъде към метър и осемдесет на токчета, с елегантно подстригана кестенява коса и големи тъмни очи. Имаше чипо носле, добре очертани скули и голяма чувствена уста, покрита с дебел пласт ярко червило. Фигурата й беше на дама, която редовно се занимава с фитнес и вдига тежести. Може би се беше пробвала и със „Зумба“.
	Роклята й стигаше малко над коленете. Беше черна, свободно падаща около тялото, с дълбоко деколте. Изучавайки краката й, стигнах до заключението, че ботушите й струват повече от месечния ми наем.
	Станах и отидох при нея.
	— Познавам ли ви? — попита тя с едва доловим английски акцент, който не бях усетил по телефона.
	Казах й името на Кривогледия и обясних, че не е успял да дойде.
	— Защо?
	— Довечера ще участва в среща на „Възрастни помагат на деца“.
	Погледът й се плъзна по тялото ми. Открито и безцеремонно.
	— Изглеждаш ми по-печен от него — констатира тя.
	— Още нищо не си видяла — влязох в тон аз. — На гърдите ми е татуирана танцьорка от остров Бали.
	Тя не се усмихна, но въпреки това я поканих с жест да седне на масата ми. Сервитьорът вече я беше разчистил, оставяйки сметката и две курабийки с късметчета в малка чинийка. Не след дълго се появи отново и попита дали дамата има нужда от меню. Тя отказа. Отклони и предложението му за коктейл.
	Отблизо изглеждаше по-възрастна, отколкото бях предположил. Което не беше лошо. Беше на четирийсет и няколко, със стегната фигура и ситни бръчици около очите и устата, явно обичаше да се смее. Носеше големи диамантени обеци и безупречен грим, ухаеше на скъп парфюм.
	— Е? — усмихна се тя.
	— Какво „е“?
	— Кое е толкова спешно?
	— Ами хората в сградата ни създават проблеми.
	— На вас, но не и на нас.
	— Не щат да се оттеглят.
	Казах „не щат“ вместо „не искат“, вероятно за да подсиля впечатлението за селяндур от Юга. Освен това диалектът вървеше добре със счупения нос и ирландския ми произход.
	— Това си с ваша грижа — отвърна тя и погледна вътрешната част на китката си, където проблясваше обърнат наопаки златен часовник.
	— Много ви се ще да придобиете този имот, а? — казах. — Защо не опитате някъде другаде, където ще стане по-лесно?
	— Не ви плащам да разсъждавате — отсече тя. Брадичката й леко увисна, очите й гледаха твърдо.
	— Тези хора имат приятели — рекох. — Може да стане напечено.
	— Колко напечено?
	— Някой може да пострада.
	Тя заби поглед в мен и кръстоса крак върху крак. Аз проследих движението, а тя забеляза, че я зяпам. Прехапа устни, очите й леко се разшириха.
	— Давам ти срок до края на седмицата.
	— Шефът е някоя дървена глава, който не умее нищо друго, освен да гони топката, нали?
	Стадионът зад гърба й продължаваше да сияе под мрежата на дъжда.
	— Аз съм шефът — отвърна тя и се изправи. — Ако направиш опит да ме проследиш или да ми създаваш неприятности…
	— Значи няма да станем приятели, а?
	— Едва ли.
	Усмихнах се и свих рамене.
	Тя поклати глава и облече тънкия стилен шлифер, който беше прехвърлила през лакътя си. Беше в тон с ботушите й. Отметна косата си над яката и пристегна колана в кръста. Токчетата й ритмично затракаха по плочките. Без да каже нито дума, Зи остави някаква банкнота на бара и я последва на паркинга.
	Аз платих сметката, пуснах в джоба си двете курабийки и излязох на дъжда. Вдигнах яката на якето си и поех нагоре по „Бойлстън“ в посока „Комънуелт“. Подгонени от дъжда, дребните розови и червени цветчета на магнолиите се сипеха под светлината на уличните лампи.
	Реших, че е най-добре да оставя момчето да си свърши работата.


>	6

	Въпреки че сам си бях началник, обичах да отивам в офиса си рано. Харесваше ми да се закачам с мацките от дизайнерското студио от другата страна на коридора, а след това да заредя машината с прясно кафе и да я слушам как бълбука върху шкафа за документи, докато преравям пощата за евентуален чек, пъхнат под вратата. Тази сутрин ме придружаваше и Пърл, която се сви на канапето, изпусна тежка въздишка и потъна в кучешките си сънища. Аз останах да погледам поредния пролетен дъжд, който се сипеше зад прозореца. По стъклото криволичеха тънки вадички, а самият прозорец гледаше към Бъркли стрийт. Седнах зад бюрото и започнах да правя списък на предстоящите телефонни разтвори в бележник с жълти листа, каквито употребяваха адвокатите. От компютъра долиташе сладкият глас на Ела.
	Зи влезе и се тръшна на стола за посетители в момента, в който посягах към слушалката. Пърл наостри уши и вдигна глава, но после, разпознала Зи, изпусна още една дълбока въздишка и се върна към сутрешната си дрямка.
	Оставих слушалката и задрасках първото име в списъка си.
	— Притесни ли се? — попита Зи.
	— Получих съобщението ти, но по едно време започнах да си мисля, че тази мадама те е взела в плен.
	— Не бих имал нищо против — отвърна Зи, изправи се и свали черното си кожено яке. Отиде да го закачи зад вратата до моето, а след това напълни две големи чаши с горещо кафе и плъзна едната по бюрото към мен.
	— Обикновено Хоук носи и понички.
	— Обещах на Хенри, че ще ги намалиш.
	— Нима сме пропуснали лекциите по дискретност в нашия бизнес?
	Зи сви рамене. С малко повече практика като нищо можеше да постигне моята артистичност.
	— Е? — погледнах го аз.
	— „Четири сезона“.
	— Проследил си я чак до хотела? — учудих се аз. — Как оцеля, за бога?
	— Оставих колата на пиколото, както ми нареди. Между другото, това ми струваше двайсет кинта.
	— Добави ги към разходите.
	— Настаних се удобно във фоайето — рече Зи, кръстоса ръце пред гърдите си и изправи гръб. — Тя размени няколко думи с мъжа на рецепцията, а след това взе асансьора. Последвах я до нейния етаж, но като стигнах горе, поех по другия коридор.
	— Тя не слезе ли повече?
	— Не.
	— Успя ли да научиш номера на стаята й?
	— Това с какво ще ни помогне?
	— Може да решиш да използваш опита на прадедите си и да проследиш стъпките от ботушите й върху килима.
	Зи мълчеше и ме зяпаше над ръба на чашата си. После отпи една глътка и я остави на бюрото.
	— Разполагаме ли с име? — попитах.
	— Изпих една бира на бара.
	— В „Бристъл Лаундж“?
	— Да, в „Бристъл Лаундж“.
	— Добро място да изпие човек една бира.
	Кимнах. Пърл скочи от дивана, изприпка при мен и положи глава в скута ми. В жълтите й очи се четеше копнеж. Не беше нужно да мога да разговарям с кучета, за да се досетя, че се нуждае от разходка в градската градина. Там можеше да души цветята и да гони катеричките. Потупах я по главата и изчаках Зи да свърши.
	— Престорих се, че съм гост на хотела, но в сметката посочих стаята на мадамата поде отново той. — Наложи се да дам двайсетачка на келнера, за да се навие.
	— Бостън е скъп град за галошите, които се правят на детективи — кимнах.
	— В момента, в който копелето прибра кинтите, аз го попитах дали стаята е на моето име или на името на шефа ми.
	— И какво ти каза той?
	— Името на гостенката.
	— Умно.
	— Как мислиш че хората от племето кри са спечелили битката при Кът Найф?
	— И аз това се чудех.
	— Джей Фрейзър.
	Джей Фрейзър, значи.
	Качих новите си „Ред Уингс“ на ръба на бюрото и веднага забелязах няколкото пресни драскотини по тях. Пилотското ми яке и шапката на „Доджърс“ бяха окачени до якето на Зи. Почесах Пърл зад ушите. Тя разтърси глава и нашийникът й издрънча. Сведох поглед към жълтия бележник пред себе си и замислено почуках с писалката си по него.
	— Е, добре — рекох. — Все пак сме едно стъпало по-нагоре по хранителната верига.
	— Не е зле да разберем коя е Джей Фрейзър.
	— Записа ли номера на колата й?
	— Не, защото по всичко личеше, че е кола под наем. Плъзнах отворената си длан по плота и прибрах смачканото листче, което Зи постави на бюрото.
	— Така правят детективите — рекох. — Гледай и се учи. След това вдигнах слушалката.


>	7

	Общо взето, нямах отношение към компютрите. Използвах ги само когато се налагаше да напиша някой доклад, да изчисля мизерните си приходи или като импровизиран джубокс. Не пишех имейли, не сърфирах в интернет, не ползвах Фейсбук. Електронните съобщения се архивираха автоматично, но аз предпочитах да обсъждам личните неща на четири очи или по телефона. Имаше случаи, в които телефонното обаждане бе по-бързо и вършеше по-добра работа и от компютъра. И тъй, още преди да допия първата си чаша кафе, вече разполагах със сведения за беемвето на Джей Фрейзър, което се оказа собственост на някаква корпорация в Масачузетс, наречена „Енволв Дивелъпмънт“. Две обаждания бяха достатъчни.
	— Аха — казах.
	— Открил си следа ли? — попита Зи.
	Беше се настанил на канапето в компанията на Пърл.
	— Нещо по-добро — отвърнах. — Улика.
	— Знаем кой притиска Хенри, така ли?
	— Нещо такова.
	— И тогава какво правим?
	— Трябва още малко да помисля.
	Станах и отидох да си взема якето и бейзболната шапка. После подхвърлих якето на Зи и свалих каишката на Пърл от закачалката.
	— Когато зациклиш, изведи кучето си на разходка.
	— Под кой номер е този съвет за борба с престъпността?
	— Да речем, трийсет и седми.
	Поехме нагоре по „Бойлстън“ в посока „Арлингтън“. Вървяхме по тротоара, който стигаше до портала от ковано желязо на градската градина. Оранжевите и кървавочервени чашки на лалетата бяха натежали от лениви дъждовни капчици. Вятърът клатеше голите клони на върбите, патици плуваха безцелно в лагуната и под моста. Пъхнах едната си ръка в джоба на якето, а с другата придърпах козирката на бейзболната си шапка. Пърл зърна някаква катерица и дръпна силно каишката. Но животинчето не й обърна никакво внимание, заето със случайно изтървана пуканка.
	— Пускаш ли я някога без каишка? — попита Зи.
	— Не, защото това означава да настъпи хаос.
	Закрачихме по алеите на изток. Небостъргачите на Финансовия квартал се издигаха далече над парка и Тремънт стрийт. Прекосихме реката и навлязохме в парка. Златното кубе на кметството блестеше на върха на Бийкън Хил, а светлините на града около „Бойлстън“ изглеждаха леко размазани от дъжда.
	— И тъй, Джей Фрейзър работи за компания на име „Енволв“ започнах аз. — Сега трябва да разберем защо въпросната компания проявява толкова голям интерес към закупуването на сградата.
	— Аз съм готов да насоча цялото си внимание към проучването на госпожица Фрейзър — обяви Зи.
	— Нима вече забравихме, че тя изпрати три горили да пребият милия Хенри Чимоли?
	— Не сме — поклати глава Зи. — Откога Хенри стана „мил“?
	— Още от хиляда деветстотин седемдесет и четвърта година — отвърнах аз. — Някой би трябвало да напише стихотворение за него.
	— Искаш ли да поровя в полицейските доклади?
	— Не, ще се ограничиш с госпожица Фрейзър. Докладите ще поема аз. Разделяй и владей.
	— А ако забележи, че я следя?
	— Ти си индианец — отвърнах. — Ще бъдеш тих и ще се прокрадваш незабележимо.
	— Ще гледам да го запомня.
	— Не е зле да разбереш в каква компания се движи — добавих аз. — А за Хенри бъди спокоен. Онези мутри са достатъчно обезкуражени, за да продължат да го безпокоят.
	Може би ще изпратят други, по-добри.
	— Не могат да бъдат по-добри от нас.
	— Какво ще кажеш за Хоук и Вини?
	— Разбира се — казах. — Но те са в нашия отбор.
	— Това звучи успокоително — рече с лека въздишка Зи. — Не бих искал да се изправя срещу Хоук.
	— Веднъж го сторих — признах си аз. — Беше много отдавна, но още помня последствията.
	— Какво ще направим, след като разберем защо тази компания иска сградата, в която живее Хенри?
	— Ще попитаме него. Той трябва да реши какъв да бъде следващият ход. Но според мен той не иска да продава, а само да го оставят на мира.
	— Можем да бъдем буфер.
	— Аха.
	— Мислиш ли, че нежеланието му да продава е свързано с жената, с която е живял?
	— Да.
	— Пред мен никога не я е споменавал.
	Кимнах. Пърл напрегнато пъхтеше и драскаше с нокти по асфалта. Наблизо се разхождаха гълъби. Отпуснах й повода. Тя направи няколко крачки и се закова в перфектна ловна стойка.
	— Какво куче! — гордо се усмихнах аз.
	После направих пистолет с палеца и показалеца си, изчаках да привлека вниманието й и казах: „Бум!“.


>	8

	След две чаши кафе и сандвич с риба научих всичко, което интернет можеше да ми каже за „Енволв Дивелъпмънт“. Компанията притежаваше много недвижими имоти в града, търговски център в Устър, хотел в Лексингтън и две жилищни сгради в Ривиър. Свързваха името й с редица корпоративни изяви на филантропия, тук-там се споменаваха строителството и покупката на нови имоти. Неотдавнашен материал в „Глоуб“ я обвиняваше за огромната дупка до престаналия да действа универсален магазин „Мазето на Файлийн“ в сърцето на Финансовия квартал. Имена не се споменаваха, но имаше няколко остри критики от страна на Бостънския общински съвет, който беше наложил и солени глоби.
	Позвъних в Отдела за връзки с обществеността и помолих да ме свържат с Джей Фрейзър. Жизнерадостен женски глас ме осведоми, че в компанията няма служител с такова име. Попитах дали е сигурна, а тя все така жизнерадостно ми потвърди. Като истински топ следовател влязох в Гугъл и въведох името заедно с това на „Енволв“. Нищо. Това ме принуди да изчета по-внимателно материалите с надеждата да открия нещо полезно.
	При повторния прочит забелязах информация от един стар приятел, когото отдавна не бях виждал. Набрах номера на Уейн Косгроув и го поканих да пийнем по нещо. Уейн рядко отказваше подобни покани.
	— Още ли имаш навик да се отбиваш в „Риц“? — попита той с едва доловим южняшки акцент.
	— Мога да отскоча с колата до „Дорчестър“.
	— Не — отказа Уейн. — По-добре аз да дойда. „Риц“ ми звучи като добър завършек на дъждовния ден.
	Час по-късно той се появи в стария бар на „Риц“ и се присъедини към мен на малка масичка с изглед към градската градина. Харесвах това място, защото тук се предлагаха най-хубавите ядки, а освен това беше само на две крачки от дома ми. Станах и стиснах ръката му. Беше си пуснал брада и дълга коса от последната ни среща. И двете бяха леко прошарени, но подхождаха на протърканото кафяво сако и карираната риза. Носеше островърхи обувки на бос крак, което му придаваше вид на преподавател по социология в Харвард.
	— Радвам се, че си запазил работата си — рекох.
	— О, пак съм в играта — отвърна той. — След доста дълъг период зад бюрото.
	— Кое ти хареса повече?
	— Не бих казал, че ще ми липсват следобедните редакционни срещи.
	— По време на които събираш материал за дописките си и пиеш по някой и друг коктейл със стари приятели — уточних аз.
	— Къде се изгуби, Спенсър? — смени темата той. — Предполагам, че търсиш нещо, защото се обаждаш само в такива случаи.
	— Обиждаш ме, Уейн.
	— Стига глупости, поръчай ми един бърбън. Така ще ти излезе най-евтино.
	— Като Уилям Фокнър, а?
	— Човек не трябва да прекалява с пиячката, преди да е навършил петдесет, но е адски тъпо, ако не го прави.
	— Той ли го е казал?
	— Нищо чудно.
	При нас дойде възрастен азиатец с очила с огромен диоптър и безупречна сервитьорска униформа. Поръчах две големи „Блантънс“. И две отделни чаши вода с бучки лед.
	— Там й е мястото на водата.
	Уейн седна на свободния стол до мен и насочи поглед към колите по „Арлингтън“, които разплискваха калната вода от канавките. По тротоара мъже и жени с делови вид бързаха към някой от множеството барове и ресторанти в центъра на града, за да свалят напрежението от работния ден. Повечето бяха облечени с елегантни палта и държаха чадъри в ръце.
	Бърбънът пристигна. Мълчаливо отпихме по глътка. Старият „Риц“ наистина беше отлично място за питие в късния следобед. Тук имаше удобни кожени кресла и картини с английски ловни сцени по стените, а когато станеше студено, палеха и камината. Макар че отдавна беше собственост на голяма хотелска верига, „Риц“ винаги щеше да си остане „Риц“ — място, което много повече прилича на салон в старо имение, отколкото на хотелски бар. Чукнах се с Уейн и отпих още една глътка. Неговата чаша вече беше празна.
	— Как е Сюзан? — попита той.
	— Този семестър чете лекции в Университета на Северна Каролина.
	— Как го приемаш?
	— Ами нормално. Пречи малко на редовния секс.
	— Имаш предвид телефонния секс? — ухили се Уейн.
	— Да бе. Непрекъснато се оплитам в проклетия шнур.
	Направих знак на келнера да донесе още едно питие за Уейн.
	— Казвай какво те интересува — рече той.
	— Освен великата загадка за всекидневието на обикновения човек?
	— Аха.
	— Писал си материал за една компания за недвижими имоти на име „Енволв“.
	— Откакто намаля тиражът, покривам по малко от всичко.
	— Значи си запознат с „Енволв“?
	— Възможно е — сви рамене Уейн. Те всички носят глупави имена.
	— Тези специално са имали проблеми с дупката в съседство с „Мазето на Файлийн“.
	— Аха, сещам се.
	— Случайно да знаеш защо проявяват интерес към една порутена сграда в Ривиър?
	Уейн сви рамене, наведе се напред и се замисли.
	— Може би няма връзка, но…
	— Продължавай.
	— Ти четеш ли вестници, Спенсър?
	— О, да. Главно „Арло и Джанис“, а понякога и „Дунсбъри“.
	— Е, ако си беше направил труда да четеш и нещо друго, освен хумористичните издания, може би щеше да знаеш, че съвсем наскоро беше приет закон, който разреши разкриването на казина на територията на нашия любим Масачузетс.
	— Това ми се струва познато!
	— Три лиценза чакат да бъдат спечелени уточни Уейн и отпи глътка уиски. — Единият в Западен Масачузетс, другият в южния край на щата, за да покрие нуждите на племето вампаноаг, и третият тук, съвсем близо до града. Това ще бъде най-голямото казино, което без съмнение ще привлече сериозните играчи.
	— Това ли се случва според теб?
	— Тези много ли се натискат да купят въпросния имот?
	— Достатъчно, за да използват мутри при убеждаването на собствениците.
	— Надушвам, че става въпрос за терена на бъдещото казино.
	— Кон са тези мутри?
	— По всяка вероятност „Енволв“ е само компанията купувач. Никоя от големите фирми не би участвала със собственото си име. Защото тогава цените ще хвръкнат до небето.
	— А кои са играчите?
	— Най-сериозните са хората на Рик Уайнбърг.
	— Защо това име ми звучи познато?
	— Ходил ли си във Вегас?
	Кимнах.
	— Е, той държи половината град. Преди време баща му беше главният организатор на нелегално бинго във Филаделфия. От години работи за отварянето на казина в Масачузетс. Това им е работата на фирмите за хазарт — да притискат законодателите, да харчат милиони за лобиране с надеждата, че при промяна на законите ще получат съответните лицензи. Купуването на земи в Ривиър е важна стъпка в тази посока.
	— А как точно си осигуряват лицензите?
	— Създава се четиричленна комисия, в която влизат губернаторът, щатският секретар и председателят на Камарата. Когато се съберат на заседание…
	— Което те не правят…
	— Рано или късно ще го направят. И тогава ще изберат четвъртия член, а след това ще открият процедурите по раздаване на лицензите.
	Отново кимнах.
	— Къде е това място? — попита Уейн.
	Обясних му.
	— Звучи ми като парченце от пъзела, което съвпада точно с някогашната писта за кучешки надбягвания „Уандърленд“. — Пръстът му се плъзна по ръба на чашата и той поклати глава. — Това е само слух, но за мен е напълно достоверен.
	— Кой е собственикът на тази писта?
	— Не съм сигурен, но мога да звънна тук-там.
	— Аз пък ще проуча Уайнбърг.
	— Той не е единственият кандидат — предупреди ме Уейн. — Най-сериозната му конкуренция е Харви Роуз, местният фаворит. В момента изкупува парцели в района на „Съфък Даунс“.
	— Разкажи ми за него.
	— Бивш преподавател в Харвард с докторат от Масачузетския технологичен институт. Но съвсем не е Джо Броз, ако това имаш предвид.
	— Бог да го прости.
	— Когато обаче нещата опрат до пари и власт, правилата отпадат — добави Уейн и изгълта още един пръст бърбън. — Уайнбърг, Роуз и неколцина големи играчи започнаха страшна битка след приемането на закона за хазарта. Не бих се учудил, ако Уайнбърг се опита да включи старата писта за кучешки надбягвания в своята оферта. Много хора от бранша са на мнение, че в „Съфък Даунс“ може да се случи абсолютно всичко. Освен че има станция на метрото, районът разполага с достатъчно земя. А и е съвсем близо до летището и центъра на града. Съвсем спокойно може да се превърне и в хиподрум.
	— Какво мислиш за всичко това?
	Уейн повдигна рамене.
	— Някои казват, че може да привлече големи инвестиции, повече работни места, повече туристи. Сериозна инжекция за закъсалата икономика.
	— Не усещам ли нотка на песимизъм в тона ти?
	— Усещаш нотка на реализъм — поклати глава Уейн. — Не искам да знам защо проявяваш интерес, но си пази гърба.
	— От харвардския професор на име Роуз?
	— Какво не ти стана ясно от факта, че някой притежава половината Вегас? — попита Уейн и отпи голяма глътка бърбън. — Лично аз не пиша некролози, дори и за старите си приятели.
	— Мафията, значи?
	— Уайнбърг се радва на подобна репутация, Роуз не чак толкова. Той е майстор на комбинациите с числа. В смисъл че ако не беше президент на фирма за хазарт, положително щеше да работи за „Жилет“ или „Кепитъл Уан“. Освен ако не реши да се върне към преподавателската дейност в Харвард.
	— Защо изобщо работи за някакво казино?
	— Защото казиното е печатница за пари — отвърна с усмивка Уейн, довърши бърбъна в чашата и се изправи.
	— Добре е да познавам вестникарски плъх като теб — признах аз. — Никога не бих разкрил тези неща с помощта на компютър.
	— Останахме много малко. Технологиите не могат да заменят живия човек.
	— Но въпреки това ще се радвам да ме държиш в течение — рекох.
	Сервитьорът попита дали желаем по още едно. Отказахме и той ни донесе сметката в красива кожена обложка.
	— Ето затова те харесвам, Спенсър — рече Уейн. — Ти си най-изтънченият бандит, когото някога съм срещал.


>	9

	Преди срещата с Уейн бях започнал да си приготвям голяма телешка плешка с кълцан морков, пащърнак и лук, която поръсих с морска сол, черен пипер, кориандър и сос „Устър“ и сложих в чугунена тенджера. Добавих кутия доматено пюре, примесено с натрошен пилешки бульон, пъхнах тенджерата във фурната на 350 градуса и нагласих таймера. Когато се прибрах, в апартамента ми се носеше божествен аромат. Сложих в плейъра един албум на Дюк Елингтън и се заех да си правя конфитюр от червени домати. Очаквах да върви добре със соленки и парче бял чедър отгоре.
	Над Марлборо стрийт се спускаше прелестен здрач. Щракнах капачката на бутилка „Сам Адамс“ от разновидността „Алпийска пролет“, открехнах прозореца и загледах жълтеникавите отражения на уличните лампи върху мокрия тротоар.
	Нарязах соленките на дъската и ги сложих да се пекат върху намаслена хартия.
	Почувствах се толкова преуморен, че си отворих още една „Сам Адамс“ и звъннах на Сюзан, която вдигна чак на четвъртото позвъняване.
	— Бях под душа — обясни тя.
	— Телефонът ти има ли камера?
	— Само за това мислиш!
	— Добре, де — отстъпих. — Исках само да ти се похваля, че апартаментът ми ухае като Шангри-Ла.
	— Аз пък бях решила, че си в моя апартамент и зяпаш похотливо някоя от снимките ми.
	— Може ли да те поздравя с „Муун Ривър“?
	— Остави Анди Уилямс да почива в мир — уморено въздъхна тя. — Току-що приключих с една много дълга лекция.
	Аз изтананиках няколко такта от песента, отпих глътка бира и отново погледнах уличните лампи. Зърнах двойка влюбени, хванати за ръце. И двамата се усмихваха, без да говорят. Очевидно бяха доволни от живота.
	— На каква тема беше днешната лекция?
	— „Функционално прегрупиране и други иновативни методи за разрешаване на конфликти“.
	— Ако искаш, мога да взема първия самолет, за да говоря по нея като експерт.
	— Пребиването на поредния нещастник все още не се признава за иновативен подход.
	— Значи някой трябва да се заеме с ново, по-задълбочено изследване — рекох. — А какво ще кажеш за заплахите?
	— С това ли се занимаваш в момента?
	— Хенри Чимоли ме помоли за услуга.
	— Хенри Чимоли никога не моли за каквото и да било.
	Отпих още една глътка и проверих таймера на фурната. Пърл душеше около печката и изглеждаше недоволна от факта, че не обръщам достатъчно внимание на соленките.
	— Всъщност той не пропусна да го подчертае.
	— Надявам се, че няма да ви кара с Хоук да смажете с грес уредите във фитнес клуба.
	— Не. Просто ме помоли да използвам собствената си изпитана в годините система за разрешаване на конфликти.
	— Какъв е конфликтът?
	Сюзан звучеше така, сякаш се намираше на хиляди мили от мен. Гласът й никога не беше достатъчен, за да замести аромата, докосването и присъствието на жената от плът и кръв. Въздъхнах и й разказах за конфликта.
	— Няма място за разумни преговори, а?
	— Няма.
	— А ако тези хора предложат повече пари?
	— Това зависи от Хенри.
	— Кои всъщност са те?
	— Почти стигнах до заключението, че искат апартамента на Хенри като част от сделка да съборят сградата и на нейно място да построят голямо лъскаво казино.
	— Мислех, че това все още е само проект.
	— Вече не е. Патиците са подредени за отстрелване.
	— Горките патици. Какво мислиш да направиш?
	— Преди всичко да не позволя на никого да притиска Хенри.
	— Това може да се проточи цял живот. А и Хенри едва ли ще бъде доволен.
	— Вярно. Ще му се отрази на самочувствието.
	— Защо просто не повикаш Куърк или не помолиш фирмата на Рита да заведе гражданско дело?
	— Защото това ще се отрази на _моето_ самочувствие.
	— Тогава информирай прокуратурата.
	— Предпочитам да се оправя сам рекох. — Мисля, че участниците в играта вече са достатъчно обезкуражени. Сега е ред на директни преговори с поръчителите.
	— А ако се върнат и отново започнат да притискат Хенри?
	— Ще ги обезкуража допълнително.
	— Сам-самичък? — учуди се Сюзан.
	Пърл престана да души и умолително ме погледна с жълтите си очи. Явно имаше шесто чувство относно готовите соленки.
	— Не — рекох. — Използвам случая за практическо обучение на своя помощник индианец.
	— Това вече е нещо.
	— Така е.
	— Как се справя той?
	— Твърд като скала и много изобретателен. Става все по-добър при вземането на самостоятелни решения. Не чака да чуе какво ще му кажа.
	— Браво.
	— Освен това продължава да тренира с Хенри. Ако не беше леко забавеното му ляво кроше, като нищо можеше да вкара в болница половината Бостън.
	— Това можеш ли да го използваш като препоръка за работа?
	— Аха.
	— А пиенето?
	— Не е спрял, но го държи под контрол.
	— Като теб.
	— Да, като мен.
	— Подготовката на Зи има ли нещо общо с комплекса ти за „самотен рейнджър“?
	— Наричаш това комплекс?
	— А може би е психично отклонение?
	— Такова е.
	— И аз мисля така.
	— Беше ми приятно да си побъбрим за вълнуващите събития от миналата година — рекох. — Защо не звъннеш по-късно да проведем разговор като възрастни хора?
	— Може и да звънна.
	— Мисля, че соленките ми ще изгорят — обявих аз.
	— Толкова зле ли са нещата? — пожела да узнае тя.
	— Дори нямаш представа.


>	10

	На следващата сутрин подкарах колата към Ривиър и двайсет минути по-късно паркирах на едно свободно място край брега да изчакам бялата тойота на Хенри. Включих спортния канал и на фона на грохота на вълните изслушах интервютата на играчите след дербито с „Янките“. Не бях оптимист за сезона въпреки включването на Ейдриън Гонзалес в последните мачове. Помислих дали да не звънна на Мати Съливан, но тя най-вероятно щеше да отсече, че всичко е било загуба на време.
	Изядох два царевични мъфина, които полях с голяма чаша кафе. Въртях копчето и търсех подходяща за храносмилането музика. Не намерих такава и изключих радиото, а миг по-късно колата на Хенри изскочи от подземния паркинг. Смачках хартиения плик и потеглих след тойотата.
	Сюзан беше права. Хенри нямаше да одобри присъствието на бавачка. За него нещата бяха приключили. Имаше конфликт, после спречкване, след това победа и край. Но опитът ми показваше, че алчните хора рядко спазват правилата на почтеността. В случая бяха изпратили тройка горили да счупят колената на един прекрасен, но вече застаряващ мъж. Продължих да следвам Хенри, който изчезна в тунела към центъра на града. Карах след него и когато пое към брега, а след това паркирах пред аквариума и изчаках цели десет минути, преди да грабна сака си и да се насоча към входа на фитнес клуб „Харбър“.
	— Защо се забави толкова? — попита Хенри, без да отделя очи от пълна жена на средна възраст с лента на главата, която вдигаше тежести.
	— Подбирах цветовете на бельото си отвърнах.
	— Глупости отсече той. — Видях те на паркинга. Тъпчеше се с поредната поничка.
	— Беше царевичен мъфин.
	— Колко излапа?
	— Един.
	— Откога ядеш само по един?
	Свих рамене. Жената приключи серията упражнения с активната помощ на Хенри, отдръпна се от уреда, попи потта от лицето си с носна кърпа и го нарече звяр. Аз се ухилих и беззвучно раздвижих устни да повторя думичката.
	Изправен зад нея, Хенри забеляза упражнението ми и поклати глава, оформяйки едно също толкова беззвучно „майната ти“.
	Обух чифт шорти и тениска, която беше загубила цвета си от употреба. Влязох в боксовата зала и започнах да бинтовам ръцете си, а след това направих няколко финта пред огледалото. Изкарах така цял рунд, после грабнах коженото въженце за скачане и приятно изненадах себе си с няколко добре изпълнени трика. По кожата ми изби пот, чувствах приятна топлина в тялото си. Сложих чифт половинкилограмови ръкавици и започнах да обработвам големия чувал. Хенри се изправи на прага, кръстоса ръце пред гърдите си и започна да ме наблюдава. Направих няколко дълги серии, за да прогоня гнева, а след това му показах комбинации, които едва ли беше виждал. Ей така, за да му се изфукам. Електронният сигнал обяви края на триминутния рунд. Вдигнах ръкавиците над главата си и тръгнах към чешмичката.
	Хенри ме последва и натисна бутона вместо мен, тъй като ръкавиците ми пречеха.
	— Току-що ми се обадиха по телефона — рече той. — Членовете на жилищния съвет имат право да продават, ако при гласуването се получи мнозинство. Пишело го в общите условия или нещо подобно.
	— Лошо.
	— Опитах се да събера някаква подкрепа. Все пак живея там повече от десет години. Това нищо ли не означава?
	— Имаш всички основания да заведеш дело.
	— А колко време ще отнеме това, за бога? Когато подпишат чека, най-вероятно ще съм умрял.
	Наведох се да пийна още малко вода и Хенри отново натисна бутона.
	— Освен ако не им спретнем нещо по-сериозно — добави той.
	— Можеш да ги осъдиш за нападение.
	— Това е дребна работа, от която ще се измъкнат с няколко елементарни лъжи. Искам да разбера кои са тези хора и да им го начукам. Най-лесно ще бъде, ако им науча адресите.
	— Какво ще кажеш, ако разбереш, че кандидат — купувачите искат да разрушат сградата и на нейно място да построят казино?
	— Това вече е друга работа. Колко време смяташе да си траеш, по дяволите?
	— Не знам. Все още правя връзката.
	— Тези хора ни причиняват много мъка. Трябва да се намери начин да им го изкараме през носа.
	— Мислиш, че това ще бъде достатъчно?
	— В смисъл че те все пак ще получат каквото искат? — Хенри сви рамене, помълча малко и добави: — Мислех да разширявам фитнес клуба. А с толкова пари лесно бих могъл да си построя още един апартамент. Може би е настъпило времето за промяна. Обикновено мисля за разни неща, когато съм си горе, у дома.
	Кимнах. Отлично знаех какво има предвид.
	— Сигурна ли е новината за този бизнес с казиното?
	— Солидна — рекох. — Но не окончателна.
	— Членовете на жилищния съвет ще поискат доста повече пари.
	— Все още работя по въпроса. Но трябва да знаеш, че колкото повече ги притискам, толкова по-силен ще бъде техният отпор.
	— Добрата новина е, че няколко опасни бандюги са ми задължени — каза Хенри.
	— И какво от това?
	— Ще стане малко рисковано, докато ми се издължат.
	— Аха.
	— Къде е Седящия бик?
	— Спи.
	— Как така спи?
	— Цяла нощ е дежурил пред вратата — рекох. — Смених го чак на сутринта.
	— Майната ви и на двамата.
	— Не плачи, Хенри — рекох. — Ще вземеш да счупиш нещо.
	— Майната ви и на двамата! — повтори той.


>	11

	Уморен, но все пак твърдо решен, аз се върнах в офиса с идеята да науча каквото мога за Рик Уайнбърг и неговата хазартна империя. Открих цял куп интервюта с него в „Уолстрийт Джърнъл“, „Ню Йорк Таймс“ и „Форбс“. Но вниманието ми привлече профил на негова новоназначена служителка, поместен в сайта vegasinc.com. Дама на име Джема Фрейзър.
	— Аха.
	Беше британска гражданка, разбира се. От тежката артилерия в игралния бизнес, назначена за вицепрезидент на „Уайнбърг Ентъртейнмънт“. В интервюто Джема Фрейзър обясняваше, че ще търси възможности за нови пазари в щати, които доскоро са забранявали хазарта. Споменаваше нещичко и за предишния си опит в Хонконг, свързан главно с откриването на нови казина в Макао. Принудих се да добавя едно „охо“ към първоначалното „аха“. Двете много си отиваха.
	Разпечатах няколко материала и данни за компанията, които прибрах в папката „Оушън Вю“. След прекомерното физическо и умствено напрежение реших да направя едно работно посещение на пекарната „Истърн Леймджън“ за малко калории под формата на плоско пълнозърнесто хлебче и хумус, към които прибавих арменска туршия, маслини „Каламата“ и свежо сирене „Фета“.
	Преди да тръгна към апартамента на Сюзан, се отбих и в една бакалия на Харвард Скуеър, откъдето излязох с шест бири. Предстоеше ми много работа.
	У Сюзан всичко изглеждаше наред. Опразних пощенската й кутия, проверих всички ключалки, а след това хапнах на крак пред кухненския плот. Докато пиех втората бира, обонянието ми долови леки следи от парфюма на домакинята. Затворих очи и се усмихнах, представяйки си как купувам билет за нощния влак до Райли, Северна Каролина.
	За съжаление, някой трябваше да нахрани Пърл и да я изведе на разходка и да инструктира Сикскил за вариантите при проследяването. Интересите на Хенри трябваше да бъдат защитени. Може би повече от всякога, особено след като участниците в играта разберяха, че се нуждае от повече пари.
	Отрязах парченце фета и го комбинирах с част от затопленото във фурната хлебче. Сутрешните занятия в Харвард бяха приключили и улиците се изпълваха с коли и оживени студенти. Чувах съвсем ясно гласовете им по Линиън стрийт. Младежите дискутираха актуални академични въпроси. Хапнах две маслинки и отворих пакетирания хумус. Светлата бира „Ейвъри Уайт Раскал“ ми помагаше да преглъщам по-лесно.
	После набрах Рита Фиоре. Секретарката ме уведоми, че в момента дамата е заета, но само двайсетина секунди по-късно Рита сама ми звънна.
	— Чух, че Сюзан е извън града — обяви с приглушен и леко дрезгав глас тя.
	— Но кухнята й е пълна със сладки спомени.
	— Наврял си се в кухнята й, така ли? — учуди се Рита. — Това не е ли малко прекалено, Спенсър?
	— Хапвам на крак чудесна средиземноморска храна и я поливам с ледена бира, произведена в Боулдър, Колорадо — поясних аз.
	— Да сложа ли мартинито във фризера?
	— Ще ми направиш ли една услуга?
	— Разбира се, защо не.
	— В качеството си на адвокат.
	— Пак ли си в ареста?
	— Не съм — отвърнах. — Става въпрос за един клиент, Хенри Чимоли. Помниш ли го?
	— Старият боксьор.
	— Точно така.
	— И?
	— Някакъв строител на казина иска да го прогони от дома му.
	— По-точно?
	— Според мен един милиардер, собственик на верига казина, потърква мазните си ръчички да лапне апартамента на Хенри.
	— Какво значи „според теб“?
	— Значи, че купувачът действа чрез посредници. А аз искам солидни доказателства.
	— Това означава ли, че трябва да изпратя някоя от най-енергичните си стажантки да се рови в архивите на Агенцията по вписванията?
	— О, бъди сигурна, че тази собственост е заровена много по-дълбоко.
	— Аз какво ще спечеля?
	— Ако това, което подозирам, е вярно, твоята адвокатска кантора ще получи възможност да преговаря за доста внушителна сума пари.
	— Това не е по специалността ми. Аз работя стриктно в областта на наказателното право. Но „Коун, Оукс и Болдуин“ ползват услугите на адвокати, на които при подобна оферта веднага ще им потекат лигите.
	— Естествено.
	— Адвокатите обичат парите — престорено въздъхна Рита. — Как така още не си започнал да ми четеш морал?
	— За съжаление, Хенри ще се нуждае от по-голяма подкрепа, отколкото мога да му предложа.
	— Аз пък съм сигурна, че моята фирма може да подаде в съда такъв гаден граждански иск, че тези хора да се окажат с вързани ръце, поне за известно време.
	— Докато направят офертата си.
	— Обикновено така става.
	— Компанията е собственост на Рик Уайнбърг.
	— Уха. Чувала съм, че Доналд Тръмп му лъска обувките.
	— Бостънската фирма, която използва, се нарича „Енволв Дивелъпмънт“.
	Продиктувах й адресите и останалата информация за „Оушън Вю“ и „Уандърленд“. В слушалката се чуваше драскането на химикалката й върху хартията.
	— Ще изпратя някое от хлапетата да прегледа регистрите — обеща тя. — Но ако собствеността е скрита, това може да отнеме известно време.
	— Как мога да се реванширам на кантората за загубата на скъпоценното й време? — попитах.
	— Мисля, че знаеш как.
	— Този имот е собственост на Сюзан.
	— Предпочитам да си го представям като жилище под наем.
	— Какво ще кажеш за двойно мартини по обедно време?
	— Става — отсече Рита.
	Затворих, събрах остатъците от храната в хартиен плик и подкарах към апартамента си. Пърл беше много радостна да ме види. Златните лъчи на обедното слънце заливаха градската градина. Клоните на върбите докосваха ръба на лагуната и оставяха едва забележими следи. Двойка зеленоглави патици енергично гребяха с плавниците си към моста. Женската беше доста проскубана, а това означаваше, че вече търси гнездо, в което да си снесе яйцата.
	Изпитвах огромен респект към патиците. Вероятно защото бяха стриктно моногамни.


>	12

	Рита се обади на следващия ден. Дори три от най-добрите й стажантки не бяха успели да свържат Рик Уайнбърг нито с „Енволв“, нито с компанията — собственик на „Уандърленд“, нито с оферта за „Оушън Вю“ или с убийството на Абрахам Линкълн. Въпреки това предложих да си платя за услугата. В крайна сметка се споразумяхме за обяд с мартинита в „Лок-Обър“, преди да го затворят завинаги. Плюс обичайната порция остроумия, разбира се.
	Затворих и кимнах на Зи, който се беше настанил в стола за посетители.
	— Нещо ново? — попита той.
	— _Nada._
	— Значи ужким знаем нещо, ама не съвсем.
	— Когато законните начини се изчерпят, прибягваме до незаконните — отвърнах аз. — Това си го запиши някъде, защото е важен принцип.
	Зи кимна и отново насочи вниманието си към комикса, който четеше.
	— Почини си малко, защото ти предстои нощна смяна пред жилището на Хенри — посъветвах го аз. Ще те сменя утре сутринта.
	— А сега къде отиваш?
	— В дълбокото подземие на разследванията.
	— Прати ми картичка — рече Зи, без изобщо да вдигне глава от страницата.
	Двайсет минути по-късно вече седях в ъгловото сепаре на „Тенеси Тавърн“, тапицирано с червена изкуствена кожа. Опушено и затъмнено точно колкото трябва, заведението беше кацнало на върха на Мас Пайк, на ъгъла между „Нюбъри“ и Мас авеню. Както обикновено, барманът ми донесе чаша наливна бира и шот „Уайлд Търки“, който изобщо не бях поръчвал.
	— Наздраве — ухили се Лени Селцър.
	— _Салю_ — отвърнах аз и гаврътнах шота.
	Отлежало поне шест месеца, уискито беше успяло да придобие уникалния вкус на тежко дизелово гориво. Побързах да си промия небцето с глътка студена бъдуайзър.
	— Какво се чува за появата на Рик Уайнбърг в Ривиър?
	— Един от многото играчи, запалени от идеята да отворят казино в Бостън — отвърна Лени.
	— Добре казано — похвалих го аз.
	— Мерси рече той, пъхна една цигара в ъгълчето на устата си и щракна розовото си зипо. — Искаш ли още едно?
	— В колата си имам цяло шише сироп за кашлица.
	— Тия мъже го раздават адски сериозно — добави Лени. — Всички до един. Карнавалът предстои, независимо дали пи харесва или не.
	— А какво ще кажеш за пистата за кучешки надбягвания „Уандърленд“?
	— Какво пише в официалните документи?
	— Корпоративни имена в папки, дебели колкото си искаш — отвърнах. — Не мога да направя връзката. Официално се води във фалит.
	— Това място ми липсва — въздъхна Лени. — Много обичах да гледам как кучетата гонят заека. Загубих хубав бизнес, след като откачалките от Движението за хуманно отношение към животните започнаха да мътят водата.
	— Може би са имали право.
	— Кучетата се отглеждат за бягане.
	— Някои от тях и за боеве — рекох. — Ама това не е хубаво.
	Лени сви рамене, погледна ме с присвити очи и дръпна от цигарата.
	— Знам, че Уайнбърг е тук и души наоколо. Но не съм чувал да проявява интерес към „Уандърленд“.
	Отпих глътка бира. Не исках да бъда груб.
	— Нещата се променят — въздъхна Лени, издуха облаче дим към тавана и смачка цигарата в пепелника. — Няма значение дали го искаме или не. Букмейкърите като мен са на изчезване. Първо се появи шибаният интернет, а сега Бостън е на път да легализира залаганията. Мили боже!
	— Какво мисли по въпроса старата гвардия?
	— Имаш предвид Джино Фиш? — изгледа ме Лени.
	Кимнах.
	— Защо не попиташ приятелчето си Вини?
	— Защото предпочитам да го чуя от теб.
	— Джино направи каквото можа — сви рамене Лени. — Мажеше лапите, на когото трябва, но онези гадове даваха повече. И в крайна сметка загубихме.
	— А какво е положението сега?
	— Не знам.
	— Уайнбърг има ли връзки?
	— О, боже — извъртя очи Лени. — Та той е хазартен бос с куп казина във Вегас и няма нищо общо с Уолт Дисни. На твое място бих си пазил задника.
	— Действам много внимателно — уверих го аз.
	— Ще ти го кажа направо — рече Лени и разпери ръце върху кожените облегалки на сепарето. — Искаш от мен да разбера кой е собственикът на „Уандърленд“, защото сам не можеш да го откриеш.
	— Така е.
	— Това исках да чуя каза той. Може би ще си спомниш за стария си приятел в други времена, когато няма да се нуждаеш от нищо.
	На бара се появи „работещо“ момиче с къса черна пола и червен сутиен под рошавата яка от изкуствена кожа. Обърна се към нас и намигна на Лени, но той се направи, че не я познава.
	— Напоследък си се развихрил, Спенсър. Помня как видя сметката на Джак Флин по прякор Скокливия.
	— Не бях аз.
	— Хоук ли беше?
	— Флин наруши правилата.
	— Кои правила?
	— Да не се забърква с деца.
	— Мутрите имат ли правила? — развеселено ме погледна Лени и се облегна назад.
	— И ти имаш.
	— Вярно — призна той. — Шибаното златно правило. Който има най-много злато, той пише правилата.
	— Именно.
	— Задръж малко — поклати глава Лени, изскочи от сепарето и се насочи към един стол в края на бара.
	Аз останах на място и довърших бирата си. „Работещото“ момиче допря нос до ухото на Лени, който набра някакъв номер на телефона си. После отблъсна момичето и направи знак на бармана да му сипе една бира. След десет минути и три изпушени цигари той се върна в сепарето.
	— Е?
	Лени разпери ръце със запалена цигара между устните.
	— Какво ще има за мен?
	— Услуга, която ще върна в друг момент.
	— Става. Уайнбърг е собственикът на „Уандърленд“. Купил е пистата веднага след затварянето й. Може би дори е финансирал откачалките, които плачат за горките кученца.
	— Мога ли да попитам откъде се сдоби с тази информация?
	Лени захапа нова цигара и ме погледна със съчувствие.
	— Сигурна ли е?
	— Че кога не е била?
	Когато тръгнах обратно към апартамента си, навън вече беше тъмно. Забелязах опашката след мен на километър и половина надолу по „Комънуелт“. Леко увеличих скоростта и изминах няколко пресечки в южна посока просто за да съм сигурен. В момента, в който извадих телефона да звънна на Зи, колата зад мен рязко направи обратен завой и изчезна.
	По време на вечерната разходка в градската градина държах каишката на Пърл с лявата си ръка, тъй като дясната лежеше върху ръкохватката на верния ми револвер 38-и калибър.


>	13

	На другата сутрин се отправих към Ривиър. Видях колата на Зи, но него го нямаше.
	Беше паркирана на място с брояч срещу „Оушън Вю“, на две крачки от един павилион на плажа. Опитах се да му звънна, но не получих отговор. Оставих експлоръра на крайбрежния булевард и тръгнах пеша към входа на сградата. Набрах номера на Хенри. Сигналът кънтеше като в мидена черупка вероятно заради силния вятър, който духаше откъм океана. Той натисна електронната ключалка и излезе да ме посрещне във фоайето. Изглеждаше така, сякаш не беше мигнал. Бялата му коса беше разрешена. За пръв път виждах Хенри в такъв вид.
	— Върнаха се — обяви той. — Шибаните копелдаци се върнаха.
	Кимнах.
	— Зи пострада. Мръсни шибани копелета!
	— Лошо ли?
	— Лошо.
	Тръгнах подире му към столовете във фоайето. Зи седеше на сгъваем метален стол. Главата му беше отметната назад, а носът му беше скрит зад торбичка с лед. По ръцете му се виждаха кървави драскотини. Джинсите му бяха скъсани, а обувките — разпрани. В едната си ръка стискаше окървавена хавлиена кърпа.
	— Какво се случи? — попитах.
	Зи отмести леда и ме погледна. Едното му око беше кървясало, а носът му изглеждаше счупен. Изпънатият ляв крак свидетелстваше за наранена капачка. Другият изглеждаше нормално.
	— Бяха двама — рече Зи, а аз забелязах, че има счупен зъб. — Единия го тръшнах, но другият извади пистолет. Взеха моя и почнаха да ме налагат.
	— Как е кракът ти?
	— Мисля, че пак ми счупиха капачката.
	— Е, поне носът ти е заприличал на моя.
	Зи не отговори. Наведе се да изплюе кръв в чашата си, а след това вдигна глава да ме погледне. Окървавената хавлия беше в ръката на Хенри.
	— Ще ги открием — рекох.
	— Не трябваше да се бавя с пистолета.
	— Може би. А може би в момента щеше да обясняваш на Куърк как си се сдобил с два група. И той със сигурност нямаше да бъде толкова милостив към теб.
	— Спрях да се съпротивлявам.
	— Не изглеждаш като човек, който се е съпротивлявал кой знае колко — кимнах аз.
	— Просто спрях да се бия. Но в един момент имах чувството, че ще ми видят сметката.
	— За тая работа трябват повече от двама.
	— Никога не са те пребивали така — каза той и се наведе напред, хванал главата си с ръце. Явно не можеше да ме гледа.
	— Пребивали са ме — рекох.
	— Кога?
	— Толкова много пъти, че вече не помня.
	— Да стрелят по теб не е като да те пребият — поклати глава той. — Искам да ги убия.
	— Тръгнеш ли по този път, нещата отиват на зле. Като при боя.
	— Колко по-зле?
	— Двама срещу един. Взели са ти пистолета и са започнал и да те налагат.
	— Никога не ми се беше случвало — въздъхна Зи. — Ти беше последният, който ме наби. Но не се опита да ме убиеш.
	Поклатих глава.
	— Трябва да те види лекар обади се Хенри и притисна хавлията към лицето му. — А след това ние със Спенсър ще се върнем тук да потърсим очевидци.
	— Глупости — тръсна глава Зи. — Не ми трябва никакъв лекар.
	Кимнах на Хенри и с общи усилия помогнахме на Зи да стане от сгъваемия стол. Той преметна ръка през рамото ми и закуцука към изхода. Хенри ни изпревари и отвори вратата. Междувременно Зи изплю още малко кръв. По пътя към болницата не каза нито дума.


>	14

	— Как вървят нещата? — попита Сюзан.
	— По вода.
	— Като риба във вода или като нагазил в дълбока вода?
	— Второто — рекох. — Как позна?
	— По гласа ти.
	— Де да беше мрачният глас на морето…
	Притиснах слушалката между ухото и рамото си и успях да измъкна от хладилника една студена Амстел. После ловко я обезглавих.
	— Зи пострада при сбиване — рекох. — Току-що го оставих при Хенри. Счупен нос, счупен зъб и повторно нараняване на болния крак.
	— Божичко! — възкликна Сюзан.
	— Прие го добре, както можеше да се очаква. Не е от хората, които се оплакват. Но е много разочарован от себе си.
	— Нещо сбъркал ли е?
	— Не, но му липсва моят опит. Въпреки това очаква да се представя не по-зле от мен.
	— А няма как да стане за няколко месеца.
	— Ще му трябват доста понички и бира.
	— И опит.
	— Да, и опит.
	Пърл се беше изтегнала на леглото и ръфаше гумения си кокал. По телевизията предаваха мача между „Сокс“ и „Девъл Рейз“. След него по Ти Си Ем започваше панорама на Лий Марвин. Първият филм щеше да е „От упор“. Бях предложил на Зи да го гледаме заедно, но той беше отвърнал, че за известно време предпочита да бъде сам.
	— Той знае ли, че има да учи още много? — попита Сюзан.
	— Мислех, че знае, но сега вече не съм толкова сигурен. Според мен до днес е бил убеден, че единствено аз съм по-добър от него. Може би и Хоук и Вини. Но не и двама непознати бабаити в Ривиър.
	— Ще може ли да ти помага в това състояние?
	— Има сериозни наранявания, Сюз — въздъхнах аз. — По-скоро на егото, отколкото физически.
	— Нали помниш, че отказа терапия при мен или при хора, които му препоръчах?
	— Помня.
	— Включително и „Анонимните алкохолици“.
	— Беше убеден, че ще се справи. Заради новия си външен вид и новата професия.
	— Затова час по-скоро трябва да го върнеш на работа — отсече Сюзан. — Нещо по-леко, но достатъчно да повярва, че пак може да бъде полезен. В противен случай може отново да изпадне в дупка и да си мисли, че се е провалил напълно. И така до безкрай.
	— Правилно ли долавям загрижеността на професионалния психоаналитик, на когото му плащат да се тревожи?
	— Зи е имал тежко минало. Не се е възстановявал достатъчно дълго, за да зараснат всичките му рани.
	— Че кой е успял да го направи?
	— Колкото по-дълго време измине от последния провал, толкова по-добре — отвърна тя. — Понякога самосъжалението след провала е нещо изключително удобно.
	— Хенри ще го наглежда.
	— А кой ще наглежда Хенри?
	— Един сержант от участъка в Ривиър. Той ми е приятел. Обеща да изпрати някой от своите хора да наблюдава сградата. А аз ще покривам пътя оттам до фитнес клуба и обратно.
	Погледнах надолу към Марлборо стрийт. През отворения прозорец нахлуваха звуците и ароматите на истинската пролет. Изключение правеше само хладният ветрец от пристанището, който преминаваше през центъра и стигаше чак до парка.
	— Дай му работа — настоя Сюзан.
	— А ако пак се провали?
	— Провалът няма значение. Важно е времето, за което отново ще се вдигне на крака.
	— Това ли ти нашепва дългогодишният опит в психоанализата?
	— Не. Нашепват ми го годините, прекарани в компанията на един професионален бандит.


>	15

	На другата сутрин се озовах в центъра на полукръг от сгъваеми столове, заети от група мърморещи старци. Зи прие да ме придружи на срещата в „Оушън Вю“. Беше скръстил яките си ръце на гърдите и преметнал един върху друг каубойските ботуши ръчна изработка. Лицето му приличаше на изгнил плод, ходеше с тежко накуцване. Тревожех се повече за видимите контузии по тялото му и по-малко за разфокусирания поглед на кървясалите му очи.
	— Ако се върнат, положително ще им надупча задниците! — обяви един старец със загоряло набръчкано лице, върху което господстваше огромен нос. Какво, да не би да ме упрекнеш?
	— В никакъв случай — отвърнах аз.
	Зи мълчеше.
	Мераклията да дупчи задници беше в компанията на дебеланка в леопардова рокля и сбръчкана жена с яркочервена коса. Групичката допълваше мъж със синьо поло и къси панталони, вдигнати високо на корема. Представиха ми го като Лу Кофон, председател на съвета. И наистина приличаше на такъв. За всеки случай върху предницата на полото му имаше монограм с надпис ПРЕЗИДЕНТ.
	Кофон разтърси ръката ми и представи останалите — всички членове на жилищния съвет на „Оушън Вю“. С разочарование установих, че мераклията да дупчи задници се казваше просто Бъди.
	— Съсипаха кадилака му — оплака се дебеланата. — Нарязаха гумите, пробиха гюрука и надраскаха боята. А той обича тази кола. От колко време я имаме? — обърна се към Бъди тя.
	— Трийсет шибани години!
	— И моят приятел пострада — казах. — Може би забелязахте…
	— Съжалявам, Големи вожде — обади се червенокосата. — Видях всичко.
	Зи не отговори.
	— Значи тези мутри са решили да преборят важните клечки на „Оушън Вю“, а? — обърнах се към Хенри.
	Той кимна. Членовете на съвета се спогледаха и също кимнаха. Кофон дръпна гащите си още по-нагоре и се изправи до червенокосата дама. Две златни фиби майсторски укротяваха косата й, очевидно с помощта на внушително количество гел. Бъди явно беше с дамата с леопардовата рокля. Чудесни двойки.
	— Но сега се прецакаха — каза Хенри. — Хората от съвета са готови да сложат край на протакането.
	— Въпреки възможността да получите повече пари? — попитах аз.
	— Тези не ми харесват — изръмжа Бъди. — Не бих могъл да им се доверя.
	Зи мълчеше и слушаше. За момент отпусна ръце, после отново ги скръсти.
	— Нашите членове са много уплашени — рече Кофон. Внесохме жалба в полицията на Ривиър, която обеща да изпрати патрули. Но част от хората все още се страхуват да отскочат до магазина на ъгъла. Така не може да се живее.
	— Тоя кадилак го имам, откакто се помня — въздъхна Бъди. — Мислех да го подаря на внука си, за да разхожда мацките. Оригиналният му цвят беше ванилов.
	— А присъстващият тук господин Сикскил може би ще трябва да се подложи на нова операция на коляното — добавих аз.
	— Не можем да поемем отговорност за това, което ви се случва — поклати глава Кофон. — То си е лично между вас и господин Чимоли.
	— Никой не носи отговорност за нищо — рече Хенри. — Но някои от вас може би ще изровят главите си от пясъка, за да направят вярна преценка на нещата.
	— Че какво толкова се е случило? — обади се Бъди. — Сбили се малко и толкова.
	— За да спасят шибаната ти кола! — гневно изсъска Хенри.
	Кофон вдигна ръка. Беше търпелив и решителен.
	— Каква е тая работа със строителството на ново казино? — попита той. — Може би са само клюки.
	— Не са само клюки — отвърнах аз. — В момента уточнявам подробностите.
	— Готови сме да преговаряме — рече Кофон. — Но съм длъжен да окажа подкрепа на всички обитатели на сградата.
	— Не се съмнявам — кимнах.
	— И тъй, какво ще правим? — втренчено ме изгледа той.
	— Ще се подготвим и ще чакаме.
	Бъди изсумтя. Дебеланката така извъртя очи, сякаш цял живот се беше упражнявала. Кофон пристъпи към каната с кафе и си наля в една стиропорена чаша. После се върна обратно, залюля се на пети и пръсти и заби поглед в пода.
	— Никой не е доволен от развоя на събитията — каза след известно време той. — Никой не обича да го тормозят или да мие с маркуч кръв от тротоара.
	— Ако купувачът с този, който си мисля, ще трябва да назовете някаква цена — предупредих го аз.
	— Аз мога да я назова още сега! — гневно отсече Бъди. — И бъди сигурен, че ще бъде адски висока!
	Нямах никакви съмнения по въпроса, но предпочетох да замълча.
	— Не можем вечно да протакаме, докато вие си вършите разследването, а хората ги бият на улицата — добави Кофон. — Адвокатът им предупреди, че ако продължаваме да се колебаем, цената няма да бъде добра.
	— Че какво друго да каже — отвърнах аз.
	— Те твърдят, че не знаят нищо за никакво притискане — каза Бъди.
	— А какво друго да твърдят?
	— Казах на Спенсър, че ще искаме компенсации за употребата на сила — рече Хенри, пристъпи към каната и напълни две чаши с кафе. — Но всичко може да приключи в момента, в който поведението им стане човешко и просто ни кажат какво точно искат. Със заплахи няма да стане. В момента лично аз съм склонен да изцедя от тях колкото се може повече пари.
	— Ами ако наранят и някого от нас? — попита Бъди. — Това индианче може да го понесе, но ние сме възрастни хора.
	— Спенсър ще ги закове — рече Хенри и ми подаде едната чаша. — Какво толкова имате да губите, по дяволите? Той е отличен детектив и го прави заради мен, просто като услуга. Неговият помощник беше пребит, защото се опита да ни помогне. За тая работа трябва да му целувате задника.
	— Не е необходимо — отвърнах аз и се усмихнах на старците възможно най-миловидно. — Задникът ми си е добре.
	Зи дори не се усмихна.
	С това заседанието приключи. Хенри и Зи дойдоха с мен до паркинга. Опитах се да помогна на Зи да се качи в експлоръра, но той отблъсна ръката ми и успя да стигне седалката, повдигайки се с две ръце на рамката на вратата. Затворих след него и тръгнах да изпратя Хенри до неговата кола.
	— Не ги притискай — рече той. Те са възрастни и уплашени.
	— Знам кой иска апартамента ти — отвърнах аз. — Въпреки че прави всичко възможно да остане скрит.
	— А знаеш ли къде да го намериш?
	— Да.
	— Доколкото те познавам, това означава, че всеки момент ще идеш да му извадиш душичката.
	— Понякога методите ми на работа са тайнствени и непредвидими.
	— Дрън-дрън — рече Хенри. Погледът му се извърна към неподвижната фигура на Зи, която стърчеше на предната седалка. — Тревожа се за това момче.
	— Аха.
	— Тези гадове трябва да си платят.
	— Аха.
	— Какъв срам, господи! — прошепна той. — Докъде я докарахме.


>	16

	Оставих Хенри в сигурните ръце на Зи. Или обратното. Все тая. Зарязах ги във фитнес клуба „Харбър“ и отидох да душа около хотел „Четири сезона“. Паркирах отпред и започнах да броя преминаващите коли, да слушам радио и да се ориентирам в пролетната мода. Това занимание ми отне няколко часа.
	По някое време на входа се появи Джема Фрейзър и си погледна часовника. Очевидно чакаше кола, която не се забави. Беше черен линкълн. От него изскочи дебеловрат мъж и побърза да отвори вратата пред дамата и нейния придружител — възрастен господин, който изглеждаше като двойник на Джордж Хамилтън. Всъщност беше малко по-мургав от него, с дебела и гладка кожа и една идея по-светла кестенява коса. Докато посягах към снимката на Рик Уайнбърг, която предвидливо си бях разпечатал, мъжът се усмихна ослепително на портиера и се шмугна в линкълна, който бързо потегли.
	Последвах го. Колите едва се точеха, дори за стандартите на Бостън. А и дебеловратият шофьор не бързаше. Лимузината прекоси „Тремонт“ и пое по „Уошингтън“ в обратна посока на „Чайнатаун“. После се плъзна през Даунтаун Кросинг и навлезе във Финансовия квартал. Аз пък успях да си доизслушам предаването. Шофьорът навлезе в площада пред пощата, направи серия от ненужни завойчета, а след това закова пред входа на „Бостън Харбър“. Единственият друг хотел, заради който си струваше да напуснат „Четири сезона“.
	Открих едно свободно място в края на „Атлантик“ и тръгнах към хотела покрай паркираните от двете страни на улицата коли, които ми служеха за прикритие. Двамата мъже и госпожица Фрейзър разговаряха във фоайето. Това ме принуди да им обърна гръб и да се заема с изучаването на някакво маслено платно, изобразяващо яхтена регата в действие, и старите морски карти. Всичко наоколо беше излъскано до блясък. Хотелът беше възприел естетиката на моряшкия живот. Изведнъж изпитах нужда от димяща лула. Или консерва със спанак.
	Госпожица Фрейзър и компания се насочиха към панорамните прозорци, които гледаха към пристанището и кея. Запитах се дали биха имали нещо против, ако се присъединя към тях за закуска. Помислих си за яйца „Бенедикт“ и шампанско с портокалов сок по време на кратката дискусия на тема притискане и сплашване. Бас държах, че щях да успея да подхвърля няколко думи и за репетирането над купичка пресни плодове.
	За съжаление, ме оставиха да гледам как нормалните хора идват за късна закуска в хотела, а след това спокойно си тръгват. Зад масивната фигура на метрдотела виждах как госпожица Фрейзър и Господин Тен си бъбрят, докато блюдата идваха и си отиваха. Към тях се присъединиха трима азиатци със скъпи костюми. В центъра на масата кацна сребърна кофичка с охладено шампанско, а чашите за кафе се изпразваха, за да бъдат напълнени отново. Усетих, че все по-малко харесвам тези хора.
	Не бях достатъчно близо до Господин Тен, за да определя дали това бе Уайнбърг. Но ако не беше, значи двамата доста си приличаха. Част от проблема се дължеше на факта, че единствената снимка, до която успях да се добера, беше доста стара. По всичко личеше, че съвсем наскоро този човек беше направил някакви корекции на лицето и косата си, които изглеждаха неестествени. Можех да се приближа към него и просто да го попитам. А дори и да сваля пръстов отпечатък от чашата му с шампанско като Ник Чарлс. Вместо това седях на ниското канапе и наблюдавах туристическите корабчета с двойна палуба, които се плъзгаха покрай пристана. Джема Фрейзър, Господин Тен и азиатските бизнесмени продължаваха да ядат и пият.
	— Проблем ли имаш? — попита някой зад рамото ми.
	Обърнах се. Дебеловратият шофьор заобиколи ниското канапе и седна срещу мен.
	— Имаш предвид с живота като цяло или само с теб? — отвърнах аз.
	— Познах те. Вчера беше в хотел „Четири сезона“.
	Наистина бях прекарал няколко часа във фоайето на „Четири сезона“ с вестник в ръце, докато разглеждах рекламите до бутика на „Ла Перла“ точно срещу мен.
	— Възможно е — рекох.
	— А сега си тук — констатира той.
	— Бива те — похвалих го аз. — Имаш набито око.
	Изглеждаше доста странно сред обстановката на хотел „Бостън Харбър“. Далеч по-естествено би изглеждал, пасейки кротко в резервата „Серенгети“. Вратът му беше дебел към петдесетина сантиметра и странно приклещен от виненочервеното поло под сивото сако. Прошарената му коса беше късо подстригана. Туловището му се наклони на една страна, разкривайки пищов на дясното бедро. Голям. Ако се беше закичил с нещо по-модерно, например 38-и калибър, изобщо нямаше да се вижда.
	— Ще ми кажеш ли какво търсиш тук?
	— Наблюдавах елегантните мъже и жени, които се подготвят за разходка с яхта отвърнах. — И се чудех дали да не си купя чифт „Топ Сайдърс“ в комплект с хубаво поло.
	— Нямаш представа колко такива като теб познавам — ухили се той и се облегна назад, търсейки къде да опре масивните си лакти. Ръцете му бяха с размерите на осолени свински бутове. Ушите му бяха нагънати като на борец.
	Мълчах и чаках.
	— Нямаш, нали? — настоя той.
	— Какво да нямам?
	— Нямаш представа колко такива като теб познавам.
	— Чакам ти да ми кажеш.
	— Голям чешит си, ей — поклати глава той.
	— Нали си говорехме за яхти?
	— А ти щеше да ми обясняваш защо душиш около господин Уайнбърг.
	— Добре, че ми каза — отвърнах. — Не бях сигурен дали наистина е той. Прилича ми на човек, минал наскоро през ремонт.
	Мъжът отново поклати глава, а след това вирна брадичка и се зае да ме изучава.
	— Карай да върви — каза и ми подаде ръката си. Аз я огледах, поех си дъх и я стиснах. — Луис Бланчард.
	— Спенсър.
	— За кого работиш, господин Спенсър?
	— За една тайнствена личност, известна като Номер Две.
	— Исусе Христе.
	— Един въпрос между колеги: как разбра, че ви следя?
	— Не вярвам в съвпаденията. Освен това помня лица, да не говорим за носове като твоя. Колко пъти си го чупил?
	— Няколко — отвърнах.
	— И следиш господин Уайнбърг, така ли?
	— Всъщност следях госпожица Фрейзър, а господин Уайнбърг се появи на хоризонта като специален гост.
	— Знаеш ли кой е той?
	— Знам.
	— С какво се занимава?
	— Той е много важна личност.
	— Трябва да те светна, че хора като теб, които го притесняват, много често страдат.
	— Опа!
	Налага ли се да го казвам на глас?
	— Ако бях на твое място, сигурно щях да кажа нещо от сорта на „къш, птицо проклета“.
	— А какво ще кажеш за „разкарай се“?
	— Не е толкова образно, но пък е недвусмислено.
	— Окей — въздъхна Бланчард и се изправи. — Имаш една минута, преди да прошепна на ченгето на хотела, че притесняваш клиентите. Дори не се налага да се потя с теб.
	— Може ли преди това да ти задам един въпрос? — попитах.
	— Разбира се — усмихна се Бланчард и пъхна дясната ръка в джоба си.
	— Колко кинти сте решили да пръснете за онзи парцел до „Уандърленд“? Защото колкото повече проблеми създавате, толкова по-бързо се вдига цената.
	— Не знам за какво говориш — почервеня той.
	— Следващия път да изпратиш по-добри побойници — добавих. — Тези понабиха един мой приятел, който е бил сам. Но с мен няма да имат такъв късмет.
	— Да не си — забравил да си пиеш хапчетата?
	— Не съм. Но ти и госпожица Фрейзър трябва да си поговорите за тактиката на сплашване.
	— Това не е в стила на господин Уайнбърг.
	— Добре — надигнах се аз. — Предай на работодателя си, че цената се качва с всяка минута.
	— Господин Уайнбърг е много зает човек.
	— Не забравяй и „важен“.
	— Никога не го забравям — отвърна той.
	Останахме още няколко секунди в облицованото с мрамор фоайе, разменяйки си леко озъбени усмивки.
	— Беше ми приятно — кимнах аз и се насочих към изхода.
	Бланчард не каза нищо. Стоеше на място и гледаше след мен. Зърнах отражението си в едно от хотелските огледала. Как можеше да забрави подобна физиономия?


>	17

	— Къде се изгуби, Спенсър? — избоботи Бърнард Джей Фортунато. — За последен път те видях в оная лайняна дупка в Аризона.
	— Потшот.
	— Би трябвало да го кръстят Лайняна дупка.
	— Ще се отрази чудесно на туризма.
	Притиснах слушалката между ухото и рамото си и се изтегнах назад в стола си. Само по този начин можех да видя пресечката на „Бъркли“ с „Бойлстън“. Работници монтираха скеле около старата сграда на Природонаучния музей. Пред „Старбъкс“ се беше настанил уличен музикант с китара в ръце. Щеше да изкара колкото за едно кафе.
	— Тогава ми свърши голяма работа рекох. — Особено като се вземе предвид ниският ти ръст.
	— Не е нужно да си висок два метра, за да се прицелиш.
	— Вярно е. Сега нямам нужда от точното ти око, но бих се възползвал от шпионските ти качества.
	— Нямаш проблем.
	— Още ли си на същата тарифа?
	— За коя тарифа говориш? — учуди се Фортунато. — Ако имаш предвид тази отпреди пет години, значи си мръднал!
	— Колко искаш сега?
	Той ми каза.
	— Толкова добре ли върви бизнесът във Вегас?
	— Не се оплаквам — отвърна той. — Току-що си купих нова шапка.
	— Блазе ти.
	— Каква е работата?
	— Ще ти пратя факс със списък на няколко масачузетски компании и идентификационните им номера. Искам да засечеш дейността им с регистрите на щата Невада, за да видя какво съвпада и какво не.
	— Няма проблем. Това ли е всичко?
	— Има и още нещо — рекох и отново се облегнах назад. — Познаваш Рик Уайнбърг, нали?
	— Лично ли? — учуди се той.
	— Може и професионално.
	— А ти познаваш ли папата?
	— Не. Но чух, че харесвал работата ми.
	— Никой във Вегас не може да бъде приятел с Рик Уайнбърг, освен ако не е прочут и фрашкан с пари. Не знам за теб, но аз не съм нито едното, нито другото.
	— Бас държа, че имаш последователи — рекох.
	— Естествено — засмя се той. Начело в списъка на приятелите ми са все букмейкъри, бармани и танцьорки.
	— Любимите ми хора.
	— Защо душиш около Уайнбърг?
	— Искам да разбереш за него всичко, което можеш. Компаниите от списъка трябва да имат връзка с неговия бизнес в Невада. Решил е да развива дейност и в Бостън, а аз искам да знам с кого си имам работа.
	— Защо?
	— Може би прави бизнес с някой мой познат.
	— Условен език ли използваме, или става въпрос за сутрешната му разходка?
	— Искам да знам с какви връзки разполага и на кого разчита.
	— Хора като Уайнбърг превърнаха Вегас в Дисниленд — изръмжа Фортунато. — Прогониха мутрите, но на тяхно място докараха разни лъскави мацки и всякакви други боклуци. Специално Уайнбърг се интересува повече от шарките на килимите, отколкото от хората, които би препънал потях.
	— Стига бе — рекох.
	— Сериозно ти творя. Според клюките отворил първото си казино с финансовата помощ на една от най-старите фамилии във Вегас. Преди няколко десетилетия.
	— А говори ли ти нещо името Луис Бланчард?
	— Не.
	— Можеш ли да го провериш?
	— Разбира се. Вече знаеш тарифата.
	— За колко време?
	— Това с фирмите ще ми отнеме време за няколко телефонни разговора. За него изобщо няма да те таксувам. Но я ми повтори името на мъжа, буква по буква. Бланчдик ли беше?
	— Бланчард — отвърнах аз и продиктувах името буква по буква.
	— Лична горила на Уайнбърг, така ли?
	— Да.
	— В такъв случай, да знаеш, че е професионалист — отсече Фортунато. — Въздържай се от обичайните си номера и гледай да не го ядосаш.
	— Вече е късно.


>	18

	Рано на другата сутрин отново заех позиция пред хотел „Четири сезона“ — този път в мустанга на Зи, паркиран на много удобно място до оградата на градската градина. Наскоро лакираното тъмнозелено купе блестеше без нито едно петънце, бежовата тапицерия светеше от чистота. Правех всичко възможно да не ръся трохите от поничката си по пода, но силно се съмнявах в успешния край на тази деликатна операция.
	— Какво знаем досега? — попита Зи.
	Разтворих адвокатската папка, в която бях прибрал дългия факс, получен през нощта от Фортунато.
	— След внимателен анализ на десетте страници документи за собственост и съпътстващите ги книжа мога да кажа, че Уайнбърг притежава „Уандърленд“.
	— Това не е ли моментът, в който следователят трябва да каже „бинго“?
	— Точно така.
	— Но без сградата на Хенри той не може да сложи ръка на крайбрежната ивица?
	— Животът е бряг.
	Зи кимна. Дъхът му миришеше на Листерин и ментови бонбони, но кървясалите му очи издаваха поглъщането на няколко питиета. Предпочетох да премълча.
	— Въоръжени сме с достатъчно информация, за да поканим господин Уайнбърг и компания на масата за преговори — добавих.
	— Това ли ни е задачата?
	— Не ми се ще да пропусна удоволствието да съобщя на Уайнбърг, че разполагаме с всички документи. А преговорите са работа на адвокатите.
	— Бива ли го твоя човек във Вегас?
	— Ако беше малко по-висок, цена нямаше да има.
	Подадох му папката и той потъна в четене. През това време аз насочих вниманието си към оживената дейност на портиерите пред входа на хотел „Четири сезона“. Кокалчетата на дясната ръка на Зи все още бяха ожулени и подути.
	Двайсет минути по-късно поехме след линкълна на Уайнбърг, шофиран от Бланчард. Лимузината се насочи към центъра и потъна в тунела, който водеше към Източен Бостън и Ривиър. До обед успяхме да проследим двамата мъже при огледите на цели шест празни парцела. Един от тях обиколиха пеша, като оглеждаха внимателно всяка трапчинка по изоставената писта за кучешки надбягвания. Уайнбърг беше облечен подходящо за случая с ботуши, джинси и моряшко брезентово яке. Истински представител на работническата класа. И Бланчард се беше пременил в подобен екип, само че неговото яке беше зелено и го стягаше в раменете. Носеше слънчеви очила и непрекъснато се озърташе, докато Уайнбърг разговаряше с някакъв човек, който носеше измервателна апаратура.
	— Много вълнуващо — отбеляза Зи.
	Бяхме паркирали сред струпаните пред входа на пистата коли и вероятно биехме на очи не по-малко от Хъмфри Богарт.
	— Не ти ли обещах вълнуващи преживявания?
	— Обеща ми — кимна той.
	Белезите по лицето на Зи бяха придобили подчертано жълто-розов цвят. Той завъртя огледалото и се зае да ги разглежда.
	— Много искам да сритам топките на тоя изрод — каза той.
	— Неговата дясна ръка твърди, че нямат нищо общо с побойниците.
	— Дрън-дрън.
	— Вероятно.
	След известно време зарязахме компанията да се рови в калта и тръгнахме обратно към „Уандърленд“. Там слязохме от колата и тръгнахме да обикаляме просторния буренясал паркинг. В съседство с него имаше купчина ръждясали железа, очевидно остатъци от отдавна отминалите дни на плажни забавления. Сред тях личаха останки от виенско колело и увеселителни колички с гумени брони.
	Зи не изоставаше, въпреки че продължаваше силно да куца. Накрая стигнахме до голямата централна трибуна със заключени остъклени врати. На една от тях беше залепена табела с надпис БЛАГОДАРИМ ЗА 75-ТЕ СТРАХОТНИ ГОДИНИ. Отдръпнах се крачка назад и я изритах. Старата, силно ръждясала врата изскочи от пантите си.
	— Да речем, че така я заварихме.
	— Естествено — рече Зи и се вмъкна след мен.
	Пространството под седалките вонеше на плесен и урина. Обзавеждането отдавна го нямаше, но по стените все още личаха местата за закрепване на мониторите за проследяване и повторение на гонките. Над грил бара все така висеше табелата. Подът беше покрит с шахматно подредени червени и бели плочки, които се издигаха полегато към основите на трибуната. Вратите, които водеха натам, бяха отдавна разбити. Останах с впечатлението, че това място доскоро е било използвано от бездомници. За това свидетелстваха следите от огън в средата на помещението, а също така купчината кашони и парцали ви одеяла покрай стената. Излязохме навън. Калната писта за надбягвания беше обрасла с бурени, достигащи половин човешки ръст. Между седалките на първите редове бяха избуяли диви лози, а по напречните покривни греди птици бяха свили гнезда. Настаних се на една от седалките и насочих поглед към старата писта.
	— Едно време в Бокс Елдър имахме казино — рече Зи. — И то беше единствената причина хората да се отбиват от магистрала триста трийсет и седем. Е, малка част от тях идваха и да отстрелват лосове…
	Кимнах.
	Погледът на Зи се плъзна по полуразрушените трибуни.
	— Защо са нарекли това място „Страната на чудесата“?
	— Заради неговата мащабност и величие.
	— Къде ги виждаш?
	— Някога тук е имало лунапарк — рекох. — Преди много години.
	— Когато си бил млад?
	— Още по-рано. Помня, че на брега имаше увеселително влакче с колела от железопътни вагони и виенско колело. После лунапаркът изчезна, но пистата за кучешки надбягвания запази името „Уандърленд“.
	Над огромния терен цареше необичайна тишина, нарушавана единствено от потракването на пневматичен чук, което долиташе от някоя работилница наоколо. Вятърът свиреше между счупените стъкла и разлюляваше тревата и бурените във вътрешното пространство на пистата.
	— Тежка нощ? — попитах.
	— Не.
	— Преди време Сюзан ме напусна и изведнъж се почувствах загубен — рекох. — И започнах да пия.
	— Аз не съм загубил нищо.
	— Беше нападнат. Един от тях е бил въоръжен. Това със сигурност ще ти се случи отново, особено ако продължиш да се занимаваш с това.
	— Добре съм.
	От тона му личеше, че не желае да говори на тази тема. Кимнах и се вслушах във воя на вятъра. Погледът ми се спря върху купчина ръждясали клетки за кучета. Замислих се за съдбата на някогашните дресьори. Надявах се да са намерили по-добра работа. Зи докосна лицето си и закуцука към колата.
	Пристигнахме на следващия парцел точно навреме, за да видим как черният линкълн потегля. Последвахме ги при огледа на още три терена. Самолетът на Сюзан кацаше след няколко часа и аз направих опит да овладея нетърпението, което ме обземаше. Надявах се да успея с малко късмет. По отношение на храната се опитах да си представя няколко различни опции за вечеря.
	— Аз предпочитам да гледам госпожица Фрейзър обади се Зи. — Страхотни крака.
	— Не забравяй, че именно тя изпрати мутрите в „Оушън Вю“, които ти избиха един зъб и прецакаха коляното ти.
	— Няма как да забравя — поклати глава Зи. — Гледам я така, сякаш съм срещнал гърмяща змия в пустинята.
	— Но гърмящата змия в пустинята може да бъде много опасна.
	— Може — съгласи се Зи. — Зависи къде ще те ухапе.
	— А в резервата имахте не само казино, но и змии, така ли?
	— Казиното го отвориха, след като получих стипендия. Когато се прибрах у дома, много хора се радваха, че го строят. Може би защото получаваха редовно чекове в пощенските си кутии.
	Според мен никой в Ривиър няма да сключи същата сделка.
	— Може би, с изключение на Хенри — отбеляза Зи.
	— Дано.
	— Кога мислиш да осъществиш контакт с Уайнбърг?
	Поех си дълбоко дъх и спрях поглед върху черния линкълн, който се движеше на няколко коли разстояние пред нас.
	— Възможно най-скоро.


>	19

	Бланчард излезе на магистралата, а ние със Зи го последвахме край Ривиър Бийч към Челси и обратно през тунела към центъра на града. Линкълнът пое на юг по „Тремънт“, плъзна се покрай Центъра за приложно изкуство и продължи под Мас Пайк към Бей Вилидж, а оттам се насочи към „Саут Енд“. И двамата мълчахме. Зи се придържаше на разстояние няколко коли от черната лимузина и избягваше да сменя платната.
	— В Монтана паркират ли на втора линия? — попитах.
	— Само между два бизона.
	— Защото е по-удобно, така ли?
	— Най-често да.
	Пресякохме Мас авеню и поехме покрай кампуса на Североизточния университет. Не след дълго „Саут Енд“ се преля в „Роксбъри“, а масивните каменни къщи и изисканите бутици отстъпиха място на постоянно отворените барове, денонощни магазини и закусвални с традиционни ястия. Лимузината направи остър ляв завой на булевард „Малкълм Х“ и забави ход пред входа на паркинга на общинския колеж. Зи я подмина и продължи надолу по улицата, заковал поглед в огледалото за обратно виждане. На следващия светофар му казах да направи обратен завой и да скъси разстоянието до колата, която следяхме.
	— Виждат ни — рече с равен глас Зи.
	— Знам.
	— Какво следва?
	— Забелязаха ни преди известно време и сега ни водят — обясних аз.
	— Къде?
	— Към някоя заешка дупка.
	Лимузината влезе в паркинга и закова рязко между две дълги редици коли. Зи също настъпи спирачката. Зад нас изскочи още една кола, която спря на сантиметри от бронята на мустанга. Линкълнът включи на заден и се понесе към нас. Зи понечи да направи маневра, но аз хванах волана и поклатих глава. Вратата на лимузината се отвори да пропусне едрата фигура на Бланчард. Той огледа паркинга, подръпна сакото си и тръгна към нас. Наведе се над вратата на шофьора и почука по стъклото. Зи ме погледна. Аз свих рамене и той свали стъклото.
	— Започваш да ме дразниш — изръмжа Бланчард.
	— Ако изчакаш малко, ще разбереш, че все по-лошо ще става.
	Бланчард ме изгледа хладно, а аз му се ухилих. Той премести поглед върху Зи и видя белезите му. Зи не се усмихна.
	— Сега си тръгвам — рече Бланчард. — Но не искам повече да ви виждам след себе си. Не искам да виждам тази кола нито в Ривиър, нито пред хотел „Четири сезона“.
	— Говори по-бавно, защото си водя записки — рекох аз.
	Бланчард поклати глава. Вратите на седана зад нас се отвориха и от него изскочиха две горили с лъскави костюми и още по-лъскави ризи.
	Ние последвахме примера им. Висок и твърд като скала, Зи се изправи насреща им с ръце покрай тялото. Тези ги виждах за пръв път. Зи ги разглеждаше с безстрастна физиономия.
	— Искам да говоря с господин Уайнбърг рекох аз.
	— Бас държа, че искаш.
	— За „Уандърленд“.
	— За какво?
	— Питай го и ще разбереш.
	— Ти си голям трън в задника, Спенсър.
	— Моля да ме извиниш.
	Вдигнах ръка към вътрешния джоб на коженото си яке. Муцуните отзад последваха примера ми и посегнаха към пищовите, с които най-вероятно никога не бяха стреляли. Обърнах се и им намигнах. Бланчард дори не помръдна, въпреки че не пропусна да забележи движението на ръката ми. Стоеше със скръстени ръце, които помръдна колкото да погледне часовника си. Хубав часовник. „Ролекс Събмаринър“. Подадох му два факса. На всеки от тях имаше по едно име на фирма, оградено с кръгче. Едната от Невада, а другата от Масачузетс. Имената и адресите съвпадаха по един наистина учудващ начин, а това означаваше, че няма място за спор. Бланчард внимателно ги изчете, а след това вдигна очи и ме погледна. На челото му се появиха ситни бръчици и капчици пот.
	— Какво значи това, мамка му?
	— Дай ги на Уайнбърг — спокойно отвърнах аз.
	— Добре де, така е — пистата за кучешки надбягвания е негова собственост.
	— Дай ги на Уайнбърг — повторих.
	Той смачка листовете на топка и ги хвърли през рамо.
	— Имам още — предупредих го аз.
	— Не се и съмнявам.
	— И приятел в „Глоуб“, който умира да пусне този материал във вестника.
	— Всички имаме приятели.
	— Ами тогава ще му препоръчам да го публикува на първа страница и да го пусне в интернет. Как мислиш, дали това няма да вдигне цената на имотите в целия регион? Твоят човек си е направил труда да държи нещата под похлупак достатъчно дълго, за да взриви покрива точно сега…
	Бланчард спря на място, обърна се и отново погледна скъпия си ролекс.
	— Кажи на Уайнбърг, че чакам да ми се обади — казах аз.
	Бланчард поклати глава, но се ухили. После се качи в лимузината и потегли. Двойката зализани горили зад нас също.
	— А сега? — попита Зи.
	— Ще чакаме.
	— Откъде знаеш, че ще захапят?
	— Не им оставихме друг избор.
	— Как можеш да си сигурен?
	— Сигурен съм, защото говорим езика на Уайнбърг.
	— И кой е той?
	— Езикът на парите.


>	20

	Посрещнах Сюзан на летище „Лоугън“ точно в шест и половина, а в десет вече се бяхме преоблекли и седяхме на любимата й маса в „Риалто“. В промеждутъка се насладихме на един малък приятелски контакт на Линиън стрийт в опит да наваксаме поне част от пропуснатото. Естествено, Сюзан се нуждаеше от един час, за да вземе душ и да смени дрехите си, докато аз се справих за десетина минути. Но след приятелския контакт най-сетне тръгнахме да вечеряме.
	— Беше умопомрачително.
	— Нима си очаквал нещо друго?
	— Не, разбира се.
	— Изглеждаш ми наполовина по-малко зъл — отбеляза тя.
	— Благодаря, но другата половина е тази, която създава проблемите.
	Отпразнувахме събитието с чаша ризлинг за Сюзан и гимлет с „Кетъл Уан“ и прясно изстискан лайм за мен. Светлината на свещта потрепваше в чашите ни, ефирните бели завеси над кадифената тапицерия в сепарето леко се поклащаха.
	— Утре Пърл със сигурност ще получи специално отношение.
	— Естествено — кимна Сюзан и отпи малка глътка вино. — Но в момента умирам от глад, защото никога не ям по летищата.
	— Никога ли?
	— Абсолютно.
	— А пък аз цял ден не съм хапнал нищо, ако не броим захарта, която облизах от дъното на една празна кутия от „Дънкин Донатс“.
	— Защо?
	— Двамата със Зи проведохме една операция „Проследяване“.
	— Значи си намерил начин да го накараш да работи.
	Кимнах.
	— А как е физически?
	— Стъпва на болния си крак, но май ще трябва да го оперират. И след онази контузия в колежа също е трябвало да го оперират, ама се е оправил. Лицето му е зле, ръцете му са смазани, но това ще мине…
	— Мислиш ли, че се е върнал към чашката? — моментално схвана Сюзан.
	— Може би.
	— Ти попита ли го?
	— Аха.
	— И какво ти каза?
	— Не си призна.
	— Естествено, че няма да си признае.
	Разтворих менюто и се задълбочих в него в продължение на около две секунди. Изборът ми беше бърз и конкретен: агнешки котлети с пюре от сладки картофи и задушени азиатски броколи. Сюзан не беше толкова бърза и продължаваше да се колебае дори когато изчетохме и специалитетите.
	— По още едно питие?
	— Дори не съм си изпила чашата — отвърна тя, погледна ме с присвити очи и близна още малко вино.
	Ако си бях поръчал същото като нея, досега щях да съм поне на третата чаша. Келнерът се появи с още един гимлет за мен.
	— Как беше в Северна Каролина? — попитах.
	— Кактусът в Чапъл Хил е по-хубав от този на Дюк Юнивърсити. Но и двата колежа са побъркани на тема баскетбол.
	— Какво лошо има в това?
	— Имат хубави ресторанти.
	— Още по-добре.
	— В един от тях, „Крукс Корнър“, сервират скариди с овесени ядки и вълшебна скара — поясни тя. — Аз не опитах месото, но се сетих за теб.
	— А нови приятели?
	— Във факултета има прекрасни хора, но чакам с нетърпение да се върна към практиката си.
	— Сигурен съм, че и практиката те чака с нетърпение.
	— Теорията не е практика. А аз обичам практиката.
	— И аз.
	Сюзан докосна столчето на чашата си и се усмихна. От уредбата в ресторанта се лееше музиката на Дейв Брубек.
	— А как е ситуацията около Хенри? — попита тя.
	— Развива се — отвърнах аз и изпуснах въздуха от гърдите си.
	— Откри ли източника на проблемите му?
	— Аха.
	— И?
	— Ще чакаме.
	— Кой стои зад тази работа?
	Разказах й за Джема Фрейзър, Рик Уайнбърг, Луис Бланчард и „Уандърленд“. Споменах дори за Бърнард Джей Фортунато.
	— А той ще предложи ли по-добра цена, преди да бъде разкрит като купувач на страниците на „Глоуб“?
	— Със сигурност.
	Сюзан изпусна дълбока въздишка на отегчение и долната й устна се сви в сладка муцунка.
	— Да не говорим за бизнес, а? — помоли тя.
	— Съгласен — кимнах аз. — В такъв случай ми разкажи нещо за бельото, с което си в момента.
	Сюзан се засмя. Усмивката й беше дяволита и малко цинична. Зъбите й изглеждаха прекалено бели на фона на мургавата кожа. От шията й висеше най-тънката златна верижка, която съм виждал през живота си.
	— Абсолютен хлапак — каза тя.
	Аз свих рамене и отпих глътка бира. Сюзан постави ръката си върху моята.


>	21

	На следващия ден нямаше новини от Уайнбърг и компания. Докато разхождахме Пърл, няколко пъти проверих телефонния секретар в офиса. Обаждания липсваха. По-късно се насочихме към Харвард Скуеър и хапнахме леко в „Ръсел Хаус“, поливайки храната с блъди мери.
	В пет следобед отидох с колата до фитнес клуб „Харбър“ и изпратих Хенри до дома му. Той паркира пред сградата и пое към апартамента си с голяма пластмасова бутилка червено вино под мишница. Всичко изглеждаше спокойно.
	Върнах се в офиса да проверя пощата си с тайната надежда, че Уайнбърг или Бланчард са пъхнали някоя бележка под вратата. Нямах този късмет. Събрах сметките, струпани под процепа на вратата. Навън се свечеряваше. Отворих един прозорец, настаних се удобно в стола си и се замислих по въпроса с вечерята. Сюзан беше споменала „Грил 23“ — заведение, което харесвах. После изведнъж се сетих за „Майърс и Чан“ в „Саут Енд“ и се въодушевих от идеята за корейско барбекю.
	Накрая Джема Фрейзър почука на вратата.
	— Може би идвате да ми препоръчате някой добър ресторант? — попитах я аз, докато леко издърпвах дясното чекмедже.
	Очаквах дамата да е придружавана от Бланчард или някой друг като него. Но вратата се захлопна след нея и тя се настани на стола за посетители. Бутнах чекмеджето обратно.
	— Офисът ви изглежда точно както си го представях.
	— В момента събирам пари за светеща табела с димящ пистолет — информирах я аз.
	— И истинският ви глас ми харесва повече — отвърна тя.
	Скромно свих рамене.
	Беше облечена с безупречна кремава рокля, леко пристегната в талията, за да подчертае формата на загорелите й рамене. На лявата китка носеше две тънки златни гривни, а тъмната й коса падаше свободно на раменете.
	Погледът й се спря за момент върху репродукциите на Вермер на стената, а веждите й леко помръднаха.
	— Е, в крайна сметка успяхте да привлечете вниманието на Рик.
	Нищо не казах.
	— Той не е доволен.
	— Ще ми се пръсне сърцето.
	Джема седеше силно изправена на стола за посетители — с прибрани колене и високо вдигната глава. Ухаеше превъзходно. Но и какво друго да очакваш от жена с такъв акцент.
	— Значи Рик Уайнбърг е ядосан — рекох. — Какво ще правим сега?
	— Той все още не желае инвестиционните му планове да стават обществено достояние.
	— Решението е негово.
	— На този етап не желае и да преговаря с хората от сградата добави тя и намести гривните на китката си в очакване на отговор.
	— Или едното, или другото.
	— Тук съм, за да ви дам двайсет хиляди долара, в замяна, на които трябва просто да се оттеглите.
	Подсвирнах. Съвсем лекичко.
	Тя се усмихна, но продължи да изучава лицето ми с поглед.
	— Флиртувате ли? — попитах небрежно.
	Усмивката изчезна. Очите й замръзнаха неподвижно.
	— Двайсет бона, за да не правя нищо? — пожелах да се уверя аз.
	Тя кимна и кръстоса безупречните си крака. Носеше хубави обувки от тъмнокафява кожа, с високи токове и изящни каишки.
	— Ще скрепим ли сделката с по едно питие?
	— Не поклатих глава.
	— Човек с принципи, а?
	— Не си падам по хора, които пращат мутри на обикновени граждани.
	— Това беше недоразумение.
	— Сериозно?
	— Трябваше само да отправят предупреждение, без никакви грубости.
	— Което не им попречи да пребият един от моите сътрудници.
	— А вие не ги ли пребихте няколко дни преди това?
	Свих рамене.
	— И тъй, кой е виновен в крайна сметка? — попита тя.
	— Задръжте си парите — рекох.
	— Много добре — вдигна вежди тя. — Прекрасно.
	— Ако продължавате с тази гримаса, веждите ви като нищо ще залепнат за челото.
	Веждите се върнаха в нормално положение. Начервените устни се присвиха.
	— Правиш огромна грешка! — наведе се напред тя.
	— Стига бе!
	— Рик няма да бъде доволен.
	— Не думай.
	— Офертата е изключително щедра — изправи се Джема, приглади роклята си с длан и погледна през прозореца към светлините на Бъркли стрийт.
	— Ще чакам да се обадиш — рекох. — Моята оферта е много ограничена. А за всеки случай ще добавя, че информацията ще стане публично достояние дори и в случай че бъда… хм… възпрепятстван.
	— Не съм очаквала друго.
	Написах номера на джиесема си върху една от визитките си и й я подадох. Тя я пое, завъртя се на токове и напусна офиса ми. Звучното почукване бързо заглъхна по коридора.
	Обади се петнайсет минути по-късно.
	— Господин Уайнбърг би желал да те покани на вечеря — обяви тя.
	— Мили боже! — стреснах се аз. — Какво да облека, мамка му?
	— Значи приемаш?
	— Може ли да взема някого със себе си?
	— Твоят сътрудник?
	— Не — поклатих глава аз. — Предполагам, че господин Уайнбърг ще се погрижи за сметката.
	— Разбира се.
	— В такъв случай ще доведа своя психоаналитик.
	— Както искаш — съгласи се тя, а след това съобщи името на ресторанта и часа на срещата.
	После изведнъж се оказах с прекъсната линия насред празния офис. На лицето ми изплува широка усмивка. Какво да облека, наистина?


>	22

	— Защо трябва да те придружавам на делова вечеря? — попита Сюзан.
	— Защото казах, че ще отида, защото обичам да съм в твоята компания и защото имам нужда от професионалното ти мнение за този човек.
	— Същият, който изпрати мутри да притискат един старец и да пребият Зи?
	— Никога не използвай тези думи пред Хенри — рекох. — Иначе току-виж разбрал, че освен всичко е и дребен.
	— Значи искаш да направя професионална оценка на един от големите собственици на казина в Лас Вегас?
	— Аха.
	— А кой ще ми плати за това?
	— По-късно ще обсъдим подробностите.
	— Бас държа, че няма.
	— А пък аз се обзалагам, че той ще се окаже съвсем различен от очакванията ти. Солта на земята. Хубав и достоен човек.
	— Който плаща на мутри.
	— Ако хората не използваха мутри, аз отдавна щях да съм безработен — рекох.
	Сюзан наклони глава, а след това кимна. Взе си лекото манто и напуснахме апартамента ми. Решихме да тръгнем по „Нюбъри“, за да позяпаме витрините. В ранната вечер улицата беше изключително оживена. Малките кафенета и барове се пръскаха по шевовете, а бутиците бяха ярко осветени. Сюзан беше облечена в елегантна тъмносиня рокля, а бежовите сандали с висок ток правеха бедрата й още по-дълги. Аз се бях докарал с безупречно изгладена снежнобяла риза под марковия блейзър, не по-зле изгладен панталон цвят каки и меки, излъскани до блясък мокасини.
	Една съвсем обикновена двойка, която беше решила да се поразходи. Разбира се, ако не броим онзи смит и уесън с петсантиметрово дуло, който почти не усещах на дясното си бедро.
	— Значи ти го ядосваш, а той те кани на вечеря, така ли?
	— Аха.
	— Това е едно от най-забележителните ти качества.
	— Уайнбърг не може да позволи преждевременното изтичане на информация — поясних. — Ако това се случи, членовете на жилищния съвет ще бъдат засипани с най-малко петнайсетина по-добри оферти.
	— Тогава защо просто не я пуснеш в публичното пространство?
	— Защото искам да се извини на Хенри, а може би и на Зи.
	— Сериозно ли говориш?
	— Абсолютно. Може да стане. Както и да вдигне цената. Наистина иска този имот.
	Завихме по Мас авеню и се насочихме към Конгресния център „Хайнс“. Само няколко метра по-нататък се намираше „Кепитъл Грил“ — ресторант от верига заведения, каквито имаше и в градове като Канзас Сити, Милуоки или Такома. В тяхна защита трябва да добавя, че предлагаха твърд алкохол с добро качество и прясно червено месо. По една случайност аз си падах и по двете. Озовахме се насред море от махагон и излъскан месинг, сред които висяха портрети на важни хора, осветени от специални лампи в стил ар деко.
	Салонната управителка ни поведе към една маса в дъното на заведението. На нея вече се бяха настанили Рик Уайнбърг и някаква дама, която той побърза да представи като съпругата си Рейчъл. Тя стисна ръката ми, без да става. Представих Сюзан. Ухилен до уши, Рик се наведе да й целуне ръка, а след това махна на сервитьора. Питиетата бяха поръчани и поднесени. Заехме се да разглеждаме менюто и зачакахме. Приличахме на групичка стари приятели, събрали се да прекарат една приятна вечер. Много се надявах мъжът насреща да не почне да ми вика Спенс.
	— Виж какво ще ти кажа, Спенс — отмести менюто Уайнбърг. — Това с мутрите не беше моя идея. Просто един от сътрудниците ми се увлече повече, отколкото трябва. Няма да се повтори.
	Кимнах.
	— Съжалявам — добави той. — Всичко това са глупости. Познавам хора като теб, защото съм израснал във Фили. Ако някой постъпи по този начин с мой приятел от квартала, със сигурност ще пострада. Прав ли съм? Или съм прав?
	— Има ли трета възможност? — попитах.
	— Исках да ти кажа, че няма смисъл да ме стискаш за топките — поясни той. — Става ли?
	Сюзан леко се приведе напред и отпи малка глътка бяло вино.
	— А вие защо искате да го лишите от това удоволствие? — попита тя.
	Уайнбърг се разсмя. Малко шумно за вкуса ми. Масивните му зъби бяха ослепително бели, а косата му имаше цвета на много тъмно мастило. Челото под нея носеше видими следи от белези. Усмихнах му се, той ми отговори. Забила поглед в менюто, съпругата му очевидно не се интересуваше от нашия разговор. В един момент вдигна глава, осъзна къде се намира и каза:
	— Какво пък толкова? Нали сме в Бостън. Ще си поръчам омар.
	Рейчъл Уайнбърг докосна огърлицата с едри перли, която заплашваше да я удуши. Беше мургава, с тъмни очи и силно изрусена коса. Носеше много грим и бижута, а ноктите й бяха боядисани в яркочервено. Тя смъкна очилата за четене от носа си и се завъртя към съпруга си, който продължаваше да говори.
	— По-полека, Рик. Остави ги първо да хапнат, а после да слушат глупостите ти.
	Тази жена ми хареса.
	— Какво ще кажеш за един хубав стек, Спенс? — попита ме Уайнбърг.
	Сюзан стисна коляното ми под масата.
	— Добра идея, Рики — отвърнах.
	Отпих глътка „Блантънс“ с лед. Сюзан продължаваше да пие виното си на малки глътчици. Семейство Уайнбърг си бяха поръчали джин-мартини. Останалите гости се появиха след има-няма пет минути. Към масата ни прибавиха втора, а после трета и четвърта. Масите бяха затрупани с коктейли, а хората около тях бъбреха и се запознаваха. Сюзан раздаваше ослепителни усмивки и се държеше така, сякаш всяка вечер присъствахме на подобни събития. А мен ме заболяха ръцете от запознанства. С някакъв член на Градския съвет, с актьор, който играеше ролите на мутра в няколко филма на Бен Афлек, с двама президенти на местни компании и най-накрая с Тони Бенет. Той изобщо не седна, а само дойде да каже здрасти на Рон дела Киеза — местен джазмен и диджей, когото обожавах.
	Тони се усмихна на Сюзан, после се извърна към мен и подхвърли едно „как я караш“, а накрая отиде да прегърне Уайнбърг и да разтърси десницата му. Когато си тръгна, всички зашепнаха зад гърба му.
	Най-накрая седнахме обратно на местата си. Двама сервитьори поднесоха виното. Аз минах на наливна бира „Анкър Стийм“, която ми донесоха в заскрежена чаша.
	— Това халюцинация ли беше? — попитах.
	— Абсолютно — кимна Сюзан, а след това завърза разговор с жената до себе си с доволната физиономия на котка, която си играе с мишка.
	Жената беше облечена в много лъскава сребриста рокля, която излагаше на показ добре оформени от хирургически скалпел гърди. Беше със силно загоряла, стегната фигура. Научихме, че току-що се връща от много известен курорт в Карибско море и поради това не беше успяла да запише две от любимите си риалити програми. В ръцете си държеше миниатюрно кученце от породата бишон фриз, което се казваше Снежна топка. Кавалерът й се оказа запален по голфа и беше нахлузил на безименния си пръст огромен пръстен на „Пейтриътс“ от Супербоул.
	— На какъв пост сте играли? — попитах аз, а Сюзан бързо отпи глътка вино в опит да прикрие усмивката си.
	— Приятел съм с хора от ръководството — поясни президентът на компанията. — Редовно пътувам с тях и вземам участие в обсъждането на стратегиите.
	— Том Брейди със сигурност си води записки — рекох. — Предполагам, че сте играли в колежа.
	— Имах проблеми с коляното — поклати глава червендалестият дебелак.
	— О — рекох.
	Преди да бях разменил дори две думи с Уайнбърг, масите бяха отрупани с най-различни предястия. Хазартният бос седеше начело на масата, а смехът му отекваше в целия салон. Луис Бланчард беше заел позиция в едно сепаре до вратата на кухнята. Пиеше вода с лед и разговаряше с двете горили, които вече познавах. Кимнах му. Той също. Помислих си дали да не го повикам, за да види пръстена на новия ми познат. Но вниманието на присъстващите вече се беше насочило към актьора. Уайнбърг отмяташе глава и се смееше на висок глас, зъбите му блестяха. Актьорът започна да разказва как се сблъскал с някакъв истински бандит по време на снимките на поредния си филм. Името на бандита ми беше познато. Бяха го осъдили на доста години затвор за съучастие в убийства.
	Така и не разбрах какво й беше смешното на тази история.
	Сервитьорът ми донесе още една бира, а после сервираха вечерята.
	Президентът с пръстена върна стека си не един, а цели два пъти. Докато чакаше да му го приготвят както трябва, той не ме изпускаше от поглед. Взираше се в мен като типичен пияница, с леко присвити очи, които свидетелстваха за забавен мисловен процес.
	— А вие какво правите? — попита той.
	— На кого?
	Сюзан отново се изсмя, но успя да го маскира с елегантно сумтене. Никой не можеше да сумти като нея.
	— Какво правите в смисъл на работа? — повиши глас бизнесменът. — Каква е професията ви, с какво си изкарвате хляба?
	Хората около нас притихнаха.
	— Продавам дамски обувки в мола на „Куинси“ — рекох.
	Той гневно поклати глава и отпи голяма глътка скоч, без да сваля кървясал поглед от лицето ми. После се овладя, уви лапа около добре оформените рамене на съпругата си и ми се усмихна самодоволно. Възобнових контактите си с Уайнбърг чак след десерта, когато съпругата трофей се насочи към тоалетната, а президентът с пръстена изведнъж реши, че е време да си ходят. Актьорът беше оставил видими следи от присъствието си в далечния край на масата. Един сервитьор усърдно събираше трохите от покривката с помощта на малка четка и лопатка.
	— Искаш ли глътка коняк с кафето? — попита ме Уайнбърг.
	Исках. Сюзан се задоволи с още няколко капки ризлинг.
	Рейчъл Уайнбърг се приведе напред и си взе парченце чийзкейк.
	— Откъде изрови всичките тези шибаняци, Рик? — рече тя. — Може би от Музея на Мадам Тюсо?
	— Бизнес — сви рамене Уайнбърг.
	Забелязах, че все още беше на втората си чаша вино. Което означаваше, че пие по-бавно дори от Сюзан.
	— Добре, ясно — кимна Рейчъл и насочи чашата си в моя посока. А сега искам да ми обясниш защо си хванал мъжа ми за топките.
	Изчаках да ми сервират коняка.


>	23

	Отпивах и слушах Сюзан и Уайнбърг, които обсъждаха моралната страна на хазарта. Конякът беше великолепен, а дебатът — доста разгорещен. Двамата с Рейчъл въртяхме глави ту към единия, ту към другия и подхвърляхме умни коментари. Моите бяха по-умни. Но по принцип бяхме публиката в шоуто на Сюзан и Рик. Психоаналитик от Харвард срещу милиардер от Вегас. Уайнбърг нямаше никакъв шанс.
	— Това, което предлагам, е забавление — рече с тържествен глас той, скръстил ръце пред корема си. От цялата му фигура се излъчваше откровеност. — Става въпрос за тръпката и удоволствието от играта, а не само за маси и игрални автомати.
	— Но нали именно чрез тях печелите парите си?
	— Не е вярно — поклати глава той, вдигна чашата и я завърза между пръстите си. — Основната част от нашата печалба идва от хотелите, от шоу програмите и добрите ресторанти.
	— Но хазартът е в центъра на всичко — отбеляза Сюзан.
	— Той е част от преживяването.
	— Имам няколко клиенти, които не признават друго преживяване. Малко са тези, които напускат вашите хотели като победители.
	— Самото забавление не е ли вече печалба?
	— Някои биха нарекли това хипербола — отвърна Сюзан със сладка усмивка, която би могла да обезоръжи цяла Северна Корея.
	— А вие как смятате?
	— По-скоро съм любопитна да разбера вашето отношение.
	— Ние се опитваме да обезкуражим такива хора — отвърна Уайнбърг. — Те не са клиентите, които искаме.
	— Така ли? — попита Сюзан и кафявите й очи проблеснаха. — Но не се интересувате от мнението на другите — онези, които твърдят, че местните жители ще се прехранват от престъпност и пороци. Когато вашите намерения станат публично достояние, несъмнено ще се изправите срещу безброй анкети и проучвания, доказващи нарастваща проституция и злоупотреба с наркотици.
	— Цял живот управлявам казина — поклати глава Уайнбърг. — Не се плаша от малко вятър.
	— Бостън не е Лас Вегас — отвърна тя.
	Уайнбърг се усмихна на тези думи, а Сюзан отпи глътка вино. Рейчъл Уайнбърг се изкашля и ме попита защо „Сокс“ играят толкова слабо този сезон. На ушите й се поклащаха диамантени обеци с размерите на юмрук.
	— Това просто е част от отдавна установена традиция — свих рамене аз.
	— Ривиър е населен предимно с представители на работническата класа — каза Сюзан.
	— Вегас също.
	Усмихнах се на Рейчъл, а тя театрално извъртя очи.
	— Не искам да раздавам оценки — заяви Сюзан. — Това, което казвам, е прагматично и се опира на опита ми с хора със зависимости.
	Уайнбърг кимна, а после понижи глас, вероятно за да придаде допълнителна тежест на думите си.
	— Имате представа колко нови работни места ще бъдат разкрити, нали? Те не са ли достатъчни да компенсират губещите? Знаете ли как ще се оживи цялото крайбрежие? Клиентите, които възнамеряваме да привлечем, изобщо не са от Бостън. Не искаме местни хора. Нашата цел са големите играчи, а затова трябват добра инфраструктура и нови работни места. Искаме да възродим някогашния „Уандърленд“.
	— Не искам да ви прекъсвам, но „Уандърленд“ никога не е бил кой знае какво място за развлечения — обадих се аз. — Макар че все още помня една хрътка, която се казваше Момченцето на мама и залозите за нея бяха шест към едно при минимална сума от двайсет долара. Доста пари изкарах от нея.
	— Не мога да те спра, ако решиш да оповестиш инвестиционните ми планове — сви рамене Уайнбърг, погледна ме в очите и най-сетне пресуши многострадалната чаша, която въртеше между пръстите си. — Не те обвинявам и за реакцията ти срещу крайно непрофесионалните действия на част от моите сътрудници.
	— Бих ги нарекъл с по-силни думи.
	— Мога да ти обещая, че това няма да се повтори. Мога да ти обещая, че ще предложа изключително изгодна сделка на твоите хора. Защото, ако отвориш кутията на Пандора, конкуренцията ще стане страшна. Трябва да притежавам този парцел, за да мога да представя един наистина цялостен план пред щатските власти. Ако ме прецакаш, ще прецакаш и своите клиенти.
	— Звучи като рекламно послание — отбеляза Сюзан.
	— Той не се шегува — предупреди Рейчъл. — Ще ни уредиш ли лична среща с членовете на съвета на тази сграда? Нека Рик им направи офертата си, пък да видим какво ще решат. После, ако желанието ти да отидеш в „Глоуб“ остане непроменено — върви. Но ще бъде лош бизнес.
	— Лошият бизнес изпраща трошачи на крака да притесняват хората в сградата и тези, които ги пазят.
	— Съгласен съм — кимна Уайнбърг. — Това не е моят стил. В момента господин Бланчард провежда вътрешно разследване, за да разберем как се е случило.
	— Ще се радвам да му обясня — казах.
	— Какво мога да ти предложа? — изгледа ме той.
	— Искам онова, което е най-добро за клиента ми.
	Сюзан ми се усмихна. Според мен страхотно се забавляваше.
	— Много добре — кимна Уайнбърг.
	Веселбата в далечния край на масата продължаваше. Актьорът раздалечи ръцете си на трийсетина сантиметра разстояние и обяви:
	— Като на шибан кон, мамка му.
	Залата се разтърси от смях. Уайнбърг извъртя очи, обърна се и огледа Сюзан. После заби показалец в гърдите ми и попита:
	— Какво търси една хубава еврейска психоаналитичка при човек с петдесетсантиметрова обиколка на врата като теб?
	— Всъщност обиколката ми е само четирийсет и осем — поправих го аз.
	— Ще повярвате ли, че обича поезия? — рече Сюзан. — И харесва изкуството, без някой да го подтиква.
	— Сериозно? — изгледа я Уайнбърг. — Това включва ли истинското изкуство? Например Пикасо?
	— Предпочитам моите китари да са без носове — отвърнах.
	— Съвсем наскоро купих оня скапан портрет на неговата любовница по време на войната — добави небрежно той, сякаш току-що се беше върнал от есенната разпродажба в „Сиърс“. — Голям и напълно откачен. Мисля да проектирам едно цяло казино в тон с неговия колорит. От фигурите му се излъчва страхотна енергия. Всъщност аз го спасих, защото го купих от някакъв задник, който го беше пробил с лакът. Представяш ли си?
	— Той много обича да излага произведения на изкуството в своите казина — поясни Рейчъл. — И двамата вярваме, че изкуството трябва да се показва на широката публика. Какъв смисъл има да го затваряме в разни претъпкани музеи? По-добре хората да му се наслаждават в подходяща среда.
	— Как беше името на жената? — попита Уайнбърг.
	— На коя?
	— Любовницата на Пикасо, която е на картината.
	— Дора Маар.
	— Точно така, Дора Маар. В крайна сметка той я зарязва, защото му напомняла за Втората световна. Шантава работа. След това я кръщава просто „Жена на стол“. — На лицето му изплува широка усмивка. — Но въпреки всичко е страхотна. Аз колекционирам подобни боклуци. Миро, Баския, Сутин и други такива. Но Пикасо е моят любимец. С парите, които съм похарчил за него, сигурно бих могъл да си купя цял джъмбо-джет. Но знаеш ли какво ще ти кажа? По света има много джъмбовци, но само една „Жена на стол“.
	Погледнах Сюзан и се усмихнах.
	— В плановете за „Уандърленд“ фигурира цяло крило за изкуство — добави Рейчъл.
	— Аха, значи вече имате архитектурни планове? — вдигна вежди Сюзан. — Доста самонадеяно от ваша страна.
	— Това място го виждах в главата си още преди приемането на закона за хазарта — рече Уайнбърг. — Онова, което помните като писта за кучешки надбягвания, за мен се покрива с представите за истинската Страна на чудесата, онази, вдъхновила Уолт Дисни. Първият увеселителен парк в тази страна.
	— Аз помня само няколко калпави файтона, с които лятно време разхождаха хората по брега — рекох. — И едно пийпшоу с жена, която се казваше Беатрис Бум-Бум.
	— Било е в началото на миналия век — отвърна Уайнбърг. — Точно на мястото, на което била изградена пистата за кучешки надбягвания по време на Депресията. Оттам е получила и името си. Миналата година започнах да събирам всичките боклуци, останали от оригиналния увеселителен парк. После накарах моите дизайнери да наподобят стила ар деко. Наистина е чудесен. Говорим за неща, създадени през хиляда деветстотин и седма — осма година. Всичко беше изградено на базата на чертежите от книгата за Алиса. Гравюрите на Тениел са смайващи. Човек има чувството, че наистина пътува към заешките дупки с онези файтони. Гъби, по-големи от автомобили. Невидими котки, на които се виждат само очите. Стаи, които се смаляват в момента, в който влезете в тях. Като в някакъв кошмар.
	— Това вече звучи като Ривиър — обади се Сюзан. — Един кошмар.
	— Искам дори келнерките, които поднасят коктейлите, да бъдат руси и да са облечени като Алиса. Само че по-секси. Освен това на всеки кръгъл час в казиното ще се появяват момичета в заешки костюми и с джобни часовници в ръце. Забързани, сякаш им се пишка.
	— Пърформанс на живо — рекох.
	— Знам, че вие двамата сте умници, но по една случайност аз си падам по умниците — каза Уайнбърг. — Ще разберете какво имам предвид, когато представя идеите си пред членовете на съвета. Получим ли лиценза, ще бъда готов да им поднеса някои доста приятни изненади.
	— Човек остава с впечатлението, че това вече е решено — вметна Сюзан.
	— В момента имаме други проблеми — отвърна Уайнбърг.
	Сервитьорът започна да разнася десертите в комплект с ленени салфетки. Лимоново сорбе. Чийзкейк. Крем брюле. Шоколадов мус в шоколадова торта.
	— Все едно попадаш в различен свят — каза Уайнбърг и заби вилицата си в шоколадовата торта. — Загърбваш мръсотията на реалния свят, събираш си багажа и скачаш в заешката дупка.
	— А Алиса е келнерката.
	— Сервитьорката — поправи ме Рейчъл. — Келнерките са мърли.
	Сюзан се усмихна, опита крем брюлето и ми го прехвърли. Тази жена имаше желязна воля. А пък аз имах дебел врат.
	— Не обещавам нищо — рекох.
	Уайнбърг ме тупна по рамото и ухилено намигна на жена си. Тя не му обърна внимание, заета с лимоновото сорбе. Повечето от коняка й беше останал в чашата. С едно светкавично движение сервитьорът отнесе моята, отдавна опразнена.
	— Ако всеки си гледа работата, светът наистина ще стане приятно място — казах аз.
	— Кой го казва? — погледна ме Уайнбърг.
	— Една силна жена.
	— Хм — измърмори той, докато слагаше върху покривката черна кредитна карта „Американ Експрес“. — Умна жена.
	Рейчъл се усмихна на съпруга си.
	— Странно, кооолко странно — издекламира с дяволита усмивка Сюзан, заковала поглед в мен.


>	24

	— Значи успя да договориш мирно и изгодно решение за обитателите на „Оушън Вю“, така ли? — попита Сюзан.
	— Зи няма да го хареса — отвърнах аз. — Нито пък ще види смисъла от него.
	— Но ти ще го видиш.
	— Това споразумение е максимално добро за Хенри — свих рамене. — А Зи ще трябва да проумее, че физическата част от нашата работа е нещо съвсем отделно.
	— Трудно е да не приемеш лично такъв побой — рече тя.
	— Човек не преговаря с помощниците, които е наел.
	— А ти не си ли нает помощник?
	— Не, госпожо. Аз съм един обикновен човек, който се бърка там, където не му е работа. Но сега, след като си свърших работата, съм готов да яхна коня и да поема към залеза.
	— Къде е конят?
	— На третия етаж на паркинга.
	Сюзан се усмихна, наведе се и ме целуна. Останахме дълго притиснати един в друг пред охранителната бариера на летище „Лоугън“. Около нас се люшкаше истинско човешко море. Вече бях чекирал трите куфара на Сюзан — действие, което значително увеличаваше шансовете ми да получа херния.
	— Наистина ли мислиш, че Уайнбърг ще спази обещанието си? — попитах я аз.
	— Ще бъда изненадана, ако се отметне от думите си — отвърна тя. — Това може да накърни етичните му възгледи, колкото и извратени да са те.
	— Според мен лъже, че не знае за биячите.
	— Циник.
	— Ти как мислиш?
	— Възможно е шефовете на големи компании да не участват в решенията на подчинените си.
	— Хенри ще реши какво иска — рекох. — Ако парите се окажат толкова добри, колкото очаквам, значи той е спечелил битката.
	— Просто ми обещай, че никога повече няма да вечеряме с онзи палячо!
	— Обещавам кимнах аз, а после попитах: — Значи две седмици?
	— Да, две седмици.
	— А какво ще правя със себе си през всичкото това време?
	— Ще се разхождаш с Пърл, ще гледаш филми.
	— А късно ли е да се науча как се кърпят чорапи?
	— Защо всичко, което излиза от устата ти, звучи мръсно?
	Ухилих се. Сюзан отново се притисна в мен и уви ръце около врата ми. Миришеше на лавандула и хубав сапун. Почувствах как сърцето ми ускорява ритъма си, докато я гледах как се обръща да ми изпрати въздушна целувка, а след това изчезва към зоната за проверка.
	Въздъхнах и се върнах на паркинга, окъпан от лекия дъжд. Подкарах към Бек Бей и офиса. Небето потъмня и дъждът се усили. Помещението леко вибрираше от включения климатик. Отворих едно чекмедже на бюрото си и измъкнах бутилка „Бушмилс“ черен етикет. Вдигнах я на светлината и леко я разклатих. Кехлибарената течност изглеждаше страшно примамлива.
	Вместо това станах, грабнах сака „Евърласт“ и потеглих към фитнес клуб „Харбър“. Понякога обилното изпотяване действа по-добре от бутилката.
	Зи беше там. Хенри също. Зи беше вече във втората част на тренировката. Хенри го беше накарал да работи без ръкавици и бинтове. А това не му позволяваше да прави нещо повече от шадоу боксинг, или казано на обикновен език — боксиране с въображаем противник. Хенри възбудено крещеше и обясняваше различни тактики от уличния бой.
	— Удар в гърлото! — извика той. — Лакът в слепоочието, а след това къса серия в бъбреците!
	Описах широк кръг около тях и бавно се залових за работа. Бинтовах ръцете си, поскачах на въже и направих серия упражнения за разгрявка. Зи започна петия си рунд, когато насочих вниманието си към чувала. В началото на шестия и последен за него рунд вече се чувствах отлично и обемистият чувал стенеше под тежките ми удари.
	— Човекът ти кърви — продължаваше да крещи Хенри. — Трябва да го млатиш дотогава, докато белезите му се разтворят като амбалажна хартия.
	Зи кимна с глава, без да откъсва очи от лицето на Хенри. После застана срещу огледалото и започна бавна серия финтове със самия себе си. Дясното му око все още беше подуто, придвижваше се с видимо накуцване.
	— Едва ли ще ти хареса този живот — заяви Хенри. — На никого не пожелавам да бъде боксьор. Ако имаш достатъчно акъл да спреш — спирай. Освен ако не си достатъчно луд да си въобразяваш, че можеш да станеш шампион. Или едното, или другото. Но нищо по средата.
	Аз се бях прехвърлил на двойния чувал. Удрях бързо, после отскачах назад и го чаках да се насочи към мен. Двоен удар, отскачане. Единичен удар, после отново отскачане. _Туп, туп._
	— Вземи пример от Спенсър. Той спря в най-подходящия момент.
	Таймерът оповести края на рунда. Отпих глътка вода и се опитах да си поема дъх. Дъждът барабанеше по единствения прозорец в дъното на залата. Зи дръпна ципа на сака си и закуцука към вратата.
	— Хенри много го бива да хапе глезени — рекох. — Дори не е нужно да се навежда.
	Зи направи опит да се усмихне и продължи да удря.
	— Добре ли си?
	Зи кимна.
	— Искаш ли да те черпя един обяд?
	Той поклати глава.
	— Мисля да бинтовам коляното си и да се поразходя. Нуждая се от раздвижване.
	— Искаш ли компания?
	— Не, добре съм — отказа той. — Имам да обмисля и разни неща.
	Зи леко ми кимна и се насочи към душовете. Хенри се приближи и зачака сигнала за следващия рунд.
	— Как е момчето? — попитах.
	— Прави го без сърце. Влачи се.
	— Ще му трябва време — рекох.
	— Сега ще разберем от какъв материал е направен.
	— Знам.
	— Ти знаеш повече от всеки друг как се губи в бокса. А не как се печели.
	— А ти го учиш да се бие мръсно.
	— И още как — отвърна Хенри. — И ти би трябвало да го учиш на същото.
	— Опитах се. Но той отказа да възприема.
	— Няма правила в тази игра. Риташ ги в топките, ако нищо друго не върши работа.
	— Аз съм фен на тази техника.
	Изкарах един рунд с чувала, който приключих със серия от финтове и работа за разкършване на гърба. Избърсах потта си със суха, ухаеща на белина кърпа и се приближих към Хенри.
	— Рик Уайнбърг предлага сделка — задъхано му съобщих аз.
	Хенри се усмихна. Големият чувал продължаваше да се полюшва на веригата си с тихо поскърцване. Трополенето на дъжда по самотния прозорец се усили. Последвах Хенри към офиса му.
	— Можеш ли да уредиш нещо с хората от съвета? — попитах аз.
	— Мога — кимна той. — Но можем ли да му вярваме?
	— Ще накарам Рита Фиоре да не му позволи да се отметне.
	— Знаеш ли условията?
	— Ако получи лиценз, той ще подслади офертата си към всеки отделен собственик на апартамент с допълнителен бонус.
	— Което означава, че ако не получи лиценз, всичко приключва, така ли?
	Кимнах.
	— А какво каза за горилите, които ни изпрати?
	— Извини се. Каза, че не му е в стила и че ще направи вътрешно разследване.
	— Стига бе.
	— Това каза.
	— Според теб с колко ще вдигне офертата?
	— Не знам.
	— А какво изобщо знаеш, по дяволите?
	— Сюзан се срещна с него. И според нея той ще удържи на думата си. Но сега е ваш ред. Ти и останалите обитатели на „Оушън Вю“ трябва да решите.
	— Добре си се справил — похвали ме той.
	— Глупости.
	Хенри отключи вратата на офиса си. Винаги я заключваше, когато не беше вътре. Вероятно от страх някой да не отмъкне снимката в рамка на Джина Лолобриджида. Зи се плъзна покрай панорамния прозорец, който гледаше към залата. Беше облечен с черни джинси и черна копринена риза с отворена яка. Косата му беше сресана назад.
	— Ще кажеш ли на Зи, че сме готови на сделка? — попита Хенри.
	Кимнах.
	— Въпреки това той няма да се откаже да търси мутрите, които го пребиха.
	— Споразумението е за сградата, а не за събитията около нея — поясних аз.
	Хенри се усмихна. В следващия момент телефонът на бюрото му започна да звъни, но той не посегна към слушалката.
	— Какво щеше да стане с теб, ако двамата с Хоук бяхте продължили с бокса? — внезапно попита той.
	— Слава и пари?
	— А може би битки с нелегални залагания в заведения, които предлагат спагети?
	— Безплатните спагети не са за пренебрегване.
	— Кой ти каза да се обърнеш към ченгетата вземеш разрешително за частен детектив?
	Изгледах го. Той кимна, седна зад бюрото и качи миниатюрните си бели маратонки върху плота. После сложи ръце на тила, размърда бицепси и рече:
	— Прав бях.


>	25

	Когато джиесемът ми иззвъня, бях на първата си чаша кафе и разхождах Пърл. Дъждът беше спрял, оставяйки тънък воал изпарения над градската градина. Пърл пръхтеше и възбудено душеше мокрите чашки на лалетата.
	— Служба за разхождане на домашни любимци „Спенсър“ — пропях бодро аз.
	— Много дини под една мишница, а? — прозвуча гласът на Джема Фрейзър.
	— Имам само една клиентка, но тя изисква цялото ми внимание.
	— Разбирам.
	Продължителна пауза, последвана от дълбока въздишка.
	— Господин Уайнбърг ме помоли да ти предам, че офертата е на масата — рече Джема. — Моли да организираш срещата с членовете на съвета на „Оушън Вю“.
	— Аз пък си помислих, че ти е станало мъчно за изключителното ми чувство за хумор.
	— След един час, става ли?
	— Става.
	Разбрахме се да се видим в „Старбъкс“ отсреща и тя затвори. Или просто прекъсна разтвора. Погледнах Пърл, която се беше заела да изследва нарцисите. Мисията беше приключена.
	Прибрахме се в офиса с двайсет минути аванс преди срещата. Изразходвах ги за почистване на личното си оръжие и изчитане на информацията за последния мач на „Сокс“ от плейофа с „Оукланд“. Още преди да стигна до половината, грабнах сакото си и излязох навън. Джема вече ме чакаше на една странична масичка с изглед към „Бойлстън“ и сипваше захар в голяма чаша кафе с гъст каймак. Усмихнах й се и кимнах към бара. Поръчах си чисто кафе.
	— Знам един „Дънкин Донатс“ в „Екзитър“ — рекох. — Предполагам, че вече е късно за царевични кифлички с масло.
	— Да — съгласи се Джема и плъзна към мен някакъв плик. От онези, в които съдилищата изпращат призовките си. Почувствах се като герой от роман на Джон льо Каре. — Това е.
	Отново беше облечена в марковия шлифер, пристегнат в кръста. Кафявите ботуши за езда прибавяха няколко елегантни сантиметра към стройната й фигура. В ръката си държеше слънчеви очила, които прибра в чантата си, преди да отпие от чашата.
	— Тези токчета ни поставят на равна нога — обявих аз.
	— Не ме харесваш особено, нали?
	— Ти нае горили да притиснат мой добър приятел — напомних й аз. — А на всичкото отгоре и да пребият помощника ми.
	— О — сбърчи нос тя. — Извинявай.
	— Нещо ме кара да се съмнявам в искреността ти.
	Посегнах към плика с чувството, че получавам набързо избран подарък за рождения си ден. Дали да го отворя веднага, или да изчакам? Не исках да види лицето ми, в случай че се разочаровам.
	— Уайнбърг каза, че си действала на своя глава.
	Тя отпи глътка кафе.
	— Някакъв отговор?
	— Приключихме ли вече?
	— Предполагам, че трябва да хвърля едно око на офертата на господин Уайнбърг.
	— В плика ще намериш телефоните му за контакти.
	— Няма ли да ги осъществяваме чрез теб?
	Тя сви устни и ме изгледа изпитателно. Погледите ни се срещнаха, но след миг тя отмести своя.
	— Вече не.
	— Жалко — рекох.
	— Отстраниха ме — обяви тя.
	— Откога си в Щатите? — вдигнах вежди аз. — Не трябваше ли да кажеш „уволниха ме“?
	— Когато господин Уайнбърг те уволнява, значи те е отстранил — поясни тя. — Последната ми задача беше да ти предам този плик. Вече съм свободна.
	— Много съжалявам — рекох.
	— Въпреки че стана причина да ме уволнят? — изгледа ме тя. — Господин Уайнбърг смята, че съм прекрачила известни граници.
	— Хенри Чимоли несъмнено ще се съгласи с него.
	Продължаваше да изучава лицето ми с поглед.
	Усмихнах се и вдигнах чаша в шеговит тост.
	— Желая ти късмет с клиентите — каза тя, после се завъртя и изчезна под ситния дъжд, който отново бе започнал.
	Взех чашата с кафе и плика с новата оферта, прекосих улицата и се качих в офиса. Почти ми стана мъчно за нея. Но не съвсем.


>	26

	Рик Уайнбърг разигра страхотно шоу. Очаквах всеки момент зад гърба му да избухнат фойерверки и да се развее американското знаме. Членовете на съвета бяха ухилени до уши. Не само го бяха приели, но вече го обичаха. Сделката беше изключително изгодна. Със сигурност щеше да ми трябва заклет счетоводител, за да преброи нулите. Плюс безплатни ваучери за бюфета след откриването на „Уандърленд“. Няма уважаваш себе си член на Американската асоциация на пенсионерите, който да отхвърли безплатни ваучери.
	Двамата със Зи бяхме седнали на последния ред сгъваеми столове. Горили не се виждаха. Отсъстваха и заплахи. Рита Фиоре седеше пред пас и периодично се обръщаше да ни покаже бялото на очите си. Тя не си падаше по безплатните бюфети или литературните дебати върху творчеството на Луис Карол.
	— Каква торба с лайна, боже! — измъчено прошепна тя.
	— А как е договорът?
	— Нашият адвокат казва, че е добър — сви рамене тя. — Самата аз спокойно бих минала без глупости от сорта на „Пауър Пойнт“ и Мики Маус. Интересува ни само колко и кога.
	Уайнбърг беше с панталон в цвят каки и светлосин блейзър върху бяла риза с широка яка. Дори от десетина метра зъбите му блестяха ослепително. Мек и тържествен, гласът му беше по-скоро убедителен, отколкото умолителен. Ако продължаваше да говори по същия начин, като нищо щях да му подаря портфейла си.
	— Всички можем да спечелим от този проект — рече той. — Вие можете да станете част от възраждането на целия крайбрежен район. А то ще започне от една песъчинка, за да се превърне в осъществена мечта.
	Зи изглеждаше така, сякаш всеки момент ще задреме. Масивните му лапи бяха скръстени на гърдите, изпънали до крайност черната тениска. Тази сутрин изглеждаше по в час, но и по-мълчалив.
	Уайнбърг отстъпи мястото си на председателя Лу Кофон, който седеше до него. Той се изправи и гордо подръпна сивкавосиния панталон нагоре. Уайнбърг притежаваше уникалната способност да кара околните да се чувстват важни. Сърдечна усмивка, стискане на десници с две ръце. В резултат старият Бъди, който довчера оплакваше съсипания си кадилак, днес вече изглеждаше доволен от живота. Боядисаната му черна коса блестеше под светлината на луминесцентните лампи, а ръката му лежеше върху внушителните рамене на съпругата му, която най-сетне беше решила да замени леопардовата си рокля със син костюм с панталон.
	— Странно как една стотачка може да промени нечие мнение — прошепнах на Рита аз.
	— По стотачка за всеки побелял олигофрен, участваш в този цирк — поправи ме тя.
	— Но все пак достоен за времето на адвокатска кантора като „Коун, Оукс и Болдуин“?
	— Ние сме най-големите и най-добрите в Бостън — отвърна Рита. — Нима мислиш, че съм тук заради сиренето и солетите? — Тя изсумтя и кръстоса крак върху крак.
	След като срещата приключи, Кофон и Бъди се приближиха към масата с почерпки.
	— Пълно единодушие — обяви Кофон.
	— Аха — кимнах.
	— Много сладка оферта — добави Бъди Кадилака.
	Пак кимнах.
	— Искаш ли малко сирене? — попита Кофон. — В комбинация с великолепните солети от „Риц“?
	— Много сте мили, момчета.
	— Хенри каза, че нищо не ти дължим — рече Бъди.
	— Прав е.
	— Но съветът смята, че трябва да ти платим някаква сума — добави Кофон и подръпна панталоните си. — Всички знаем, че стигнахме дотук с твоя помощ. Нещо, в което дори за миг не сме се съмнявали.
	— Това ще ме крепи в трудни времена.
	— Какъв човек е този Уайнбърг! — замечтано въздъхна Бъди. — Как умее да убеждава хората!
	Кофон ми протегна ръка и аз я стиснах. Какво толкова, по дяволите. Бъди направи същото. Стиснах и неговата ръка. Хенри ме наблюдаваше от далечния ъгъл. В един момент се изправи, посочи ме с пръст и намигна. Аз свих палец и показалец и раздвижих устни в едно безгласно „бум“.
	Зи продължаваше да мълчи.
	Излязох навън. Бланчард стоеше до черния линкълн, чийто двигател работеше. Бръкна в джоба на лекото си сако и измъкна пакет марлборо, от който ловко изтръска една цигара.
	— Да си чувал за вредата от пушенето?
	Бланчард се ухили и си запали цигарата с никелирано зипо. Върху капачката на запалката беше гравирана емблемата на морската пехота. Късоподстриганата му коса не беше достатъчно гъста, за да скрие розовата плешивина на темето, проблясваща под луминесцентните лампи.
	— Колко време си служил в морската пехота? — попитах.
	— Двайсет години.
	— А как попадна при Уайнбърг?
	— Един приятел има охранителна фирма във Вегас. Той ми предложи работата и аз приех. Удобно работно време, разрешително за оръжие. Ти?
	— Предпочитам да работя за себе си.
	— А аз съм при Уайнбърг, защото му вярвам — рече Бланчард. — Кучият му син има невероятна харизма.
	— Наистина ли се готви да плаща на момичета, облечени като Алиса?
	— Защо питаш?
	— Мисля да инвестирам малко пари в бели чорапогащници.
	— Планират се много неща — изпусна дима от гърдите си Бланчард.
	Зи излезе от главния вход на „Оушън Вю“.
	Бланчард беше зареял поглед към морските вълни. След известно време се обърна и забеляза помощника ми, който се отдалечаваше с леко накуцване.
	— Съжалявам за момчето — рече с въздишка Бланчард. — Но това не беше работа на Уайнбърг, нито пък моя.
	Забих поглед в неговия. Той издържа и леко кимна. Аз сторих същото.
	Уайнбърг се появи на главния вход и Бланчард направи бърз оглед на паркинга и колите, паркирани по протежението на Бийч булевард. Помагаха му още двама души, със слънчеви очила и безупречно изгладени костюми. Бланчард кимна на шефа си и той тръгна към нас.
	— Твоите хора правят много добро шоу — отбелязах аз.
	— Не е шоу — поклати глава той. — Преди две години двама бивши пандизчии отвлякоха дъщерята на Уайнбърг. Поискаха пет милиона.
	— И какво получиха?
	Бланчард хвърли фаса си на асфалта и го размаза с ток. Вятърът поде стържещия звук, който подплаши гларусите и ги накара да литнат в мекото златисто сияние над плажа.
	— Пет милиона.
	— Хванаха ли ги? — попитах.
	— Не.
	— А знаете ли кои бяха?
	— Това беше част от сделката — рече Бланчард. — Откупът беше платен и той получи детето си невредимо. Без да задава въпроси.
	— На негово място аз бих задал няколко.
	— Не и господин Уайнбърг.
	— А сега как е?
	— Винаги има по нещо. Той е много богат човек. Освен това вероятно си забелязал, че господин Уайнбърг обича да привлича вниманието.
	— Наистина ли?
	— Веднъж нае хеликоптер, който го спусна на най-високата точка на все още строящо се казино във Вегас. Не беше шега работа, защото горе имаше място колкото да седне с прибрани крака. Но той държеше всички да видят, че седи на най-високата точка в града. С риск да загине. Приключението му беше заснето и по-късно се превърна в страхотен рекламен клип.
	— А на мен понякога ми се завива свят дори когато се разхождам по Бийкън Хил — рекох.
	— Доколкото те познавам, сигурно си има причина — ухили се той.
	Стиснахме си ръцете.
	— Надявам се, че пак ще се видим — рекох.
	Тръгнах към Рита и Зи, но Уайнбърг ми препречи пътя. Отначало не каза нищо, само ме гледаше. После на лицето му се появи широка усмивка и той разпери ръце.
	— Благодаря ти — каза той и ме прегърна.
	Отстрани мечешката му прегръдка със сигурност изглеждаше доста странна, но на него не му пукаше.


>	27

	Две нощи по-късно, някъде към четири сутринта, някой заблъска силно по вратата на апартамента ми. Пърл скочи и започна да лае, а аз изстенах и я последвах в антрето. Надникнах през шпионката и видях двама полицаи. Хванах Пърл за каишката и отворих.
	— Платил съм почти всички глоби за паркиране — рекох.
	— Капитан Хийли иска да ви види — рече единият от полицаите, нахлупил фуражката ниско на челото си.
	Другият приличаше на негов близнак — висок точно колкото него, с идентична униформа на полицай от Масачузетс. Бяха яки, с квадратни челюсти и мрачни физиономии.
	— Няма проблем. Искате ли кафе?
	— Хийли иска да ви види веднага.
	Държах с два пръста нашийника на Пърл, която продължаваше да ръмжи и да показва зъби. Не можех да я обвинявам. И двамата се нуждаехме от освежителния си сън.
	— А ще имате ли нещо против преди това да си обуя панталона?
	Десет минути по-късно вече бях на задната седалка на полицейската кола, която пое на изток към „Стороу“, а след това зави на север и хлътна в тунела. Отразената светлина на лампите за миг проблесна в предното стъкло, а после отстъпи мястото си на истинската, появила се в далечния край на тунела.
	— Има и по-пряк път към Областната прокуратура — казах аз.
	— Отиваме в Ривиър — рече полицаят зад волана. И двамата не си бяха направили труда да се представят. — В момента Хийли е там.
	— Значи някой е умрял — рекох аз.
	Шофьорът замълча и продължи да насочва колата на север, към магистрала А1.
	— Това има ли нещо общо с господин Чимоли? — попитах.
	— Не го познаваме — отвърна другият.
	Отпуснах се на седалката и загледах доковете от двете страни на реката и полегатите хълмове, спускащи се към океана. Ярката изкуствена светлина около хълмовете влизаше в остър контраст с черната нощ. Напуснахме магистралата, а останалата част от пътя изминахме в компанията на дълга поредица от включени синьо-червени светлини.
	Така стигнахме до просторния паркинг пред някогашната писта за кучешки надбягвания. Част от него беше заета от десетки полицейски коли, както на щатската полиция, така и на местната от Ривиър. Безкрайно дълга жълта лента ограничаваше достъпа още от входа на паркинга. Отвъд нея се виждаха микробусите на криминалистите, следвани от няколко телевизионни екипа, които заснемаха всяка тяхна стъпка.
	Единият от моите придружители слезе и отвори задната врата, а след това махна на някого. Слаба жена с безучастно лице и значка на полицейското управление в Ривиър ме пропусна, без да задава въпроси. Предположих, че не е била информирана за появата ми.
	— Където и да отида — долетя гласът на Хийли някъде отвъд дългата редица паркирани седани.
	— И аз съм там.
	— Голям късмет, няма що — отвърна Хийли.
	Последвах го между подредените плътно една до друга коли, които чакаха да бъдат откарани бог знае къде. Наложи се да се плъзгаме странично, за да можем да минем. От пролива подухваше топъл солен вятър.
	— Нямаше как да не се разсмея, когато чух името ти — рече Хийли. — Просто си падаш по тези неща, нали?
	Хийли беше кльощав, среден на ръст, с големи ясносини очи. Беше с евтин син костюм и червена вратовръзка. Посребрената му коса беше подстригана късо.
	— И тъй, кой е умрял? — попитах аз.
	Продължавах да го следвам покрай дългата редица коли. След известно време свърнахме вляво и излязохме на празно пространство, запълнено от фотографи криминалисти и всякакви други технически лица. Хийли спря на крачка от съвсем обикновен шевролет малибу. Един от петте милиарда автомобили по света, произведени за всекидневна употреба. На пръв поглед изглеждаше съвсем нормално — без дупки от куршуми, без надписи и символи, изрисувани с кръв.
	Продължих напред, докато Хийли не ме спря с ръка.
	— Кога за последен път си оставал без думи? — попита ме той.
	— Отдавна.
	— А как успя да се забъркаш в акцията на тази комарджийска мафия?
	— Един приятел ме нае.
	— Кой?
	— Виж какво ще ти кажа, Хийли. Нямам проблем да ти разкрия картите си, но не и преди ти да свалиш своите. Все пак дължа обяснение на Пърл защо стопанинът й е бил вдигнат от леглото посред нощ.
	— Имаш ли здрав стомах?
	— Предполагам, след като ям кренвирши на стадиона.
	Хийли сви рамене и ми направи знак да го последвам. Криминалистите се отдръпнаха от зейналия багажник на шевролета, осветен от два преносими прожектора.
	Не казах нищо. Наистина бях останал без думи.
	— Открил я е нощният пазач и е позвънил в полицията — поясни Хийли. — Бивше ченге, също като кучето. Само че кучето е превъртяло.
	— Бас държа, че е така.
	— Виждал ли си някога подобно нещо? — попита ме Хийли.
	— Не съм.
	Изведнъж ми стана трудно да дишам. Не можех да откъсна поглед от вътрешността на багажника.
	— Но я познаваш, нали?
	— Да.
	— Колата е под наем — добави Хийли. — Наел я е лично, на свое име.
	Кимнах.
	— Шибана бъркотия.
	— Да.
	— Нали ти казах, че ще останеш без думи? — каза Хийли и двамата с другото ченге се ухилиха.
	— Съобщили на съпругата му? — попитах.
	— Пътува насам. Взела е първия самолет от Вегас. Бодигардът ни каза за теб.
	Отново кимнах.
	— Налага ли се тя да идентифицира тялото?
	— Няма тяло обяви младият полицай, който ни донесе кафе. — Само гадната глава на Уайнбърг.


>	28

	Седях в хотел „Четири сезона“ и гледах просветляващото небе през високите прозорци. До мен се бяха скупчили Луис Бланчард, Рейчъл Уайнбърг, Хийли и едно ченге на име Лундквист. Аз и полицаите пиехме кафе, а Бланчард и Рейчъл бяха предпочели уиски. Броени минути по-късно към тях се присъедини и Хийли, който кимна на сервитьорката да му донесе два пръста „Бушмилс“. Тишината на ранното утро се нарушаваше единствено от бученето на прахосмукачката в ръцете на една от чистачките до бара. Въздухът над зелените хълмове отвъд „Бойлстън“ изглеждаше леко сребрист.
	— Значи никой не е видял Рик да напуска стаята си? — попита Рейчъл.
	Бланчард поклати глава. Очите му бяха зачервени. Изглеждаше с няколко години по-стар.
	— Той не се отделяше от Луис дори когато ходеше до тоалетната — добави Рейчъл. — Направо му беше мания.
	Бланчард сведе поглед към ръцете си и започна да ги трие една в друга.
	Рейчъл носеше розов анцуг на „Шанел“ и големи слънчеви очила с много тъмни стъкла. Може би все още плачеше, но очилата ми пречеха да видя. Изглеждаше доста по-бледа в сравнение с онази вечер, може би защото не носеше грим. Изрусената й коса беше прибрана на тила, ръцете й лежаха върху златната дръжка на прекалено голямата черна чанта. Докато отговаряше на въпросите на Хийли, успя да пресуши голяма чаша 50-годишно „Макалън“. Аз слушах и пиех кафе. Просто нямаше какво да кажа.
	— Изискахме записите на хотелските охранителни камери — рече Хийли. — На тях все ще има нещо.
	— Телефонът ми жужи като някакъв шибан вибратор, мамка му! — оплака се Рейчъл. — Инвеститорите искат да знаят какво става. Рик трябва да е предприел нещо по своя инициатива, заради което са го ликвидирали.
	— Луис — обадих се аз, — кога за последен път видя Рик?
	— В десет — отвърна бившият морски пехотинец. — Поръча си ванилов сладолед в стаята. Аз огледах наоколо, за да съм сигурен, че всичко е окей. Рик нямаше настроение за разговори. Пожелах му лека нощ, събух си обувките и легнах да спя в съседната стая. Рейчъл е права: господин Уайнбърг не обичаше да рискува. Плащаха ми да не се отделям от него дори когато реши да си купи дъвка от фоайето.
	Рейчъл Уайнбърг пое дълбока глътка въздух. Лицето й зад тъмните очила изглеждаше безизразно.
	— Имахме да вършим толкова много работа! — простена тя. — Тонове шибана работа! Направо ми идеше да убия Рик!
	— Трябва да изготвим списък — рече Лундквист. Това бяха първите му думи от трийсет минути насам. Беше висок, едър, със светла коса и червени като ябълки бузи, като изваден от някоя ферма от Средния запад. — Искам имената на всички, които по една или друга причина биха причинили зло на съпруга ви.
	— Предлагам ви да започнете с телефонния указател на Лас Вегас — каза Рейчъл и отпи солидна глътка уиски. — Съпругът ми беше честен и открит човек, но не и обичан.
	— Налага се да ви задам и някои неудобни въпроси — обади се Хийли, свел поглед към бележника в ръката си. — Не искам по никакъв начин да ви засягам, госпожо Уайнбърг, но само така можем да ви бъдем полезни.
	— Искате да знаете дали е хойкал? — изгледа го Рейчъл. — И какви са били личните му навици?
	Хийли кимна.
	— Рик си падаше по жените, разбира се — рече тя. — Но ние си имахме споразумение.
	Бланчард бързо вдигна глава от бележника си. Рейчъл срещна погледа му и кимна.
	— Луис знаеше, аз знаех, всички знаеха. Обичах Рик, но не бях глупачка. Съпругът ми беше заклет ебач.
	Чистачката спря прахосмукачката. Грозната дума увисна в настъпилата тишина. Светлината на утрото над градската градина беше напоена с цветове, сред които преобладаваха златистото и зеленото. Сребристото под дърветата беше на път да изчезне.
	— Познавах повечето от мадамите му — продължи Рейчъл. — Лу със сигурност знае и за други. Но никоя от тях не би му откъснала главата, по дяволите! Някой няма ли да ми донесе още едно питие, за бога? Тези хапчета изобщо не ми действат!
	— Можем да ви заведем на лекар — предложи Хийли. — По-късно ще продължим разговора.
	— Ако ще ме упояват, по-добре да го направя сама.
	— Имаше ли последно съобщение? — попитах аз.
	— Да. Вече го пусках на тези хора тук.
	— Какво беше съдържанието му?
	— Рик каза „шибано копеле“ и затвори. Не ме питайте кого е имал предвид, защото не знам.
	— В колко часа ви звънна?
	— В десет и половина. Източно време.
	— Той имаше ли приятели в Бостън? Някой близък, с когото би могъл да се срещне, след като е напуснал стаята си? Или след като е бил принуден да я напусне?
	Рейчъл свали слънчевите очила. Нямаше грим, очите й бяха зачервени. Сервитьорката постави пълна чаша скоч пред нея и отнесе празната.
	— Кажи му, Лу. Кажи на всички. Какво толкова, по дяволите? Те трябва да знаят.
	Бодигардът кимна, приведе се напред и опря лакти в коленете си. Изглеждаше леко нестабилен. По брадичката му беше избила сивкава четина.
	— Той се срещаше с Джема Фрейзър.
	Облегнах се назад и се опитах да изглеждам шокиран.
	— А къде е тя в момента?
	— Не знам — отвърна Бланчард. — Не си вдига телефона.
	Хийли кимна на Лундквист, който скочи на крака и измъкна джиесема си. Ако все още беше жива, ченгетата щяха да я открият. Разбира се, преди това щеше да им се наложи да открият тялото на Уайнбърг. Бях сигурен, че това е един от приоритетите им в момента.
	— Известно ли ви е, че съпругът ви я е уволнил? — обърнах се към Рейчъл аз.
	— Не може да бъде — отсече тя. — Рик щеше да ме уведоми. Кой ви каза?
	— Самата Джема Фрейзър.
	— Малка лъжлива кучка!
	— Донесе договорите, които хората трябваше да подпишат — поясних аз. — Каза, че това е последната задача, която изпълнява за Рик.
	— Тя не даваше пет пари за него. Просто си гледаше личния интерес. Понякога мъжете са такива глупаци, че направо нямам думи!
	— По този въпрос спор няма — съгласих се аз.
	— Направо не издържам! — проплака Рейчъл. С Рик бяхме заедно в продължение на четирийсет години! О, боже!
	Хийли погледна Бланчард, който кимна и се изправи. Рейчъл пое протегнатата му ръка, направи няколко крачки и се обърна да ме погледне. Тялото й леко се олюляваше. Като на боксьор ветеран. Смазан от бой, но с висок дух. Бланчард й помогна да се прибере в стаята си, върна се и седна срещу мен.
	— Ще ни помогнеш ли, Спенсър?
	Погледнах Хийли. След това погледнах и Лундквист.
	— Кажи си тарифата — добави Бланчард.
	Имах милион причини да откажа. Главната беше, че бях работил за противниците на съпруга й. Но това беше стара работа. А може би беше същата работа. Все тая. Нямаше как да кажа нещо друго, освен едно лаконично „да“.


>	29

	Прибрах се у дома. Взех душ, обръснах се и включих кафе машината. После разходих Пърл и напълних паничките й с храна и вода. Зареден с нова доза кофеин и афтършейв с аромат на ром, подкарах колата към „Парамаунт“.
	Зи ме чакаше отпред. Влязохме, поръчахме си закуска и заехме една висока маса в дъното на тесния салон. Аз си избрах яйца на очи с тортила и салца, а Зи се задоволи с чаша черно кафе.
	— Как е жена му? — попита той.
	— В шок, но се държи — отвърнах. — Помолиха ме за помощ.
	— Не можем, защото работим за Хенри.
	— Границите отдавна са размити — рекох. Сега всичко е едно и също.
	— За мен не е така — отсече Зи. — Тези хора са боклуци.
	— Може би, но се нуждаят от помощ. А ако не им помогнем, Хенри може да изпусне сделката.
	— Откога си започнал да мислиш за пари?
	— Хубаво е, когато ангажиментите се покриват с някакъв чек отвърнах. — Това ми помага да не гася лампите.
	Зи отпи глътка кафе. Аз набучих на вилицата си парченце яйце.
	— Ти харесваше Уайнбърг — отбеляза Зи.
	— Да. Въпреки всичко.
	— Мислиш ли, че беше честен?
	— Не, но държеше на думата си.
	— Което ние ценим.
	— Без него се превръщаме в животни.
	— Хемингуей? — вдигна вежди Зи.
	— Холдън — отвърнах. — „Дивата банда“.
	— Не съм го гледал.
	— Може би защото е уестърн.
	— Уестърните не бяха много популярни в резервата — отбеляза Зи. — Добрите никога не побеждават.
	— Зависи от гледната точка.
	— Която винаги трябва да е правилната — натърти той.
	Беше необичайно спокойно за този час на деня. За пръв път от доста време насам не се чувствахме притиснати да освободим масата си.
	— Значи сделката се отменя, така ли? — попита Зи. — Заради смъртта на Уайнбърг?
	— Жена му твърди, че бизнесът продължава. Но компанията им ще бъде подложена на силен натиск и по тази причина им трябва бързо решение.
	Зи кимна.
	— Бодигардът предложи сам да си назова тарифата.
	— Добро предложение рече той. — Значи работата около Джема ще продължи.
	— Ще имаш ли нещо против да я наблюдаваш още известно време?
	По устните му пробяга лека усмивка.
	— Вече е заподозряна, така ли?
	— Мисля, че ченгетата биха я нарекли „оперативно интересно лице“.
	— А ти как би я нарекъл?
	— Заподозряна.
	Зи кимна. Появи се една келнерка, която ни наля още кафе.
	— Може би са убили и нея.
	— Мина ми през ум.
	— Но ти я харесваш именно затова, нали?
	— Може би знае повече, отколкото казва въздъхнах аз. — Какво мислиш за Бланчард?
	— Умник — отвърна Зи. — Твърд като скала. Но аз не съм губил клиент дори когато съм бил пиян. Включително и когато не ми харесваше това, с което се занимава.
	— Може би шефът му е наредил да се махне.
	— Добрият бодигард остава при клиента си, независимо от обстоятелствата — отвърна Зи. — Защото, ако се случи нещо, репутацията му ще се срине.
	— Говориш от опит, а?
	Той кимна.
	— Но как е възможно Бланчард да изпусне шумен и енергичен мъж като Рик Уайнбърг? — попитах. — Той прави представление дори от отиването си до тоалетната.
	Зърнах новината в долния край на екрана на телевизора насреща ми. Местният канал предаваше: „Заклаха един от големите собственици на казина“. Проверих телефона си. От сутринта Уейн Косгроув ме беше търсил тринайсет пъти.
	— Кога е напуснала хотела Джема Фрейзър? — попита Зи.
	— Снощи.
	— Къде е колата й?
	Свих рамене.
	— Може би на летището?
	— Полицията не я откри в списъците на излетелите пътници. А моят човек във Вегас е проверил дома й, който се оказал празен.
	— Кредитни карти?
	— С тях се занимава щатската полиция.
	— Ще ни кажат ли, ако открият нещо?
	— Вероятно не.
	— Тогава и ние няма да им кажем, ако открием нещо.
	— Те няма да ни пречат на работата, но няма и да ни помагат.
	Зи отново кимна. От мястото си можеше да вижда Чарлс стрийт и ресторант „Тоска“.
	— Май пак ще вали — каза той.
	— Сигурно доста си потанцувал снощи.
	Той кимна, помълча малко, а след това попита:
	— Кой ще вземе да му отреже главата? Трябва да е някой болен мозък.
	Свих рамене.
	— А сега какво? — попита той.
	— Мога да се оправя и сам.
	— След като ходя, значи мога и да работя.
	— А как ти е главата?
	— Корава — усмихна се той.
	Отвърнах на усмивката му.
	— Хенри твърди, че само един човек те познавал по-добре от самия теб.
	— Да — кимна Зи. — Твоят конкурент.


>	30

	Всеки път, когато попаднех в Лексингтън, ме обземаше желание да инвестирам някаква сума в триъгълна шапка. Усещането ми за колониалите времена се пробуждаше от Паметника на опълченеца на Батъл Грийн, наклонените надгробни камъни на убитите войници в Старото гробище и многобройните таверни, посещавани някога от Джордж Уошингтън. Къщата на Харви Роуз беше в колониален стил, строена преди стотина години, което според стандартите на местните жители означаваше чисто нова. Беше ослепително бяла, с червени капаци на прозорците и тераса на втория етаж, която гледаше към малко езеро с разцъфтели водни лилии. Входната врата също беше червена. Но в Лексингтън подобни прости и почти незабележими къщи вървяха по няколко милиона долара едната.
	Стигнах до идеята да се обърна към Харви Роуз по простата причина че той беше единственият сериозен конкурент на Рик Уайнбърг в наддаването на новото казино.
	Пръскачката между цветните лехи беше включена въпреки тежките дъждовни облаци. Натиснах звънеца. Вратата ми отвори латиноамериканка, облечена в сива униформа. Подадох й визитната си картичка и обявих, че имам среща с господин Роуз. Тя кимна и изчезна във вътрешността на къщата. Вратата остана леко открехната. Отвътре долетяха гласове и миг по-късно на прага се появи друга жена.
	Беше много слаба и въпреки това привлекателна. От онези, които отдавна са обърнали гръб на ботокса и боите за коса, тъй като се чувстват напълно удобно с напредването на възрастта. Прошарената й кестенява коса беше стегната на тила с копринен шал, на ушите й се поклащаха тънки златни халки. Но предницата на джинсите и марковата й тениска се виждаха следи от брашно. Беше с кожени сандали, украсени с индиански мъниста.
	— Харви не е тук — обяви тя. — Мога ли аз да ви помогна?
	— Имах уговорена среща с него — излъгах убедително аз. Може би защото не го намерих в офиса му.
	— Той не приема никого у дома — отвърна жената, обгърна с ръце раменете си и започна да ме изучава.
	— Не ми казвайте, че съм допуснал грешка — рекох. — Харви лично предложи да го потърся у дома тази сутрин. Бяхме решили да обядваме заедно.
	— Съжалявам, но трябва да се посъветвам. Ние рядко приемаме гости. Можете ли да дойдете след един час?
	— Момент да попитам личната си асистентка — отвърнах аз. — Дано не се наложи да разочаровам стария Харв.
	Изпитателният й поглед се плъзна от лицето ми надолу към обувките. Жените винаги обръщат внимание на обувките. Реагирах със специалната усмивка на човек, отличен като най-секси мъж на годината от списание „Пийпъл“. Тя вдигна глава и отвърна на усмивката ми, а аз се дръпнах встрани и проверих гласовата си поща. В допълнение към тринайсетте обаждания на Уейн Косгроув се беше появило и едно съобщение от някакъв бивш клиент, който искаше да оспорва разходите ми. Явно бях прекалил с обилните обеди. Поговорих с машинката в продължение на няколко секунди, а след това кимнах на госпожа Роуз.
	— Имаме късмет. Ще ми препоръчате ли някой добър ресторант в квартала, където да си убия времето?
	— Съжалявам, но това ми се струва доста необичайно — отвърна жената. — След последния развой на събитията съм много притеснена.
	— Не ви обвинявам.
	— Просто е ужасно! Мога ли да попитам защо един частен детектив иска да говори със съпруга ми?
	— Работя за семейство Уайнбърг.
	Тя кимна.
	— Има едно място на Масачузетс авеню. Срещу парка, непосредствено до киното. Води се магазин за деликатеси, но сервират и доста добра храна.
	Подкарах обратно към центъра, намерих деликатесния магазин и си поръчах ростбиф „Пол Ривиър“ със сос барбекю, чедър, зеле и домати върху лучени кръгчета, към който прибавих купа картофена салата. Докато се хранех, придърпах един брой на „Лексингтън Минитмън“, забравен от някого на масата. Новините бяха от важни по-важни — пресаждане на боровинковите храсти в историческата ферма „Оук Нол“, зачестили аварии с уличното осветление през последната седмица, няколко нападения с въздушни пушки срещу паркирани коли. В специално интервю някакъв лейтенант от полицията обясняваше, че това е дело на нагли хлапаци. Запитах се дали не мога да взема някои от тях на работа при мен.
	Изчетох вестника от първата до последната страница, а след това си поръчах тънко парче чийзкейк. Опитвах се да мисля за всичко друго, но не и за гледката в онзи багажник. Ако нещо изобщо можеше да бъде олицетворение на ужаса, то беше изражението върху лицето на Уайнбърг.
	Почти два часа по-късно подкарах обратно към лъскавата къщичка на Харви Роуз в колониален стил. На тухлената алея пред къщата беше спрял голям джип мерцедес, а на стъпалата пред входа стояха двама юнаци с недружелюбен вид, облечени в силно вталени костюми. Ако бяха кучета, със сигурност щяха да бъдат добермани. Единият беше с бръсната глава, към трийсетте, среден на ръст, много намръщен. Другият беше доста закръглен, с гъста кестенява коса и малки очички. Носът му беше чупен поне няколко пъти. Бях готов да се обзаложа, че някъде по тялото му е татуиран надпис МАМА.
	Слязох от колата и тръгнах по алеята. Двамата закрачиха насреща ми.
	— Ти ли си Спенсър? — попита бръснатият.
	— Аха.
	— И идваш при господин Роуз?
	— Аха.
	Едрият подозрително ме огледа, после пъхна ръце в джобовете си и направи гримаса. Бръснатата глава стоеше и ме гледаше с неприязнен поглед.
	— Господин Роуз дори не е чувал за теб, по дяволите! — отсече едрият.
	— Перифразираш ли? — попитах го аз.
	— К’во? — зяпна той.
	— Помислих си, че бивш преподавател от Харвард едва ли би използвал израза „по дяволите“.
	— Какво искаш, мамка му? — обади се Бръснатата глава и отпусна ръце встрани. Отдясно се очертаваше издутина, която издаваше наличието на оръжие.
	— Имам няколко въпроса, свързани с Рик Уайнбърг.
	— Ченге ли си? — присви очи едрият.
	— Работя за семейство Уайнбърг.
	— Ако не изчезнеш веднага, ще извикаме полиция! — отсече Бръснатата глава.
	— Роднините ще бъдат благодарни на господин Роуз, ако мъничко им помогне — рекох. — Особено при създалите се обстоятелства.
	Те продължаваха да ме гледат втренчено и да мълчат. Никой не помръдваше. В крайна сметка свих рамене и подхвърлих:
	— Знам, че съм доста хубав, момчета. Хайде да прекратим тази игра.
	Бръснатата глава премести тежестта върху десния си крак и сакото му леко се разтвори. Отдолу проблесна ръкохватката на автоматичен пистолет, много лъскав и очевидно скъп.
	Направих му комплимент за оръжието и той придърпа сакото си.
	Отново свих рамене, после вдигнах ръка до ухото си, имитирайки телефонен разговор.
	— Звъннете ми — беззвучно свих устни аз и тръгнах обратно към колата.
	Толкова по въпроса за уважението между крадците.


>	31

	Изобщо не допусках, че за срещата си с биячите Джема Фрейзър ще избере точно хотела „Хо-Джо“ в района на „Фенуей“. Предполагах, че избора са направили по-скоро биячите, които се чувстват удобно тъкмо на такива места. Следобед се върнахме в кафе „Хонконг“ и Зи зае същото място, на което беше дежурил предишния път. Аз изтръсках водата от палтото и шапката си и се настаних до него.
	Зад бара се разпореждаше нов човек — млада азиатка със старомодна прическа и вежди, които описваха прекалено извита дъга. Беше облечена с бял потник, който позволяваше да се види червеният хибискус, татуиран на ръката й, малко под рамото. Докато наливаше бирите ни, цветето подскачаше като живо.
	— Хубава татуировка — любезно рекох аз.
	Момичето ми се усмихна.
	— Снощи зърнах един човек с подобна, но отстрани на шията — добавих. — Истинска класика.
	Усмивката на барманката се разшири.
	— Един с късо подстригана и оредяла коса, но с мустаци и брадичка — не се отказвах аз.
	— Ти ченге ли си? — попита момичето.
	Поклатих глава.
	— Само любител на татуировките — обади се Зи.
	— Да, бе — скептично го изгледа тя.
	— С този човек разговаряхме по работа — поясних аз. — Направи ми много добро впечатление, но за съжаление, съм записал грешно номера му.
	— Момчета, вие сте много слаби ченгета каза барманката.
	— Приличам ли ти на ченге? — попита Зи.
	— Не, но този до теб е ченге и за двама ви.
	Аз реагирах със скромно повдигане на раменете.
	— Искаме само да поговорим с него — добави Зи.
	— Няма да стане! — отсече момичето. — Никаква дрога тук!
	— Той ме увери, че семинарията е неговият живот — обадих се аз.
	Барманката присви устни и поклати глава.
	— Никога не съм виждала по-калпави ченгета от вас двамата. Приличате по-скоро на професионални борци. Ако си пуснете мустаци, със сигурност ще изглеждате като Панчо Виля.
	— Нищо общо с мексиканците — отвърна Зи. — Аз съм чистокръвен индианец от племето кри.
	— Докажи го — отсече барманката и скръсти ръце върху малките си гърди.
	Артистичните й вежди се извиха още повече. С това лице, покрито с дебел пласт грим, приличаше на целулоидна кукла.
	— ДНК тест ли искаш? — попита Зи.
	— Кажи нещо на родния си език — отвърна тя.
	Зи сви рамене и изрече няколко думи, които според мен си бяха на чист кри.
	— Какво означава това, по дяволите? — попита момичето.
	— Попитах те: „Как се казваш?“.
	— Ким.
	— Аха, ясно — усмихна се Зи.
	Тя отвърна на усмивката му, а аз оставих инициативата на помощника си. Нямаше смисъл да се хабим и двамата да я омайваме.
	— Искаме да поговорим с този човек и нищо повече.
	— За дрога.
	— Не — поклатих глава аз. — Той познава една жена, която е изчезнала. А ние трябва да я открием.
	— Значи все пак сте ченгета.
	— Частни детективи — уточни с усмивка Зи. От начина, по който го каза, пролича, че му харесва да се нарича така.
	— Стига, бе — изсмя се момичето и се оттегли към вътрешността на бара. — Ще взема да припадна.
	— Казах ти истината — рече Зи.
	Отпих още една глътка „Циндао“. Дъждът почукваше по големите прозорци с изглед към стадиона. Хилавите дръвчета се превиваха под напора на вятъра. Денят ставаше все по-мрачен. Поръчах си две пролетни рулца и вдигнах глава към телевизора. Предаваха нови подробности за убийството на Уайнбърг. Барманката мълчаливо сервира храната. Въздухът беше натежал от миризмата на цигарен дим и азиатски подправки.
	— Искаш ли още една бира? — попита Зи.
	— Не, тази ми стига.
	— Аз май ще изпия още една.
	— Ти си голям човек.
	Зи изпусна тежка въздишка, а след това вдигна глава и се вторачи в огледалото, отразяващо подутото му лице.
	— И на мен ми стига — рече в крайна сметка той и поклати глава.
	Кимнах.
	— Колко още ще чакаме? — попита той.
	— Колкото е нужно.
	— Знаеш ли, че преди малко излъгах?
	— За какво?
	— За това, което казах на кри.
	Мълчаливо зачаках продължението.
	— Казах й, че има дупе на млад лос.
	— Това комплимент ли е?
	— Голям — кимна той. — Най-вече, когато е насочен към жена от племето.
	Довършихме бирите. Продължихме да чакаме. На екрана се точеха новините, свързани със смъртта на Уайнбърг. Бил в града за среща с бъдещи инвеститори. Отнасяло се за строителство на казино. Полицията не посочваше причината за смъртта, но явно ставаше въпрос за убийство.
	Обърнах се с гръб към бара и погледнах към входната врата. В заведението влезе чернокожият, с когото се беше сбил Зи. Ухилен до уши, той насочи показалец към Ким, която стоеше зад бара. Мистър Готин, няма що. Момичето го гледаше с отворена уста и бавно клатеше глава. Зи се вцепени, после свали ботуша си от металния парапет и стъпи на пода. Погледът му се срещна с този на новодошлия. Дланта на здравата му ръка започна да потърква плота.
	Мъжът се закова на място, погледна Зи и затвори уста. Зи направи крачка към него.
	Мъжът побягна. Зи го последва с невероятна бързина въпреки контузения си крак. Оставих няколко банкноти на бара и излязох, без да чакам ресто. Чернокожият не се виждаше никъде на паркинга отпред. Зи хукна да заобикаля хотела от едната страна, а аз от другата. Когато стигнах отзад до другия паркинг, мъжът безуспешно се опитваше да се прехвърли през телената мрежа с навита на спирала бодлива тел. Дори и да не валеше, пак щеше да е задача с повишена трудност. Но дъждът беше направил метала хлъзгав. В резултат биячът се оказа в капана на острите шипове на бодливата тел. Единият му крак висеше над паркинга на „Хо-Джо“, а другият — над тротоара на Ван Нес стрийт, която минаваше зад стадиона.
	Зи го дръпна надолу, без да го е грижа за разкъсаните дрехи и плът. После с всички сили го тръшна на мократа земя. Мъжът се опита да се изправи, но Зи го удари в гърлото и той се свлече на колене. Затичах към тях. Зи го изрита в лицето, а после, без никаква пауза, го довърши с десен прав в носа. Последва истински ураган от десни и леви крошета и чернокожият мъж рухна по гръб. Зи скочи отгоре му и не спря да му нанася съкрушителни удари, докато не го издърпах. Мъжът остана да лежи на земята, целият в кръв.
	— Мамка му — изфъфли той. — Мамка му.
	Беше се свил на кълбо в очакване на нова атака. Аз протегнах ръка и с едно движение измъкнах пистолета и портфейла от джоба му. Пистолетът беше 45-и калибър, евтина изработка. Разтворих портфейла. Вътре имаше шофьорска книжка от щата Ню Йорк, издадена на името на Брайънт Краудър. Самият Брайънт заряза всякакви опити за съпротива. На шията му беше татуиран надпис НЕРАЗБРАН.
	— Това май отговаря на истината — отбелязах аз, след като го прочетох.
	Положил длани върху темето си, Зи правеше опит да успокои дишането си. По очите му разбрах, че не иска да му се бъркам. Вдигнах ръка и поклатих глава.
	— Търсим една твоя приятелка Джема Фрейзър — обърнах се към Брайънт аз. — Знаеш ли къде е?
	— Тая пък коя е, мамка му? — изръмжа той и избърса кръвта от устата си.
	Козирката на шапката ми започваше да натежава от дъжда.
	— Нали виждаш? — въздъхнах аз, обръщайки се към Зи. — Биячите като Брайънт винаги отговарят арогантно. Явно това им е в кръвта.
	— Тоя ми счупи шибаните ребра!
	— С пистолета май ти беше по-лесно, нали? — процеди Зи.
	Брайънт се ухили, а Зи направи крачка напред и го ритна.
	— Къде е Джема? — повторих аз.
	— Не познавам кучка с това име.
	— Каква уста! — въздъхнах аз и поклатих глава.
	— Жената, която ви е наела да сплашите онези старци в Ривиър — реши да го просветли Зи.
	— Не беше жена, по дяволите! — отсече Брайънт, дишайки тежко. — Тая само ни каза къде да отидем и какво да направим.
	— Добре — кимнах аз. — А кой ви нае?
	Мъжът направи опит да се изправи, но Зи заплашително се наведе над него. Изражението му никак не беше любезно.
	— Господин Уедъруакс — рече Брайънт.
	Кимнах и рекох:
	— Хайде, Зи.
	— Още не съм свършил — запъна се помощникът ми.
	— Напротив, поне засега.
	— Веднъж вече те спипах — ухили се Брайънт. — Ще те спипам и втори път.
	Зи кимна и му фрасна един в гърлото, докато се изправяше. Чернокожият мъж хлъцна и отново се сви на кълбо. Обърнах се и тръгнах към колата. Зи ме последва.
	— Знаеш ли за кого говори? — попита той.
	— За Джеки Ваксата.
	— Кой е той?
	— Наркодилър и убиец. Пада си още по порнография и изнудване.
	— Доста талантлив човек — отбеляза Зи.
	Натоварихме се в експлоръра и потеглихме. Пуснах чистачките на максимум.
	— Добре ли си? — попитах.
	— По-добре.


>	32

	Запитах се дали той все още ме помни. И дали някои хора все още го наричаха Джеки Ваксата, или вече предпочиташе да се представя като Джон Уедъруакс. Надявах се да си е Джеки Ваксата — подходящо име за мениджър на едно от култовите заведения в Бостън, наречено „Лилавият банан“. Стриптийз клубът се намираше в „Саут Енд“, недалече от медицинския университет „Тафтс“. Двамата със Зи с мъка преодоляхме локвите пред входа, над който грееше огромен, майсторски направен неонов банан.
	— Едно време работех в подобен клуб в Ел Ей — рече Зи.
	— Трябва да си останал доволен.
	— Само първата седмица. Всички стриптийзьорки са луди и се тъпчат с наркотици. Гаджетата им най-често са загубеняци, които или си седят у дома, или по цял ден играят комар. Един мъж не може да гледа голи жени повече от седмица.
	— Бих подложил на проверка тази теория — рекох.
	— Повярвай ми. Кофти музика, кофти танци. А вътре вони на цигарен дим и на повръщано.
	— Не и в „Лилавият банан“. Това е първокласно заведение, а Джеки Ваксата е истински джентълмен.
	— Откъде го познаваш?
	— Едно време работеше за господин Майло.
	— А кой е господин Майло?
	— Хората в тази част на града предпочитат да не му споменават името — обясних аз.
	Платихме по двайсет долара за куверт и влязохме. Десетина пищни, намазани с масло женски тела се усукваха около златисти пилони. Масите бяха заети от самотни мъже с измачкани костюми и разхлабени вратовръзки, които размахваха банкноти. Една двойка се държеше за ръце в сепарето до тежка черна завеса, зад която се намираше така нареченият VIP салон.
	Седнах на маса в близост до нещо като голям птичи кафез, а Зи тръгна към бара. Две жени се опипваха под звуците на песен, която ми приличаше на Мадона. На мен всяка кофти музика ми звучеше като Мадона. Зи постави на масата две бутилки бъдуайзър, после извади от портфейла си еднодоларова банкнота и я пусна в кафеза. Едната от жените я вдигна със зъби, а другата й помогна да се плъзне по пилона с главата надолу. Тези движения ми изглеждаха по-скоро странни, отколкото секси.
	Отпихме по глътка топла бира, обърнахме гръб на кафеза и насочихме вниманието си към главната сцена. Там се появи кльощаво момиче с права руса коса, чисто облекло почти се изчерпваше с високи мъхести ботуши. Изпитах чувството, че са направени от кожата на Йети Снежния човек. След нея излезе тъмнокожа мадама с афроприческа и огромни цици, която започна да се кълчи под звуците на електронна музика с прекомерно думкащи баси.
	— Мислиш ли, че диджеят може да пусне „Нощен влак“? — казах.
	— Какъв нощен влак?
	— Ясно, не си чувал това парче.
	Още не бях преполовил бирата си, когато келнерката с голи гърди попита дали не искаме още по една.
	Поклатих глава. Зи също.
	— Джеки тук ли е? — попитах я аз.
	— Господин Уедъруакс ли?
	— Знаех си. Вече звучи като марка боя за обувки. Да, момичето ми, става въпрос за господин Уедъруакс. Кажи му, че Спенсър го търси.
	— Спенсър?
	— Да. Като великия английски поет.
	Зи чакаше. На подиума се появи младо момиче, облечено като Покахонтас, което започна сложни движения около пилона.
	— Може би трябва да си поговориш с нея.
	— Тя е от друго племе.
	Джеки Ваксата се появи на масата ни още преди да е свършило парчето. Усмивката му разкриваше криви пожълтели зъби. Беше висок, с тесни рамене, облечен с марков сив костюм, лилава риза и розова вратовръзка, прикрепена с игла с голям рубин. Докато сядаше при нас, успях да забележа островърхите черни боти на краката му с ципове отстрани.
	— Изглеждаш добре, Джеки — похвалих го аз. — На разпродажба ли намери тоя костюм?
	— Стига бе, това си е истинско „Гучи“, от шивач с ръце на хирург.
	— А това е господин Сикскил, моят помощник — представих Зи.
	Джеки не отделяше очи от лицето ми.
	— Чух, че са те утрепали.
	— Сигурно ти е спрял часовникът.
	— Много смешно — каза той, погледна към клетката с двете жени и кимна одобрително. — Какво те води в „Банана“? Да не си изпуснал поредната курва?
	— Музеят за изящни изкуства беше затворен — поясних аз.
	— Ха — рече Джеки, кръстоса крак върху крак и изчака келнерката да постави пред него чаша с питие, което ми приличаше на размесен със сода гренадин.
	— Търся Джема Фрейзър — рекох.
	— Коя?
	— Мадамата, на която си изпратил няколко мутри да сплашат едни старци.
	Джеки се почеса по бузата.
	— Искаш ли да звънна на господин Майло? — добавих.
	— А, сетих се за коя Джема говориш.
	Зи се ухили.
	— Толкова много Джеми ли познаваш?
	— Просто се опитах да й помогна.
	— Откъде я познаваш?
	— Препоръчаха ми я.
	— Кой ти я препоръча?
	Джеки поклати глава.
	Към масата ни се приближиха две момичета по сутиени, бикини и мрежести чорапогащници. Едната започна да разтрива раменете на Зи. Той им каза, че няма пари, и те побързаха да изчезнат.
	— Помощник, значи — каза Джеки.
	— Аха.
	— Остаряваш, а? И вече се нуждаеш от човек да върши работата вместо теб?
	— Не.
	Джеки сви рамене и разкърши гръб.
	— Не знам какво да ти кажа. Проблемът с тази мадама си е твой.
	— Я пак? — приведох се над масата аз.
	— Когато се появи за втори път, беше напълнила гащите.
	— Какво ти поиска?
	— Протекции. Каза, че някой искал да й види сметката.
	— Може би вече са успели.
	— Не е мой проблем — сви рамене той. — Вече не.
	Зи обърна гръб на сцената и напрегна слух. „Лилавият банан“ никога не се беше славил с добра акустика.
	— Каза ли ти кой я заплашва? — попитах.
	— Какво ще кажеш да ми отстъпиш този юначага? — отвърна Джеки и погледна към Зи. — Да стои на вратата и да плаши дървените глави, които искат да потрошат мебелировката.
	— Това не е по моята специалност — поклати глава Зи.
	— А кое е? — попита Джеки.
	Зи ме погледна и кимна.
	— Жалко — рече Джеки. — Мислех те за по-умен.
	Погледът му се задържа известно време върху Зи, след което се насочи към мен. Устните му се разтеглиха в усмивка.
	— Чух, че Хоук е напуснал града.
	— Май да.
	— На твое място бих си пазил гърба. Тези хора не се шегуват.
	Погледна зад рамото на Зи към момичето на сцената. После ме огледа от глава до пети, пое си дъх и си тръгна. Аз го настигнах.
	— Те нямат нищо общо с тукашните мутри, с които си свикнал — прошепна Джеки. — Не искам да се забърквам.
	— Защо?
	— Защото предпочитам да мърдам и да дишам. Прекалено много кинти, прекалено много пищови.
	— От Вегас?
	Джеки изсумтя, поклати глава и се отдалечи.


>	33

	— Зи пак ли се е бил? — попита Хенри. — Гледам, че кокал четата му са охлузени.
	— Пак — кимнах аз. — Но този път излезе победител.
	— Браво — рече Хенри. — Много добре.
	— Ако не бях издърпал нещастника, със сигурност щеше да го довърши.
	— Това не е добре.
	— Не е — съгласих се аз.
	Стояхме до колите, паркирани пред „Оушън Вю“. Бурята беше предизвикала силно вълнение. Дъждът почти беше спрял, но върху Ривиър Бийч връхлитаха огромни вълни. Хенри заключи тойотата и ме поведе към сградата.
	— Къде е в момента Зи? — попита той.
	— Търси жената, която е изпратила биячите.
	— Не се е успокоил, така ли?
	— Ни най-малко.
	— Мислиш ли, че тя е убила Уайнбърг?
	— Бих искал да науча всичко, което знае — отвърнах. — Щатските ченгета — също.
	Стигнахме остъклената входна врата. Аз отворих едното крило и го пропуснах да мине пръв.
	— Може би най-после ще разширя боксовата зала.
	— Отказа ли се да правиш сауна?
	— Нека проявим малко търпение — усмихна се той.
	— Днешният бой не беше нищо особено.
	— А какво тогава?
	Стояхме в празното фоайе.
	— Ярост — рекох аз, най-после открил точната дума.
	— Какво лошо има да си ядосан, ако ти върши работа? — попита Хенри.
	Аз поклатих глава.
	— Мислиш за онова, което преди време го е накарало да се пропие, така ли?
	Кимнах.
	— Нямал е близки, а познатите му са си избърсали задника с него?
	— Аха.
	— Но сега вече не пие, нали?
	— Сюзан каза, че му трябва работа — поясних аз. — И вече сме заедно. Бих казал, че се справя прилично.
	— Но си загрижен за по-нататък, нали?
	— Да.
	Хенри кимна, пристъпи към асансьора и натисна бутона за нагоре.
	— Въпросът е колко време ще можеш да се грижиш за него — въздъхна той.
	— Колкото е нужно — отсякох и гордо вдигнах глава.
	— Прав си — рече Хенри. — И аз бих сторил същото.
	Тих звън съобщи за пристигането на асансьора. Вратите се плъзнаха встрани. Хенри влезе в кабината, а аз останах във фоайето.
	— Защото той вече е един от нас — добави приятелят ми и натисна бутона за етажа си.
	— Така е.


>	34

	Заварих Уейн Косгроув да чака пред входната ми врага. Отключих, а той мълчаливо ме последва до втория етаж. Влязох в кухнята. Обзета от любопитство, Пърл започна да души Уейн. Измъкнах две бутилки бира от хладилника, отворих ги и подадох едната на Уейн. Вместо да ми благодари, той отпи голяма глътка и попита:
	— Какво става, по дяволите?
	— Оставих ти съобщение.
	— В което казваш, че ще се обадиш, когато можеш. На това съобщение ли му викаш?
	— Аха.
	— Редакторите ми дишат във врата, защото всички телевизионни канали предават на живо от Ривиър! — оплака се той. — А единственият човек, който може да хвърли някаква светлина върху нещата, изведнъж започва да се крие!
	— Май наистина си ядосан.
	— В кабинета ми има два претъпкани шкафа с папки, на които пише „Услуги за Спенсър“.
	Седнах на високото столче пред барплота, който разделяше кухнята от трапезарията. Пърл се настани в краката на Уейн, вдигна глава и го зачака да каже нещо. Аз отпих малко бира и кимнах.
	— Обещавам да ти разкажа цялата история, но когато мога. В момента не съм сигурен, че имам нещо за теб. Просто защото не разполагам с доказателства. А и това, което си мисля, че знам, ми звучи доста безсмислено.
	— Ще се задоволя и с неофициалното ти мнение.
	Кимнах и станах да сипя малко храна в купичката на Пърл. Тя отиде да я подуши, после се върна обратно при Уейн.
	— Ял ли си? — попитах.
	— Чакам те цели четири часа — отвърна той.
	— Хубаво е да си търсен.
	— При последния ни разговор се интересуваше от казината в Ривиър, по-специално от покупката на апартаменти на Ривиър Бийч.
	— Вярно е.
	— А сега някой откъсва главата на Рик Уайнбърг и я оставя в Ривиър.
	— И това е вярно.
	— После чувам, че си започнал да работиш за Рейчъл Уайнбърг — добави Уейн.
	— Какво ще кажеш за пържено пиле? — попитах. — Ти си южняк, нали така? Имам и малко къдраво зеле, което мога да задуша в сусамено олио и лимон…
	— В някои южни щати като нищо ще те арестуват за подобна рецепта — отвърна той.
	Извадих от хладилника няколко парчета пиле и започнах да ги подсушавам с домакинска хартия. После се пресегнах към полицата за черен пипер, едра сол и чесън на прах, изрових стария чугунен тиган (подарък от Сюзан), налях в него малко фъстъчено олио и го поставих на печката да се загрее.
	— Трябва да се чувстваш горд, защото аз не пържа пиле за всеки.
	— Бас държа, че и без друго щеше да изпържиш за себе си — засече ме той.
	— Сигурно — свих рамене аз, помълчах за момент, после добавих: — Току-що получих доста зловещо предупреждение от управителя на „Лилавият банан“.
	— Какво по-точно?
	— Напомни ми, че Хоук е извън града. Нещо против малко повече подправки?
	— Не — отвърна Уейн и отиде да си вземе още една бира от хладилника.
	Беше облечен със син блейзър и кафява плетена вратовръзка. Бях сигурен, че джинсите и обувките му бяха същите, които носеше и при последната ни среща.
	Отсипах малко мляко в една купа, счупих вътре няколко яйца и щедро полях всичко това с лют сос „Кристал“. Разбих сместа до приятен оранжев цвят. Размесих подправките с брашно и предпазливо докоснах тигана, за да проверя колко се беше нагорещил. Оказа се, че му трябва още малко.
	— И тъй, ти свързваш Уайнбърг с продажбите на апартаменти, така ли?
	— Да — отвърнах. — Освен това извоювах много добра цена за собствениците.
	— А след това някой го уби.
	— Вероятно за да провали сделката.
	— Но ти продължаваш да работиш по нея? — сбърчи вежди Уейн. — Нещо не те разбирам.
	— Рейчъл Уайнбърг е толкова впечатлена от непреклонния ми характер, че реши да ме наеме. За това може би са спомогнали и добрите думи, изречени от един капитан от полицията.
	— Сигурно се шегуваш! — втренчено ме изгледа Уейн.
	— Не — отвърнах аз и отпих глътка бира. — Получих лична покана и от дясната ръка на Уайнбърг.
	— И какво откри за този човек преди преждевременната му смърт?
	— Че е силно впечатлен от творчеството на Луис Карол.
	— Но всичките ви усилия се оказаха напразни, така ли?
	— Съпругата му не мисли така. Тя е твърдо решена да довърши проекта, който нарича „последната мечта на Рик“.
	— Много поетично — рече Уейн. — Ще разрешиш ли да го цитирам?
	— Питай нея.
	— Опитах, но хората й във Вегас ми затварят телефона.
	— Ще видя какво мога да направя.
	Уейн се усмихна, за пръв път от началото на неочакваната си визита. Може би си представяше пърженото пиле. Опитах олиото. Все още не беше достатъчно горещо. Номерът беше да откриеш точно колко да нагорещиш тигана. Ако олиото не се загрее достатъчно, пилето става мазно.
	— Твоите хора ще продават ли, ако офертата остане?
	— Вероятно.
	Уейн кимна и довърши бирата си. После пристъпи към прозореца и пъхна ръце в джобовете на износените си джинси.
	— И тъй, кой го уби? — попита той.
	— Тук нещата са доста къдрави…
	— Колко къдрави?
	— Колкото козината на мечка гризли.
	— По мнението на ченгета, които познавам, това е дело на мафията — сви рамене той. — Тя не иска легален хазарт на своя територия.
	— Това ли чуваш?
	— Подозирам — поправи ме той. — Но не знам дали идеята е местна, или е внесена отвън.
	Отново опитах олиото. Брашното съскаше и пукаше, а цветът му стана кафяв. Заех се с пилето. Всяко парче трябваше да бъде добре оваляно в брашното с подправките, а след това потопено в сместа от яйца с лютив сос и повторно оваляно в брашното. Едва след това можеше да се пристъпи към пържене.
	Усилията ми заслужиха още една бира. Втора поред. Уейн вече беше на третата. Телефонът му иззвъня. Той се извини и отиде в далечния ъгъл на трапезарията, където започна разгорещен спор с някакъв редактор от „Глоуб“. После, след като спорът беше разрешен, се върна с празна бутилка в ръка.
	— Слуховете ще ме убият — въздъхна той.
	— Марио Пузо със сигурност би ги харесал — отвърнах аз. — Или онзи, който пише от негово име.
	— Проблемът е там, че не си сигурен.
	— Почти всичко по този случай изглежда объркано.
	— Защо просто не го зарежеш?
	— Хенри Чимоли поиска помощ. А сега най-вероятно вече си брои парите.
	— Какво всъщност знаем? Че само двайсет и четири часа след като си осигурява изключително съблазнителен имот за своя проект, Рик Уайнбърг намира смъртта си.
	— Така е.
	— Но не знаем кой и защо го е убил. Подозираме организираната престъпност — местната или онази в Лас Вегас.
	— Това е горе-долу всичко — казах аз.
	— Какво следва оттук нататък?
	Извадих изпържените късчета пиле и ги наредих върху предварително подготвената домакинска хартия. После взех вилицата и повторих процедурата с гърдичките, които чакаха реда си в млечния сос. Загрях един дълбок тиган и изплакнах зеленчуците.
	— Ти си типичен янки — отбеляза Уейн, душейки аромата им. — Чувал ли си за колард, онова растение, което е нещо средно между зеле и броколи?
	— Чувал съм и за овесено брашно с подправки, на което му викат „талула“ — отвърнах аз.
	Уейн дойде да ме гледа как готвя.
	— Имаше една жена, която работеше за Уайнбърг. Бяха я уволнили току-що — рекох. — Но не е изключено и да са я убили.
	— А останалите служители? Около него със сигурност е имало доста такива.
	— Избрах друг подход. Обърнах се към Харви Роуз.
	Добавих сусамено олио в тигана и се заех да кълцам зелето.
	— Какво ти каза той?
	— Хората му побързаха да окачат табелата „Не ни безпокойте“, което, преведено на нормален език, означава „Върви на майната си“.
	— Написах първия материал за него още докато преподаваше в Харвард — каза Уейн. — Бих могъл да му звънна и да измъкна нещо. Знаеш ли, че днес взех интервю от него след опелото на Уайнбърг? По дяволите!
	— Какво каза той?
	— Неофициално и само за твоите уши — предупредително ме изгледа Уейн. — Каза, че вероятно ще се откаже от конкурса за казино лицензите.
	Хвърлих къдравото зеле в дълбокия тиган и започнах бързо да го разбърквам. На един рафт над мивката държах два прекрасни домата, с които се бях сдобил на Френския пазар. Извадих чиниите и още две бири. За десерт мислех да предложа малко бърбън.
	— Уплашил се е, така ли? — попитах.
	— А ти на негово място нямаше ли да се уплашиш?
	— Всеки се плаши от някого — рекох. — Така е устроен светът.
	Уейн поклати глава и се усмихна.
	— Никога не се доверявай на детектив, който обича да чете.
	Отвърнах на усмивката му и започнах да пълня чиниите с пилешко и зеленчуци. Доматите нарязах в отделна чиния.
	— Ето ти храна за размисъл — рекох.


>	35

	Ако Харви Роуз бе имал желание да успокои акционерите си, че не харчи излишни пари за офиси, със сигурност беше успял. На следващата сутрин тръгнах да търся седалището на фирмата му в Бостън и с изненада открих, че тя се помещаваше в порутена триетажна сграда в „Нютън“, която вероятно не беше ремонтирана от времето на президента Никсън. Голи тухлени стени, ръждясали климатици по прозорците. От паркинга се разкриваше прекрасна гледка към Мас Пайк и магазина на някаква фирма за продажба на влекачи. На задния вход бяха монтирани домофон и охранителна камера. Натиснах звънеца и махнах с ръка към камерата. Резето изщрака.
	Вътре имаше множество служители, затворени в остъклените си клетки. Звъняха телефони, потракваха клавиатури. Работните пчелички старателно изпълняваха своите задължения в полза на Харви Роуз. Прекосих тесния коридор и почти се сблъсках с Бръснатата глава, когото вече познавах от дома на Роуз. Днес беше облечен в син раиран костюм и вонеше на одеколон.
	— Пушек на изгоряло дърво? — подуших въздуха аз.
	Горилата на Роуз не отговори. Само кимна към стълбището за втория етаж. Озовахме се в просторно помещение, запълнено с чертожни маси и коркови табла със забодени върху тях схеми и чертежи в различна стенен на завършеност. Дългата заседателна маса за двайсетина души беше отрупана с отворени лаптопи, папки с документи и адвокатски бележници. Едрият мъжага, когото също познавах от Лексингтън, ме погледна изпитателно. После се присъедини към колегата си на една сгъваема маса. Отметна сакото си така, че да му видя кобура.
	Бръснатата глава разгледа картите и хвърли няколко чипа на масата.
	— Мога да ви поръчам пица и бира — предложих услугите си аз.
	Не ми обърнаха внимание. Едрият продължи играта. Някъде в съседство се разнесе шум от тоалетно казанче и на прага се изправи Харви Роуз. Беше висок малко под метър и осемдесет, доста набит. Носеше черен панталон и измачкана бяла официална риза с френски ръкавели. Изпод разкопчаната му яка висеше яркочервена маркова вратовръзка. Ризата му беше оплескана с остатъци от закуската. Беше небръснат, с кървясали очи и тъмни торбички под тях.
	— Господин Спенсър?
	Кимнах и стиснах протегнатата му ръка. Роуз внимателно ме огледа, а след това се тръшна на стола си, опря глава в облегалката и обходи залата с поглед.
	— Уейн Косгроув е добър репортер — рече. — Винаги е бил коректен към нас.
	— И към мен също.
	— Последните двайсет и четири часа бяха доста напрегнати — продължи Роуз, измъкна очила за четене от джоба на ризата си и се вторачи в екрана на мобилния телефон пред себе си. — Първо дойде новината за трагедията с Рик, а след това неизвестни лица проникнаха в нашите офиси. Задигнаха няколко папки с документи и петнайсет компютъра.
	— Друго?
	— Знаели са какво да търсят.
	Кимнах.
	— А вие вярвате, че това има нещо общо с убийството на Рик Уайнбърг.
	Роуз поклати глава, остави телефона и вдигна очи към тавана. После скръсти ръце и въздъхна тежко. Кимна на някаква своя мисъл и ме погледна над очилата. Изведнъж ме обзе желанието да грабна бележник и писалка.
	Нелегалният хазарт съществува по тези места още от времето, когато първите заселници са слезли от „Мейфлауър“ — каза той. Но възникването на хазартната индустрия в Масачузетс е знак за победата на подземния свят над законността. Разполагаме с многобройни проучвания на ФБР, според които на територията на Бостън действат не по-малко от петнайсет престъпни организации.
	— Само толкова? — подсвирнах аз.
	— Добре знае те, че са много повече и до един ни мразят — поклати глава Роуз. Защото искаме да променим всичко, което познават, а те няма как да се конкурират с модерния бизнес. Много бармани все още държат старите счетоводни тефтери под тезгяха, за бога!
	— А вие обсъждахте ли с Рик възможните рискове за правене на бизнес в Бостън?
	— С Рик не съм говорил от години — поклати глава Харви Роуз. — Такива са правилата на конкуренцията. Ние сме бизнесмени, а не гангстери. Това, което се случи, е отвратително. Истинско варварство.
	— На светлинни години от Харвард Бизнес Скул — добавих аз.
	Роуз кимна и се поизправи на стола.
	— Как става така, че човек напуска Кеймбридж, Масачузетс, и отива във Вегас?
	— Въпрос на пари — отвърна той. — Възможности за моето семейство, които академичният живот не предлагаше.
	— Да не говорим за безплатните билети за шоуто на Уейн Нютън.
	Роуз не реагира на шегичката, скръсти ръце и зачака продължението. Техника, която несъмнено, беше отработвал дълго време пред студентите.
	— Значи мислите, че снощният обир в офиса ви е дело на същите хора, които са убили Уайнбърг?
	— Не обичам съвпаденията.
	— Но смъртта на Уайнбърг дава шанс и на другите играчи да изтеглят печелившия билет.
	— Моля? — погледна ме с недоумение той.
	— Имам предвид някой от другите търгове за лицензи за казино — поясних аз. — Или, както някой беше отбелязал, лицензи за печатане на пари.
	— Уейн Косгроув каза, че се интересувате от общата картина, но ако допускате, че имам нещо общо със смъртта на Рик, ще трябва да се свържа с адвокатите си.
	— Вие не сте единствената компания за управление на казина, която участва в търга.
	— Предпочитаме термина „игрална корпорация“ — рече той.
	— Аха.
	Роуз разклати стола си.
	— Случайно да познавате служителка на Рик Уайнбърг на име Джема Фрейзър? — попитах аз.
	— Разбира се, че я познавам — кимна той. — Преди години работеше за мен, но Рик я подмами с повече пари. Това не означава, че съм я намразил или нещо такова. Как бих могъл, след като и аз постъпвам по същия начин?
	Облегнах се в стола си. Роуз също. През отворените прозорци полъхна топъл ветрец, който раздвижи книжата по масата.
	— Какви бяха задълженията й при вас, господин Роуз? — попитах.
	— Вероятно вече сте забелязали, че аз не съм много общителен човек — каза той.
	Мълчах и чаках.
	— И за мен вършеше това, което вършеше за Рик — добави Роуз. — Джема беше лицето на компанията. Казано накратко, работата й беше да омайва клиентите. Докато аз се борех с числата, тя правеше презентации и даваше официални вечери. Аз се занимавах с математика, а тя правеше впечатление.
	— Това наистина го умее.
	— Външният й вид не бива да ви заблуждава, господин Спенсър. Тя е една от най-умните и твърди жени, които съм срещал. Сключвала е сделки за строителство на казина из цялата страна. Честно казано, бях убеден, че нямахме никакви шансове срещу нея.
	— Дори на собствен терен?
	— Да — кимна той. — Появиха се в последния момент и това беше изненада за нас.
	— Как приехте предизвикателството на Уайнбърг да се бори за лиценз в собствения ви щат?
	— Ние с Рик не промотирахме един и същ продукт — отвърна Роуз и престана да се клати на стола. Той беше мечтател.
	— А вие?
	— Аз съм реалист.
	— Да се опитваме да бъдем това, което искаме да бъдем, е един от най-добрите начини да живеем достойно на този свят.
	— Рик Уайнбърг искаше да строи мраморни дворци и музеи. Моите желания обаче са доста по-скромни — искам само едно чисто и приветливо място, където възрастните двойки могат да поиграят на ротативките или на блекджек, а след това да изпият по чаша на бара, където всичко се предлага на намалени цени. И един добър паркинг отвън, разбира се.
	— Рик Уайнбърг твърдеше, че опитът е всичко.
	— Рик не разбираше своите клиенти — поклати глава Роуз. — Продаваше им стоката, която самият той харесваше. А аз разполагам с компютри, които показват точно кой купува продукцията ми. Големият играч от Токио е мит. Вместо него предпочитам пенсионирания учител от Хейвърхил. Искам да разполагам със специални микробуси, които пътуват до старческите домове и обратно.
	— Но ако развалите традиционните игри на бинго в почивните дни, със сигурност ще разгневите доста монахини — отбелязах аз.
	— Още една мрачна реалност в игралния бизнес — кимна той и отново се размърда на стола. Пое си дълбоко въздух и потърси погледа на едрия бодигард в далечния край на помещението. Разбрах, че петнайсетте ми минути изтичат. — Защо се интересувате от Джема Фрейзър, ако смея да попитам? Мислите ли, че е замесена?
	— Мисля, че е била с него — отвърнах. — А в момента може би е уплашена и се крие.
	— Джема е умна жена и трудно се поддава на истерията — поклати глава Роуз.
	— Сигурно — свих рамене аз. — Но да присъстваш на обезглавяване не е шега работа.
	— Семейство Уайнбърг каза ли ви, че преди време дъщеря им беше отвлечена?
	Кимнах и добавих:
	— Бих искал да науча повече за това.
	— А какво изобщо знаете?
	— Че са преживели тежки моменти.
	Отново кимнах. Роуз подпря брадичка с длан. После скръсти ръце и зачака продължението. Какво пък толкова, рекох си аз и се възползвах от момента.
	— Чух, че има вероятност да се откажете от наддаването. И да се оттеглите от играта.
	— Получихме много заплахи.
	— От кого?
	— Не знаем. Анонимни имейли. Обаждания от телефони за еднократна употреба.
	— Маниаци?
	— Не сме сигурни отвърна Роуз и опипа измачканата си вратовръзка. Две копчета на ризата му бяха разкопчани и разкриваха част от корема му, напълно лишен от косми. — Вече десет години работя за отварянето на казино в Бостън. Направил съм безброй проучвания, натрупал съм предостатъчно данни. Исках да бъда сигурен, че всичко ще върви по план.
	— Дори без земята, която ви трябва?
	— Имаме достатъчно недвижими имоти тук — отвърна Роуз. — Казиното ни няма да бъде гранд, а по-скоро ще удовлетворява начина на живот в Източен Бостън.
	— Бира и миди?
	Харви Роуз стана и протегна ръка.
	— Както дойде, господин Спенсър.


>	36

	До експлоръра беше спряла кола без отличителни знаци с работещ двигател. От нея слязоха Хийли и Лундквист, който само кимна и се насочи към шофьорското място. Хийли се изправи срещу мен.
	— Къде е Зи?
	— По задачи.
	Хийли сви рамене.
	— Ела да се поразходим.
	— Ще ме пуснеш ли преди вечерния час?
	— Сядай и карай — рече той.
	Отключих автомобила си. Хийли се настани на седалката до мен, а Лундквист даде на заден и пое пред нас. Последвах го към детелината, водеща към центъра на града. Хийли проговори едва когато се включихме в оживения трафик.
	— Открихме останалата част от Уайнбърг.
	— Къде?
	— Изплувал в близост до Музея на чаеното парти. Забелязали го някакви хлапета. Сигурно ще ходят на психотерапевт, докато станат на петдесет.
	— Искаш ли да пием кафе?
	— Защо не, по дяволите — кимна той.
	Дадох мигач и задминах Лундквист. Той ме последва и стори същото. Подминахме Бостън Юнивърсити и спряхме пред някакъв „Дънкин Донатс“ на Бюик стрийт. Паркирах пред един пожарен кран.
	— Нарушаваш закона — отбеляза Хийли.
	— По-скоро се бунтувам срещу него.
	Лунквист остана в колата, притиснал телефона към ухото си. Последвах Хийли в заведението, където поръчахме две чаши кафе. На витрината бяха подредени купища най-различни понички, но аз геройски им устоях.
	Отнесохме кафетата си до една от високите масички. Покрай нас се изниза групичка колежанчета с тежки раници на раменете.
	— Какво каза Роуз? — попита Хийли.
	— Почти нищо — отвърнах. — Този човек няма чувство за хумор.
	— Проблемът е у теб, Спенсър. Въобразяваш си, че си много забавен. Но в очите на човек, който е преподавал в Харвард, най-вероятно изглеждаш незрял.
	Повдигнах рамене.
	Хийли отпи от чашата си. Зад моя експлорър спря полицейска кола с включени светлини. Лундквист слезе от колата си и започна малък спор с ченгето, което в крайна сметка се оттегли.
	— Все пак имаме някакви привилегии — отбелязах аз.
	— Кого подозира Роуз?
	— Според него е дело на организираната престъпност.
	— Де да беше така — поклати глава Хийли.
	— Ако е, трябва да насочим вниманието си към ключовите играчи.
	— Украинци, ирландци, италианци, виетнамци, а може би някоя току-що пръкнала се група, за която дори не сме чували.
	— Вчера с моя помощник разтваряхме с един изтъкнат представител на бостънското общество — рекох. — Той намекна, че това е дело на мафията, но не можа да каже дали става въпрос за местната или за гастрольори.
	— Но ние с теб мислим еднакво — отбеляза Хийли.
	— Харесваме понички с шоколадова глазура ли?
	— Джино Фиш.
	— Наистина ли мислиш, че обезглавяването може да е негово дело?
	— Със сигурност не е дело на момичета скаути.
	— Други?
	— Може би украинците.
	— Може би.
	— Ти си се разправял с тези банди ти.
	— Да.
	— Липсва им възпитание, нали?
	— Аха.
	— Но няма за какво да се заловим — въздъхна Хийли. — При всички случаи искам да си поговоря с Джино. Ако не е замесен, със сигурност знае кой е свършил работата. Къщата му е на хвърлей място от „Уандърленд“.
	Кимнах.
	— А ти си приятел с него и с Вини Морис — добави Хийли. — Може би ще имаме повече шансове с една неофициална визита.
	Той отново отпи от чашата си и се обърна към голямата стъклена витрина.
	— Аз много внимавам при контактите си с Джино — рекох.
	— Е, сега е време за един от тях.
	Кимнах. През въртящата се врата влезе някакъв мъж с мрежичка на косата, натоварен с цяла тава глазирани понички.
	— Ще се обадиш, ако научиш нещо, нали?
	Отново кимнах.
	— Боже, дано не са украинците.
	— Каза ли на Рейчъл Уайнбърг, че сте открили трупа? — попитах.
	— Тъкмо бях тръгнал натам с главата напред.
	— Несполучливо словосъчетание — рекох.
	— Тя вече знае, по дяволите. Новинарските екипи са ни изпреварили.
	— Мислиш ли, че една глазирана поничка ще ми подобри настроението?
	— Хапни си, без да му мислиш, голямо момче си — шляпна ме по гърба Хийли и тръгна към вратата.
	Изчаках го да седне до Лундквист и колата им да изчезне в трафика. Изведнъж ми се стори, че пред пожарния кран моят джип изглежда твърде беззащитен.


>	37

	Президентският апартамент разполагаше с впечатляваща холна част, обзаведена с удобни плюшени столове и голям златистозелен диван. Вградената в стената лавица беше запълнена с книги с кожени корици и изображения в рамки на различни растителни видове. Масичката за кафе беше отрупана с позлатени фигурки, а насреща й имаше масивна, очевидно работеща камина. Край остъклената стена с прекрасна гледка към градската градина имаше малък роял, върху който се виждаха купища съболезнователни картички, букети и кошници с плодове. Никой не говореше. Рейчъл Уайнбърг и Бланчард седяха един срещу друг. Рейчъл пушеше цигара. Кой би си позволил да й направи забележка, че е забранено?
	Седнах на един стол. Рейчъл беше облечена с поредния си кадифен екип за бягане, а Бланчард с тъмнозелен панталон и бяла риза без вратовръзка. Седеше леко приведен на един от плюшените столове, със скръстени ръце, забил поглед в килима. В спалнята дежуреше униформен полицай с чаша кафе в ръце.
	— Какво каза Харви? — попита Рейчъл. Гласът й беше дрезгав, сякаш не го беше използвала от часове.
	— Каза, че много съжалява — отвърнах.
	— Дрън-дрън.
	— Съмняваш се в неговата искреност ли?
	— Той е ненормален — отвърна Рейчъл. — Не ме разбирай погрешно. Много, много интелигентен човек, но му липсва нещо. Сякаш се е родил без живец.
	— Значи това е причината да не ме приеме като забавен събеседник.
	Бланчард вдигна глава, погледна изпитателно с извити вежди, после отново заби очи в пода.
	— Какво да ти поръчам, Спенсър? — попита Рейчъл.
	Поклатих глава.
	— Имаш ли нещо против да ми разкажеш нещо повече за отвличането на дъщеря ви? Знам, че се е случило преди няколко години, но може би има връзка.
	Бланчард поклати глава и погледна домакинята. Тя му кимна. Без грим изглеждаше много по-стара и болезнено бледа.
	— Няма нищо общо — рече той. — Нещата са съвсем различни.
	— Бизнес конкуренция?
	— Не, по-скоро лош късмет. Няколко пандизчии, които бяха получили вдъхновение зад решетките.
	— Говориш така, сякаш вече не представляват заплаха — отбелязах аз.
	Бланчард и Рейчъл отново се спогледаха. Рейчъл направи гримаса и изпусна облаче незаинтересован дим.
	— Бяха извадени от играта — кратко обясни Бланчард.
	Вдигнах вежди, после кимнах.
	— Харви Роуз сподели, че напоследък получавал доста заплахи — рекох. — При вас как е?
	— И ние получихме няколко — неохотно призна Бланчард. — Но нищо сериозно.
	— Сигурен ли си?
	— Да.
	— По какъв начин дойдоха?
	— Анонимни обаждания — рече той. — Заплашителни имейли. Стигнахме до извода, че ги изпращат разни местни тъпаци. Ако бяха сериозни, отдавна щях да работя по тях заедно с ченгетата.
	— Роуз обаче ги приема сериозно.
	— Защото го карат да се чувства важен — отвърна Рейчъл, захвърли угасналата си цигара и запали нова. Цигарите й бяха много тънки и много дълги. Палеше ги с елегантна златна запалка. — Рик цял живот е получавал заплахи. А този, който го е убил, е обикновен страхливец. Той беше израснал във Фили и знаеше как да се оправя сам.
	Кимнах.
	— Напрегнати ли бяха отношенията му с Роуз? — попитах. — Не мислеше ли, че накрая Роуз ще спечели?
	Рейчъл поклати глава. Колите фучаха покрай градската градина в посока към Чарлс стрийт. Бялата светлина на фаровете в наша посока контрастираше приятно с червените стоп светлини на онези, които се отдалечаваха.
	— Защото е контролирал „Уандърленд“?
	Тя кимна.
	— Харви Роуз каза, че притежава други имоти в Източен Бостън.
	— Но не и на брега — отвърна Рейчъл. — Ако ти е казал обратното, значи те е излъгал. Брегът беше идея на Рик.
	Разнесе се шум от отваряне и затваряне на врата. Ченгето напусна спалнята и влезе в хола. Беше чернокож, нисък и широкоплещест. На прага се появи дребен мъж с униформата на хотела, който тикаше пред себе си количка с вечеря. Забелязах паста и бъркани яйца, плюс купа с плодове и коктейлни скариди. До тях се извисяваха бутилка „Джони Уокър“ син етикет и кана с кафе. Бланчард продължаваше да гледа в краката си. В един момент се изправи и пристъпи към панорамния прозорец с изглед към парка. Никой не обърна внимание на храната. Келнерът напълни една чаша с кафе, а в други две пусна по няколко бучки лед. После запали няколко свещи, постави един карамфил в малка ваза и си тръгна. Ченгето го съпроводи до вратата.
	— Вие двамата яжте — обади се Рейчъл. — Изобщо не знам кой е поръчал вечеря.
	— Ти — рече с бледа усмивка Бланчард. — Каза, че си гладна.
	— Тъй ли? — изгледа го тя. — Вече не съм. Ти гладен ли си, Спенсър?
	Бях, но се почувствах длъжен да кажа обратното.
	— Ще ми налееш ли едно питие? — попита тя и смачка цигарата си.
	Сипах два пръста скоч върху натрошения лед, прибавих малко сода и й подадох чашата.
	Бланчард продължаваше да зяпа през прозореца. От съседната стая долетя гласът на ченгето, което говореше по мобилния си телефон.
	— Мили боже! — прошепна Рейчъл. — Бяхме женени цели четирийсет години!
	— Някой успя ли да разбере какво го е накарало да излезе посред нощ?
	— Полицията твърди, че никой не е звънял в стаята.
	— А на мобилния?
	— Мобилният изчезна заедно с тялото му — поясни Рейчъл и дръпна една солидна глътка. Ледът в чашата тихо издрънча. Гърлото й правеше ритмични движения. — Ти разбра ли, че го откриха?
	Кимнах.
	— Той беше добър човек, Спенсър. Не идеален, но много добър.
	— Това говори много отвърнах аз.
	— Знаеш ли, че съм се женила два пъти за тоя хубостник? — попита тя. — Запознахме се в колежа. Оженихме се още хлапета, а двайсет години по-късно се разведохме. След две години пак се оженихме, след като приключи флиртът му с някаква келнерка. Сватбеният ми подарък беше един от кадилаците на Франк Синатра. Абсолютно шантав, но въпреки това прекрасен жест.
	Разплака се. Аз запазих мълчание. Тя се изправи и отиде в банята. Оттам долетяха звуците на гаргара, последвани от пускането на вода в тоалетната. Върна се обратно и изглеждаше така, сякаш нищо не се е случило. Само зъбите й бяха стиснати и клепачите й леко потрепваха.
	— Ченгетата твърдят, че го нямало на записите на хотелските охранителни камери. Как е възможно?
	Бланчард обърна гръб на прозорците, отиде да си налее чаша кафе и седна при нас.
	— Нещо за Джема? — попита той и замислено потърка наболата си брада.
	— Нищо.
	— Попита ли Роуз?
	— Каза, че доста време не са се виждали.
	— Може би наистина е така, а може би не — бавно промълви Бланчард.
	— Рик споменавал ли е за проблеми с местната организирана престъпност? — попитах аз.
	— С мафията ли? — усмихна се Бланчард и поклати глава. — Той казваше, че повечето италианци са мъртви или в затвора.
	— Може би да, а може би не — използвах собствените му думи аз. — Чух, че тези, които са останали, дълбоко ненавиждали идеята ви за строителство на казина в региона.
	— Дори да е така, никога не са дошли да ни го кажат в очите — поклати глава Бланчард.
	— От кого потърси подкрепа Рик, след като се появихте в Бостън?
	Бланчард отново погледна към Рейчъл, която седеше на дивана с подвити крака и надигаше чашата. След като преглътна поредната доза, тя размаха показалец в знак, че Бланчард може да продължи.
	— По-голямата част от земята сме закупили чрез анонимни посредници — започна той. — Свързващият елемент в тези сделки беше прословутата жилищна сграда. Проблемът е там, че в нея все още живеят хора. Възрастни и трудни за убеждаване. Околните парцели, включително проклетата писта за кучешки надбягвания, бяха празни. По тази сделка работим от пет години насам.
	— Значи всичките му срещи са били свързани със земята.
	— Повечето от тях — поправи ме Бланчард и отпи глътка кафе. — И с политиците, разбира се. Знаеш как става. Трябва да се намажат нечии лапи.
	— А между тези лапи имаше ли такива, които се нуждаеха от повече намазване в сравнение с останалите?
	— Не мога да говоря по този въпрос — отвърна с каменно лице Бланчард. — Рик държеше да го запази в тайна.
	Погледнах към Рейчъл Уайнбърг. Тя отпи нова глътка уиски и отмести очи.
	— Ако ще ви помагам, трябва да знам всичко за бизнеса на Рик — отсякох решително аз. — Не само това, което е отразено в документацията на фирмата. Нито пък вашето лично мнение какво трябва да знам и какво не.
	— Играта ще загрубее — поклати глава Рейчъл. — Рик не би желал да се стига дотам.
	— Играта достатъчно е загрубяла, госпожо Уайнбърг.
	— Поели сме определени задължения, Спенсър — въздъхна тя. — По-скоро обещания.
	— Много хора не знаят, че фамилията ми е „Дискретен“ — поясних аз.
	— Тези въпроси Рик ги решаваше лично — въздъхна тя. — Държеше на това. Аз дори не съм запозната с детайлите.
	Погледнах Бланчард, който отпиваше нова глътка от чашата си.
	— Предлагаме злато, да печелим приятели, а не врагове — добави Рейчъл.
	— Нищо не може да устои пред златото.
	— Какво? — вдигна глава да ме погледне Бланчард.
	— Нищо, просто разсъждавам на глас.
	— Поверителното трябва да си остане поверително — рече Рейчъл. — Нищо не се е променило. Бизнесът върви напред. За нас остава просто да изпълним желанията на Рик.
	— Искам да знам на кого сте дали подкуп.
	И двамата замълчаха.
	— Знам, че всичко това е отвратително и грозно, госпожо Уайнбърг. Ако се беше случило с мен, положително нямаше да имам сили да стана от леглото. Вие ме помолихте за помощ и аз се опитвам да ви я окажа. Но ако се отнасяте с мен като с платен служител, няма как да получа отговорите, които търсите.
	— Достатъчно, Спенсър — изръмжа Бланчард и се изправи.
	Погледнах го въпросително и той ми посочи вратата.
	Свих рамене. Всякакви молби по въпроса биха подронили професионалния ми авторитет. Казах „довиждане“, минах покрай униформеното ченге и напуснах апартамента.


>	38

	Телефонът в джоба на якето ми зажужа, докато пресичах градската градина на път към дома.
	— Къде си? — попита Джема Фрейзър. Беше леко задъхана, сякаш говореше в движение.
	— Стоя на един мост и гледам как туристите хранят патиците.
	— Имам нужда от теб.
	— На половинката ми това няма да й хареса.
	— Следят ме и искат да ме убият!
	— Това би помрачило една иначе хубава вечер.
	— Говоря сериозно, по дяволите! — повиши тон тя. — Имам нужда от помощ!
	— Къде си и кой иска да те убие?
	— Намирам се в „Копли Плейс“ и нямам представа кой иска да ме убие. Някакъв мъж върви след мен вече цял час. Молът скоро ще затвори, но ме е страх да изляза.
	— Обърни се към охраната.
	— А после какво? Продължаваше да говори задъхано, сякаш тичаше. — Не искам да свърша като Рик.
	— Значи се криеш, така ли?
	— А ти как би постъпил на мое място?
	Патиците плуваха под каменния мост. Чернокож възрастен мъж вдигна на ръце малко момиченце, което започна да хвърля парченца бисквити във водата. И двамата се смееха. После старецът пусна детето обратно на моста и двамата се отдалечиха, хванати за ръце.
	— Защо аз? — попитах. — Защо не се обърнеш към Бланчард?
	— Той ме мрази.
	— Мисли те за мъртва — рекох. — Рейчъл Уайнбърг — също.
	— Знаеш твърде малко за толкова прочут детектив — отвърна тя. — Ще дойдеш ли или не? Магазините вече затварят, а някой е замразил всичките ми кредитни карти. Нямам пари и няма къде да отида.
	— Май отдавна трябваше да изтрия от челото си думичката „будала“ — измърморих аз.
	— Мога да ти помогна.
	— Знаеш ли кой уби Уайнбърг?
	— Моля те!
	— Беше ли с него, преди да го убият?
	— Намирам се на втория етаж — рече тя, после понижи глас и добави: — Господи, станаха двама!
	— Иди в бара на „Лийгъл“ — посъветвах я аз. — Отворен е до късно и никой няма да те пипне, докато си там.
	— Побързай, моля те!
	Телефонът замлъкна. Изведнъж ми се прииска Хоук да не беше заминавал, Зи да е във форма, а аз и Вини пак да сме в един отбор. За съжаление, това нямаше как да се случи. Бях сам. Можех да разчитам единствено на себе си. Което съвсем не беше малко.


>	39

	Влязох в „Копли Плейс“ и тръгнах покрай дългата редица магазини: „Джей Крю“, „Кенет Коул“, „Келвин Клайн“, „Армани“. Вървях с умерена крачка и слушах „Париж през април“ в инструментално изпълнение. Иначе бях окей. Добре облечен и добре въоръжен. Само глупак би стрелял по човек, облякъл най-хубавото си спортно яке. Наоколо не се виждаха главорези. Не чувах мистериозно потракване на токчета по мраморните плочи. Къде си, Хари Лайм, да те вземат мътните?
	Оказах се прав за „Лийгъл“. Ресторантът беше почти пълен с клиенти, повечето от тях на бара. Джема седеше в далечния му край, съвсем близо до вратата на кухнята. Над нея се беше надвесил сивокос мъж с небрежно разкопчана черна риза и похотлива усмивка. При приближаването ми се обърна да ме погледне, а след това продължи монолога си:
	— Карам колело, през сезона греба в каяк и тренирам на открито…
	Барманът постави пред нея висока чаша мартини.
	— Здрасти — рекох.
	Мъжът с черната риза ме изгледа хладно, отпи глътка бяло вино от чашата пред себе си и продължи да говори, сякаш бях плод на въображението му.
	— Имаш страхотни крака…
	— Благодаря — рекох. — Това е, защото всеки ден правя упражнения с клякане.
	— Не говоря на теб, приятел рече той и отпи драматично голяма глътка от чашата си.
	Стоманеният му поглед отново се върна върху лицето на Джема. Забелязах, че леко се олюлява. Явно беше специалист по свалките преди затваряне. Пристъпих към него и прошепнах някакви глупости в ухото му. Той си взе виното и побърза да се отдалечи.
	— Мили боже! — възкликна Джема. — Какво му каза?
	— Не искам да ти падна в очите.
	— Сквернословия?
	— Меко казано.
	Тя посегна към коктейла пред себе си. Подобно на всички заведения от веригата „Лийгъл“, това тук изобилстваше от тъмна ламперия и лъскав месинг. Над бара висеше елегантната неонова емблема на фирмата, изобразяваща риба треска. Поръчах си „Сам Адамс“, за да бъда в крак с програмата. Пръстите на Джема около чашата трепереха. Наложи се да им помогне с другата ръка.
	— Къде са? — попитах.
	— Не знам — отвърна тя. — Вероятно някъде навън, защото не ме последваха тук.
	— Познавам всички готини нощни заведения — похвалих се аз.
	— А пък аз ще напълня гащите от страх.
	— Защо подобни фрази винаги ми звучат по-елегантно, когато са произнесени с акцент? — рекох сякаш на себе си аз.
	— Те ме чакаха — не ми обърна внимание Джема. Същите, които видяха сметката на Рик.
	— Откъде знаеш?
	Тя отпи глътка мартини. Бяха й го забъркали мътно, с допълнителни маслинки и сока от тях. Барманът ми донесе бирата.
	— Не знам — прошепна тя. — Как бих могла да знам?
	— Каза, че си видяла Уайнбърг, преди да бъде отвлечен.
	— Вярно е — кимна тя. Но не знам как е напуснал хотела и къде е отишъл.
	— По кое време и къде го видя?
	— Дойде в стаята ми. Беше пиян.
	— Час?
	— Не знам точно, но беше рано. Веднага след вечеря. Може би в девет.
	— Къде беше Бланчард?
	— Очевидно го нямаше с него — отвърна тя.
	— Очевидно — съгласих се аз. Отпих глътка бира и попитах: — Гладна ли си?
	— Не, за бога! — въздъхна тя. — Не виждаш ли, че цялата треперя?
	— В президентския апартамент на „Четири сезона“ тече малък купон — рекох. — Какво ще кажеш да се отбием?
	— Ти луд ли си?!
	Джема поклати глава и изгълта около една трета от мартинито си. Очите й за миг се спряха върху мен, после се изместиха към старателно подредените бутилки водка зад бара. Изчаках я да довърши питието си и направих знак на бармана.
	— Защо Уайнбърг се е появил в стаята ти?
	— А ти как мислиш?
	— Може би да продължи лекцията си за говорещи зайци и невидими котки.
	— Искаше да надзърне под бельото ми.
	— Е, това със сигурност е по-интересно — признах аз и отпих нова глътка бира. — Вие с него…
	Поклатих глава и не довърших въпроса си.
	— Не можеш да го кажеш, а?
	— Не искам да бъда недискретен.
	— Питаш дали се чукахме?
	Поех дълбоко дъх, но се въздържах от отговор.
	— Ние с Рик се наслаждавахме на компанията си.
	— И онази вечер ли?
	— Не — поклати глава тя. — Не и онази вечер.
	— А защо е дошъл при теб, след като вече те е уволнил?
	— Да се извини. И да ми обясни защо е стигнал до това решение.
	Мартинито пристигна. Аз отпих от бирата си и огледах обстановката. Пред входа на заведението не се виждаха мъже с автомат „Томпсън“.
	— Как изглеждаха преследвачите ти? — попитах.
	— Мургави — отвърна тя. — И млади.
	— Това ми звучи като заглавие на мексикански сапунен сериал. Виждала ли си ги и преди?
	— Вече ти казах. Не съм.
	Отпих поредната малка глътка, оставих чашата и забарабаних с пръсти по барплота.
	— Да се върнем малко назад — рекох. — Какво стана, след като отказа близост на Рик?
	— Обу си панталона и излезе.
	— Нима се появи без панталон?
	— Събу го, след като влезе.
	— Добър ход — признах аз.
	— Беше много пиян — поясни тя.
	— Каза ли къде отива?
	— Не.
	— По телефона спомена, че не знам много неща — напомних й аз. — Какви са те? Като изключим това, че Уайнбърг е имал нужда от малко уроци по съблазняване…
	— Обещавам да ти кажа всичко, но сега те моля да ме измъкнеш оттук — умолително рече тя.
	Отново огледах заведението. Сивокосият си плати сметката и се насочи към изхода в компанията на поредното си завоевание. Някакъв мъж през няколко души от нас довърши рулото с омари в чинията пред себе си и опря салфетката в мазните си устни. После насочи вниманието си към лимонения пай и кафето. Не виждах никакви мургави младежи със заплашителни физиономии. Келнерът обяви последни поръчки преди затварянето на кухнята.
	Вечерта ми ставаше все по-обещаваща.
	— Накъде?
	— Нямам пари.
	— Аз ще платя.
	— Нямам къде да отседна.
	— Ще ми помогнеш ли? — погледнах я в очите аз.
	— Да — отвърна Джема Фрейзър.
	Кафявите й очи бяха големи, блестящи и умолителни. Лицето й беше обсипано с малки лунички, които, гледани отблизо, й придаваха хлапашки вид. Подписах сметката и тя грабна чантата си.
	— Обещавам, че ако дойдеш с мен, няма да си свалям панталона — рекох.


>	40

	„Марлборо“ тънеше в сънна тишина. Мракът беше нарязан от блестящи квадрати, идващи от околните тухлени и каменни сгради. Светлината на уличните лампи по „Арлингтън“ в посока Дартмут имаше друг цвят — светлооранжев и доста по-мек.
	Огледах улицата в двете посоки. Всичко изглеждаше спокойно. По платното се плъзна някакъв черен седан. Ярките му стоп светлини проблеснаха за миг, после колата зави надясно по „Арлингтън“ и изчезна. Поех си дъх и отворих дясната врата на експлоръра. Джема слезе. Изглеждаше малко нестабилна на високите си токчета. Покрай тротоарите имаше плътна редица от паркирани коли.
	— Добре ли си?
	— Да.
	— Можеш ли да ходиш без чужда помощ?
	Тя кимна, но въпреки това аз я хванах за лакътя.
	Разнесе се тихо изщракване като от отваряне на врата. После още едно. Бяха толкова тихи, че почти не ги чух. Хванах ръката на Джема и двамата бързо пресякохме платното. Пред вратата на моята сграда се появиха двама мъже. Млади, мургави, с тъмни костюми и ризи без вратовръзки. В главата ми изплува словосъчетанието „мамка му“, което предвид обстоятелствата реших да не изричам на глас. Бих могъл да ги помоля да ни пропуснат или просто да споделя мнението си за прекрасната вечер. Другият вариант беше да подвием опашки и да хукнем да бягаме. За съжаление, това нямаше как да се случи, главно поради 15-сантиметровите токчета на Джема и трите коктейла, които беше погълнала в бара.
	Никой не каза нищо.
	Единият от мъжете се спусна по стъпалата пред входа и ме блъсна с дясната си длан. Беше як и мускулест като щангист тежка категория. Но аз очаквах нападението и вече бях заел подходящата стойка. Другият сграбчи Джема и я заблъска към отворената задна врата на някакъв седан. Успях да я хвана за китката с лявата си ръка, а с другата му забих един солиден десен прав. Той се олюля. Джема изпищя. Приятелят му скочи на гърба ми и ме заудря по темето. Завъртях го към входната врата и го засилих в нея. Стъклото се пръсна и той се оказа наполовина във фоайето. Другият сграбчи Джема за косата и я повлече към автомобила. Хвърли я вътре, затръшна вратата и тръгна да заобиколя отпред, за да седне зад волана. Аз го пресрещнах на половината път, стегнах гърлото му в желязна хватка и забих главата му в предния капак. Биячът се свлече на земята, а аз натиснах тила му с коляно. Лицето му се сплеска върху настилката. Сграбчих го за косата и ударих главата му в бронята на колата.
	Когато погледнах нагоре, партньорът му се беше надвесил над мен и бе насочил в челото ми автоматично оръжие 45-и калибър.
	Имаше малки очички с тъп поглед, а косата му стърчеше във всички посоки, обилно намазана с гел. Сякаш току-що беше станал от леглото. Пуснах косата на приятеля му и се изправих. Той описа предпазлив кръг около мен. В краката му издрънчаха парчета стъкла от разбитата врата. Тъпите му очички гледаха напрегнато как повтарям танца, който беше започнал. _До-си-до._
	Приятелчето му имаше сериозни проблеми с изправянето. Тъпото око ме наблюдаваше с леко недоумение, сякаш не знаеше какво да прави. Държеше пищова с две ръце, като ченгетата по филмите. Дулото беше толкова близо до мен, че можех да го докосна. И аз го направих. Дръпнах го напред и встрани и отскочих в противоположна на последвания изстрел посока. Трясъкът беше последван от пронизителния писък на Джема в колата. И няколко последователни натискания на клаксона. Опитах се да изтръгна оръжието от ръцете на Тъпото око, но той го стискаше здраво. По тази причина се задоволих да го държа встрани от мен. От двете страни на „Марлборо“ започнаха да светват прозорци. Клаксонът продължаваше да вие.
	Мъжът на земята ме сграбчи за левия крак. Нещата ставаха грозни и засягаха достойнството ми. Изритах копелето и почти успях да изтръгна пистолета от партньора му. После, без да губя време и да показвам разочарование от неуспешния опит, му забих една глава в муцуната. Той отлетя назад, но продължаваше да стиска оръжието с две ръце. Съвсем ясно го чух как скърца със зъби. Увих ръка около гърлото му. В същия момент той ме захапа за глезена.
	Такива ми ти работи.
	Джема продължаваше да натиска клаксона. Някакъв нов глас изкрещя. Стори ми се, че чух как Пърл лае от прозореца. Пистолетът гръмна още веднъж.
	После настъпи тишина. Джема натисна клаксона още два пъти, а след това видя, че нейният нападател е на земята, и предпазливо се измъкна навън. Облян в кръв, но несломим, любителят на хапането се настани зад волана на черния седан. Разнесе се предупредителният сигнал за отворена врата, после мъжът я затръшна и пищенето спря. Двигателят забръмча, фаровете светнаха.
	Опитах се да възвърна нормалното си дишане под тяхната светлина. Колата потегли рязко и се понесе на изток с около сто и петдесет километра в час. Другият мургав мъж остана да лежи на тротоара, облян в кръв. Сложих ръце върху главата си, както правят спринтьорите. Едва тогава осъзнах, че в дясната все още стисках пистолета 45-и калибър.
	— Мъртъв е! — рече Джема. — Мъртъв е, да го вземат мътните!
	Затворих очи, свалих ръцете си и оставих оръжието на тротоара. Мъжът лежеше, без да помръдва. Тъпите му очички гледаха в нищото. Вероятно е имало поне няколко обаждания на 911. Какво ли ще си помислят съседите за мен?
	— Мили боже, Спенсър!
	Тя започна да плаче. Прегърнах я през кръста и зачакахме появата на ченгетата.
	Те довтасаха трийсет секунди по-късно. След още трийсет минути един патрулен полицай ме уведоми, че лейтенант Белсън държи да ме види в участъка.
	— Страхотно — рекох аз.


>	41

	Вкараха ме в една лъскава стая с още по-лъскава заседателна маса. И двете се намираха в полицейското управление на „Роксбъри“. Всъщност всичко свързано с бостънската полиция беше лъскаво. Обстановката ми напомняше за конгресния център в хотелите „Хаят“ по летищата. Чаках на масата трийсетина минути, преди Франк Белсън, облечен в мокър шлифер, да се появи. Придружаваше го едно ченге от отдел „Убийства“ на име Лий Фарел. Първите думи на Белсън бяха, че Куърк е в отпуск.
	— Не знаех, че Куърк ползва отпуски — отвърнах аз.
	— Мисля, че го прави с единствената идея да подреди домашната си работилница — обади се Фарел, докато слагаше на масата дигитално записващо устройство.
	Беше с овехтял панталон „Докърс“ и измачкана фланелка за голф на червено-бели ивици. Когато седна, успях да зърна тъмносините чорапи, комбинирани с мокасини.
	— Сигурен ли си, че си гей? — попитах.
	— По пътя насам слушах Селин Дион — отвърна той.
	— Тъй ли?
	— Вървеше много добре с включените сирени.
	— Аз пък си мислех, че всички гейове имат някакъв стил.
	— Нямат — поклати глава Фарел. — И ние сме като всички мъже.
	— Ясно.
	Белсън свали шлифера си и седна на председателското място. Обичайната му избръсната до синьо брадичка беше покрита с еднодневна четина. Сигурно се бръсне с градинска косачка, помислих си аз. Влажните му дрехи подчертаваха още повече миризмата на евтини пури, която се излъчваше от него. Слава богу, че общината беше забранила пушенето във всички обществени сгради.
	— И тъй, започвай да пееш — делово рече Белсън.
	— Ами какво да ти кажа… Момчетата се опитаха да ми видят сметката, но за съжаление, пропуснаха да се представят.
	Фарел изсумтя. Белсън му хвърли строг поглед и той се ухили.
	— Може ли да видя колана ти? — обърна се към мен Белсън. — Искам да разбера къде точно правиш нарезите, с които отбелязваш поредните си жертви.
	— Опитаха се да отвлекат една жена против нейното желание — поясних аз. — Когато понечих да им попреча, насочиха пистолет към мен. Скочих да им го отнема, но човекът, който го държеше, взе, че се простреля. А другият избяга.
	— Не ги познаваш, така ли? — попита Фарел.
	— Не.
	— И никога не си ги виждал? — попита Белсън.
	— Не съм.
	— Коя е жената и защо си бил с нея? — попита Фарел и разтвори жълт адвокатски бележник пред себе си. Притежаваше невероятната дарба да си води записки, без да сваля очи от събеседника си.
	— Джема Фрейзър — отвърнах аз. — Но вие вече го знаете. Нали се забавихте толкова дълго, защото сте ходили да я разпитате? Надявам се, че това е единствената причина да ме оставите половин час без глътка кафе.
	Белсън сви рамене.
	— Тази жена е работила за Рик Уайнбърг — рече той. — И със сигурност се е нуждаела от протекция, след като го намериха обезглавен.
	— Не го намериха обезглавен — поправих го аз. — Първа се появи именно главата, а тялото беше открито по-късно.
	— А междувременно мадамата изчезна — напомни ми Белсън.
	— Не мадама, а _жена_ — обади се Фарел. — А после вие, хетеросексуалните се чудите защо никоя не ви пуска. — Химикалката му забарабани по бележника. От последната ни среща беше напълнял, а русите му мустаци ги нямаше. Така изглеждаше много по-млад и здрав.
	— Тя каза, че са я преследвали — рече Белсън.
	— И на мен рече същото. Отидох да я взема от „Копли Плейс“, за да я закарам у дома.
	— Отначало не й повярва, нали?
	— Не. А ти?
	Белсън изпусна тежка въздишка и се облегна назад в лъскавия стол. Износените му кафяви обувки кацнаха на ръба на масата. Той се взря в тавана.
	— Какво ти каза тази Фрейзър?
	— Обеща да ми съобщи важни неща, но после се появиха мъжете и я напъхаха в колата си.
	Белсън кимна и погледна Фарел, който извърна глава към мен и попита:
	— Значи никой не ти е казал, така ли?
	— Какво да ми каже?
	— Мъртвият се казва Джими Карлучи — отвърна Фарел. — Според нас е работил с брат си Томи. Не си ли чувал за братята Карлучи?
	— Звучи ми като фирма за търговия със стари коли — рекох.
	— Бяха доста наперени копелета, решени да пробият в живота — поясни Белсън. — Наистина ли не си чувал за тях?
	— Преди лошите новини Куърк винаги ми предлагаше кафе.
	— Говорихме с прокуратурата — каза Фарел. — Там са на мнение, че няма смисъл да те задържаме предвид репутацията на братята Карлучи.
	— Добре. Значи вие ги познавате добре.
	— Така е — неохотно отвърна Белсън. — Лично аз ги знам още от времето, когато обираха банкомати в баровете в „Саут Енд“. Бяха комбина с един голям мръсник — наполовина ирландец, наполовина кубинец, на име Карлос. А може би Карлито, вече съм забравил. Видяха му сметката в една малка пряка на „Тремонт“. Открихме тялото му в контейнер за смет.
	— Ти ли пое разследването?
	Белсън поклати глава.
	— Пропускаш най-добрата част, Франк обади се Фарел и докосна голото пространство под носа си — там, където преди имаше мустаци. — Ти ли ще му кажеш или аз?
	— Задръж малко — рекох. — Адски си падам по напрежението.
	Белсън се изправи и раздвижи схванатите си крака. После опипа джоба на ризата си и измъкна една влажна пура, която изглеждаше така, сякаш беше престояла в сандъче за автомобилни инструменти.
	— Току-що си видял сметката на племенника на Джино Фиш — обяви той и пъхна кафявото парче тютюн в ъгъла на устата си.
	— По тази причина ще ти трябва помощ — добави Фарел.
	— Имам си човек.
	— Хоук?
	— Не, моето протеже.
	— Къде е Хоук? — попита Белсън, захапал пурата неподвижно.
	— В Маями.
	— Сигурен ли си, че можеш да повериш живота си на това индианче? — попита Белсън.
	Не отговорих. Зи не беше Хоук.
	— Обади му се — посъветва ме Фарел. — Ако не го сториш и се опиташ да си тръгнеш оттук по своя воля, като нищо ще те заключа. Вече е три сутринта, за бога!
	— Къде е Джема? — попитах.
	— В съседната стая — отвърна Белсън.
	— Тя идва с мен.
	— Разбира се. Защо да не заформиш една още по-голяма мишена? — Белсън тръгна към вратата и горчиво добави: — Страхотно, няма що. Питам се дали изобщо разполагаш със здрав разум и умееш нещо друго, освен да цитираш разни поети и други подобни глупости!
	— Много хора се питат същото.
	Белсън изпусна странен звук, нещо средно между сумтене и оригване. После поклати глава и напусна залата, без да си прави труда да затвори вратата. Дебелият мокет почти заглушаваше стъпките му.
	— Добре ли си? — обърна се към мен Фарел.
	Свих рамене.
	— Гадно ли беше?
	— Никога не съм си падал по тези неща.
	— Все пак е хубаво, че не си им позволил да те гръмнат.
	— Така е.
	— След такива неща и аз се чувствам гадно — призна той. — Но мисля, че е нормално един мъж да се чувства така.
	— Благодаря ти, Лий. Обещавам да не казвам на Сюзан как се беше издокарал тази вечер.


>	42

	— Искаш ли да вляза с теб? — попита Зи.
	Поклатих глава. Стояхме пред стъпалата на дома ми. Над Марлборо стрийт подухваше топъл ветрец. Тротоарът беше ограден с полицейска лента. Домакинът вече беше успял да замени счупеното стъкло на вратата с голямо парче шперплат. Все още беше тъмно. Бях оставил Джема горе в компанията на Пърл.
	— Мога да остана при теб до разсъмване.
	— Не е необходимо — поклатих глава аз.
	— Ще дойдат за теб — предупреди ме Зи.
	— Не и преди да проведа един разговор. Ще изчакам обаждането на Вини, който ще ми уреди среща с Джино. А той при всички случаи ще пожелае една среща, преди да предприеме каквото и да било.
	— В смисъл да те убие?
	— Когато някой от лошите иска да се покаже като добро момче, това е свързано с определени ритуали.
	— Не е ли по-лесно да те застреля?
	— По-лесно е — отвърнах. — Но не толкова елегантно.
	— При всички случаи оставам — обяви Зи и тръгна към колата си.
	По Марлборо стрийт имаше достатъчно тъмни кътчета, далече от железните улични лампи. Качих се горе. Седнала на пода с кръстосани крака, Джема чешеше корема на Пърл, която изобщо не ми обърна внимание.
	Езикът висеше от устата й, а очите й бяха извърнати нагоре.
	— Ще сменя чаршафите — рекох.
	— Мога да спя и тук, на канапето — отвърна Джема.
	— Това е против правилата.
	— Чии правила?
	— Моите.
	— Разбирам — каза тя, изправи се и тръгна към кухнята. — Но преди това бих искала едно питие.
	Предложих й съдържанието на скромния си бар. Няколко различни вида бира и половин бутилка ризлинг, която пазех за Сюзан. Тя се присъедини към избора ми на два пръста неразреден „Блантънс“. Аз отпих половината наведнъж и се залових с чаршафите в спалнята. Не пропуснах да сменя и калъфките на възглавниците. Оставих включена само старата настолна лампа от потъмнял месинг; която излъчваше мека и уютна светлина.
	Надникнах през прозореца. Мустангът на Зи все още беше до тротоара.
	— В банята има достатъчно сапуни и кърпи.
	— Направо умирам за един душ отвърна тя и си сипа още малко бърбън. След това се покатери на високото столче пред бара. Аз останах прав.
	По-късно отидох да си взема възглавница и завивки от гардероба. От банята долиташе плисък на вода. Пуснах телевизора, за да проверя дали неотдавнашната стрелба е намерила място в новините. Споделянето на канапето с Пърл съвсем не беше лесна работа. Това куче адски обичаше да се протяга. Освен това ме уморяваше с дълбокото си дишане и тихото проскимтяване насън. Адреналинът в организма ми най-после започна да спада. Изключих телевизора и изгасих лампата.
	Чух как душът спира.
	Лежах със затворени очи. В ушите ми още кънтяха из стрелите. После долових тихите й стъпки и отворих очи. Такъв си бях, вечно бдителният Спенсър. Тя се насочи към кухнята да си сипе още едно питие. Беше се увила в тъмносиня хавлия. Тялото й беше стегнато и много пропорционално, както вече бяхме коментирали двамата със Зи. Мократа й коса беше сресана назад и падаше свободно към гърба. Тя отпи глътка алкохол с отметната глава и затворени очи. Видях как преглъща. Тя усети погледа ми и тръгна към мен. Без грим изглеждаше доста по-млада. Меката извивка на гърдите й се виждаше ясно под хавлията, която прикрепяше с една ръка. В другата държеше чашата.
	— Спенсър?
	— Да?
	— Не бива да спиш на канапето.
	— Благодаря — рекох. — Но Пърл ще се почувства самотна.
	— Леглото е достатъчно широко за двама ни — каза тя и седна на малката масичка. — В това няма нищо лошо. Обещавам да не те притеснявам.
	— Няма как да не се поддадеш на могъщия ми ирландски магнетизъм — отвърнах. — Освен това хъркам.
	Тя отпи още една глътка и избърса уста. Миришеше на хубавите шампоани на Сюзан. Единствената светлина в стаята идваше от открехнатата врата на спалнята. Пърл изсумтя и се обърна в съня си. Джема прикрепяше хавлията все по-небрежно. Гърдите и раменете й бяха покрити с лунички. Мускулестите й крака бяха абсолютно гладки.
	— Не мога да понеса мисълта, че мъж с твоите габарити ще спи на това тук — рече тя.
	— Спал съм и на по-неудобни места.
	Тя замълча. По „Марлборо“ се плъзнаха няколко коли. Долових далечния вой на сирена. Някакви хора минаваха под прозорците ми и приглушено се смееха. Тя докосна ръката ми.
	— Продължавам да мисля за това, което се случи тази вечер — прошепна. — За кръвта на онзи мъж, която изтичаше направо на улицата.
	— Пийни още едно и ще забравиш да мислиш за каквото и да било.
	— Много съм уплашена.
	— Можеш да ми разкажеш какво се случи с Рик — отворих очи аз. — Какво все още не знам?
	Джема се замисли за момент и поклати глава.
	— Много е сложно.
	— Убеден съм, че ще съумея да разбера.
	Тя остави чашата и подпря глава с длани. Хавлията се смъкна още повече. Опитах се да си спомня имената на всички бейзболисти на „Ред Сокс“ от 1969 г.
	Тя се пресегна и стисна пръстите ми.
	— Рик измами едни много влиятелни хора.
	— Разбирам.
	— Той ми даваше голяма свобода за работа, но едновременно с това ме държеше на тъмно по куп важни въпроси.
	Мълчах и чаках. Не ми се щеше да си хабя патроните напразно с въпроси, на които явно нямаше да получа отговор.
	— Завърза приятелства сред местните политици — добави Джема, после стана и зашляпа обратно към кухнята, където си наля поредната порция бърбън.
	Ще се наложи да заредя бара, рекох си аз. Още утре сутринта, след като я изстържа от пода.
	— Законът за хазарта мина благодарение на един от тях, но не му знам името — поясни тя. — А подробностите трябваше да обсъдим с местната мафия.
	— За тяхната лепта?
	— По-скоро процент.
	— Кой знаеше името на този политик?
	— Единствено Рик.
	Подложих длани под главата си и заковах поглед в тавана. Джема се върна и седна на предишното си място. Едната й гърда изскочи изпод хавлията. Вероятно не я забеляза, а може би не й пукаше.
	— Лични документи, компютърни файлове, кореспонденция? — попитах. — Какво знае Рейчъл?
	— Тези неща бяха достъпни само за Рик — поклати глава Джема, опря лакът на коляното си и отпи поредната глътка. — Моля те, ела в леглото.
	— Уви, сърцето ми принадлежи на друга — издекламирах аз.
	— Не ти искам сърцето — отвърна тя. Акцентът изведнъж започна да й изневерява.
	_Карлтън Фиск, Карл Ястремски, Спарки Лайл._
	— Мислиш ли, че са го убили заради въпросния политик?
	— Мили боже! — въздъхна тя. — Не може ли да го обсъдим по-късно?
	Надигнах се от канапето, стъпих с боси крака на пода и започнах да разтривам слепоочията си. Пърл дори не помръдна.
	— Чувала ли си го да споменава Джино Фиш?
	— Не — бързо отвърна тя. — Без съмнение бих запомнила подобно име.
	— А ще ми помогнеш ли да открия въпросния политик?
	Тя сви рамене, изгледа ме продължително и се усмихна. После прибра мократа коса зад ушите си и се изправи. Изгледа ме от горе до долу и се приготви да ми се изсмее, но в същия момент се спъна в ниската табуретка край масичката и тупна глухо върху древния ми килим. Хавлията полетя встрани и разкри голото й тяло в цялото му великолепие. Направих каквото мога да я покрия с влажната кърпа, а след това я завлякох в спалнята. Изключих настолната лампа и се върнах на канапето.
	_Тони Кониляро, Рико Петрочели, Реджи Смит._


>	43

	Рано сутринта в обляния ми в слънце офис се появи Вини Морис и без колебание се настани на стола за клиенти. Зи седеше на канапето, а Пърл беше положила глава в скута му. Двамата пиехме кафе и обсъждахме събитията от предишната вечер. Вини не се бе обадил предварително, но визитата му беше очаквана.
	— Радвам се да те видя — рекох.
	— Здрасти. Веднага ще ти кажа, че си номер едно в черния списък на Джино.
	— Със или без куршум?
	— Зависи от теб — рече Вини. — Затова съм тук.
	Както в повечето случаи Вини беше облечен като често пренебрегвания италиански братовчед на Ралф Лорън: втален син блейзър върху безупречно изгладена жълта риза и розова вратовръзка, лек панталон в цвят графит и жълто-кафяви обувки на дупчици с остър връх. Наскоро подстриганата му коса беше сресана назад с помощта на съвсем мъничко гел, а ноктите му имаха съвършен маникюр. Розовата вратовръзка беше вързана на голям единичен възел „Уиндзор“.
	— Съжалявам за племенника на Джино.
	— След малко ще се занимаем с този въпрос — спря ме Вини. — Преди всичко искам да знам как, по дяволите, се забърка в тая история с терените за казина?
	— Ще повярваш ли, ако ти кажа, че стана случайно?
	Вини махна някаква невидима прашинка от обувките си. Ние със Зи бяхме с пропити от пот анцузи. Бях спал зле и по тази причина бях направил няколко тура нагоре-надолу по стъпалата на Харвард Стейдиъм, докато Зи правеше обиколки на пистата. Сега усещах бедрата си меки като желе, но в замяна на това дишах спокойно. Напълно отпуснат. Скръстих ръце, облегнах се в стола си и добавих:
	— Едни биячи се опитаха да притиснат Хенри Чимоли.
	— Това няма нищо общо с Джино!
	— Кой го казва?
	— Аз! — отсече Вини.
	Погледнах над рамото му. Изтегнал се на канапето, Зи слушаше мълчаливо и отпиваше от чашата с кафе. Тънък слънчев лъч пробяга по пода и освети част от лицето на Вини.
	— Джими и Томи не са искали да убият мадамата, а само да я сплашат — рече той.
	— Като я отвлекат?
	Вини сви рамене.
	— Защо?
	Вини се изсмя, което в неговия случай означаваше нещо като конско пръхтене. После се облегна назад и погледна към тавана. Аз отново погледнах Зи, който с едната ръка потупа Пърл по главата, а с другата остави чашата с кафе встрани. Само че Зи не познаваше Вини Морис.
	— Джино поръча да ти кажа да се оттеглиш — рече Вини. — Аз му казах, че няма смисъл да си хабя приказките. Той обаче настоя. И ето, казах ти го…
	— А какво би казал Джино за ликвидирането на Рик Уайнбърг?
	— Конникът без глава ли имаш предвид?
	Кимнах.
	— Не е наша работа — отвърна Вини. — Джино беше сигурен, че ще попиташ. А аз поех ангажимента да ти предам, че нямаме нищо общо.
	— Ти ли го казваш или Джино?
	— Аз.
	Вини се ококори, размърда се в стола и се почеса по бузата.
	— А пък аз съм нещо като представител на вдовицата на Рик Уайнбърг — рекох.
	— Какво означава „нещо като“, по дяволите?
	— Тя ме помоли за помощ, но после взе да се пудри.
	— Това се среща на всяка крачка — успокои ме той. — Голямата пара прави хората предпазливи.
	— А къде си влага парите Джино?
	Вини сви рамене и изви глава към канапето.
	— Това ли е оня голям индианец, за когото се говори напоследък?
	Кимнах.
	— Истински индианец, а?
	— Кажи здрасти, Зи — обърнах се към помощника си аз.
	— Хау — рече Зи.
	— Много смешно — направи гримаса Вини. Да се прави на умник е част от обучението, така ли?
	— Не, просто щастлив страничен ефект — отвърнах.
	— Разбрахме ли се?
	— Не ми каза нищо за племенника на Джино.
	Вини стана и подръпна ръкавите на блейзъра си. После откри някакво косъмче на ревера си и побърза да го чукне с нокът.
	— Той не го приема лично — рече с въздишка той. — Между нас казано, никога не е харесвал тъпаците. Но от гледна точка на бизнеса е на мнение, че случилото се е нещастно недоразумение.
	— Защо Джино преследва Джема Фрейзър?
	Вини сви рамене и смени темата.
	— Кой стреля пръв? — попита той. — Просто съм любопитен.
	— Пищовът не беше мой — отвърнах.
	Вини кимна.
	— Знаеш, че няма да се откажа.
	— Не думай!
	— Трябва да се срещна с Джино.
	— Вече ти казах, че той не те държи отговорен за случилото се. Но и не иска да разговаря с теб.
	— Интересува ме защо някой е решил да ме утрепе.
	— Той не знаеше, че си замесен.
	— Вече знае — рекох. — А полицията допуска, че е очистил Уайнбърг като послание.
	— Нима наистина смяташ, че това е в стила му?
	— Честно казано, никога не съм мислил, че Джино има някакъв стил.
	Вини пристъпи към вратата и сложи длан върху топката на бравата.
	— Казах на Джино, че ако нещо между теб и него се обърка, то си е между теб и него. Аз съм само зрител.
	— Оценявам го, Вини.
	— И още нещо: ще ми направиш лична услуга, ако не ме поставяш в неудобно положение и наистина се оттеглиш. Трябва да разбереш, че става въпрос за тонове мангизи. Един куп големи играчи искат парче от баницата.
	— Виждал ли си някога Рик Уайнбърг?
	— Пак ще се видим, Спенсър.
	— А Харви Роуз?
	Той открехна вратата и сведе поглед към слънчевите лъчи, които се преплитаха на пода.
	— Каквото и да направиш, нещата ще се развият по един и същ начин. Дойдох на крака, да ти го кажа специално.
	— И не само за това — напомних му аз. — Каза още, че ако престана да си пъхам носа, Джино няма да ме надупчи като швейцарско сирене, защото съм гръмнал любимия му племенник.
	Вини се обърна към Зи и се ухили.
	— Дръж се плътно за него. Много е бърз в акъла.
	После излезе в коридора и внимателно затвори след себе си. Вдигнах крака на бюрото и замислено се облегнах назад. Ръката на Зи се появи обратно изпод възглавницата. Револверът 44-ти калибър легна до бедрото му. Той поклати глава.
	— Трябва да си пазиш гърба от тоя.
	— О, още не си видял истинските ми врагове отвърнах аз.


>	44

	Джема беше залостила вратата с всички налични резета. Трябваха й няколко дълги секунди да се увери, че съм аз, и да ме пусне в собственото ми жилище. Размахала опашка, Пърл влезе първа. Аз тържествено я последвах със закуската в ръце. Бях се отбил в кафене „Флауър“ на „Уошингтън“, откъдето взех няколко кифлички с канелен крем и лимонова глазура. Сипах вода в купичката на Пърл и се заех да нравя кафе.
	— По-добре ли се чувстваш? — попита тя.
	— Тичането нагоре-надолу по стълби е най-добрият лек срещу чувството за вина.
	— Той ни заплаши с оръжие.
	Кимнах.
	— Взех назаем една от твоите тениски — добави тя. — Надявам се, че не се сърдиш.
	— Само да не е онази с емблемата „Кренвиршите на Карл“ — рекох.
	Пърл излочи всичката вода от купичката и аз я напълних отново. Изчаках каната да заври и заредих филтъра с осем препълнени лъжички кафе. После включих машината и кипящата вода бавно започна да си пробива път през ароматната смес. Докато чаках, изстисках няколко портокала на ръчната преса и сложих чашите със сок на плота.
	— Първокласно обслужване — отбеляза Джема.
	— Как ти е главата?
	— Ужасно.
	Отидох до банята и се върнах с два аспирина. Докато кифличките се затопляха във фурната, напълних чашите с кафе, сложих малко сметана и захар в своята и започнах да разбърквам.
	— Извинявам се за снощи — рече тя. — Срам ме е.
	— Не се извинявай. Бърбънът е виновен.
	— Обзалагам се, че си видял доста повече, отколкото си готов да признаеш.
	— Гледах в обратна посока.
	Тя се усмихна и отпи глътка кафе.
	— И все пак, много ме е срам.
	— Доста си пийна — казах аз, — но опитите за отвличане често пъти водят до тревожност.
	Джема огнево се усмихна, а аз отпих няколко глътки сок и отидох да извадя кифличките от фурната. Сложих ги в малка кошничка, постлана с ленена салфетка на квадрати.
	— Наистина първокласно — одобрително кимна тя.
	— Всичко това си има цена, която трябва да бъде платена — рекох.
	Джема остави чашата и опря лакът на кухненския плот. Пърл седна в краката ми и вдигна глава, очаквайки да опита кифличките от „Флауър“.
	— Искам да ми обясниш до най-малката подробност какво се случи — добавих аз. — Все още имам чувството, че съм попаднал в някакъв лабиринт.
	Тя кимна и изпусна дълбока въздишка. Изглеждаше доста елегантна с тениската ми и анцуга с изрязани крачоли. Лицето й поруменя.
	— Напълно заслужаваш това — рече. — Особено след като отказа да се възползваш от някои други неща.
	— Не си спомням — отвърнах аз.
	— Лъжец.
	— Може би си спомням само някакво родилно петно във формата на Уинстън Чърчил.
	— Повечето мъже биха се възползвали от ситуацията.
	— Повечето мъже нямат това, което имам аз.
	— Жената на всички снимки?
	— Аха.
	— Много е красива.
	Кимнах.
	Джема се усмихна, поклати глава и си взе кифличка. Отхапа голяма хапка и я поля с глътка кафе. Последвах примера й.
	— Какво се случва според теб? — попита тя.
	— Доста влиятелни хора водят битка да получат лиценз за печатане на пари.
	— В общи линии.
	— Но не разбирам защо преследват теб — добавих. — Нали вече не работиш за Рик Уайнбърг?
	— Това е вярно само отчасти.
	— А останалото?
	Погледът й пробяга по лицето ми. От отворения прозорец над мивката полъхна ветрец. Мълчах и чаках.
	— Не ти казах другата причина, поради която Рик се отби в стаята ми.
	— Слушам те.
	— Искаше да уточни следващия ход на компанията. Изобщо не ме е уволнявал. Обявихме го с единствената цел да накараме хората от Ривиър да подпишат договора.
	— Има логика.
	— Не ми вярваш, нали?
	— Напротив, вярвам ти.
	— Рик беше в прекрасно настроение. Знаеше, че сделката е опечена и „Уандърленд“ ще се превърне в реалност.
	— И сега ти ръководиш проекта в Ривиър, така ли?
	— Да, както и всички останали. В Лас Вегас, Билокси, Макао… На практика управлявам цялата компания.
	— „Енволв“?
	— „Уайнбърг Ентъртейнмънт“ — поправи ме тя. — Бордът на директорите държеше на клаузата за наследяването. След смъртта на Рик аз поемам функциите на главен изпълнителен директор.
	— А какво ще каже Рейчъл Уайнбърг?
	— Нищо — изненадано присви очи Джема. — И тя гласува „за“, както всички останали членове на борда.
	— Предполагам, че е забравила да ми съобщи новината.
	— Вероятно защото има други грижи.
	— Една, от които е връзката ти с Рик?
	— Тя знаеше, че чукам съпруга й.
	— Еха!
	— Все пак сме възрастни хора — въздъхна Джема.
	— Има нещо вярно — кимнах.
	— Е, възрастните хора правят такива неща…
	— Да се чукат?
	— По-скоро правят разлика между любов и секс. С Рик бяхме заедно от доста време. Изненадана съм, че Рейчъл не ти е казала. Тя беше напълно наясно и дори участва в споразумението.
	— Аха — рекох. — А каква е сегашната й роля в компанията?
	— Остава член на борда. Но аз съм президент.
	— Списъкът нараства — въздъхнах аз.
	— Какъв списък?
	— На хората, които евентуално биха желали смъртта ти.
	— Не пропускаш ли най-важното? — изгледа ме тя.
	Загорелите й бедра изглеждаха много добре в изрязания анцуг. Има детайли, които са решаващи в професия като моята.
	— Трябва да погледна записките си — рекох. — Иначе наистина рискувам да пропусна нещо.
	— Харви Роуз е един от най-безскрупулните мръсници, които познавам — добави тя. — Нищо не му убягва. След смъртта на Рик аз съм единствената пречка за лиценза му за Източен Бостън.
	Кимнах.
	— Проверявал ли си напоследък как вървят нещата за твоя приятел от онази сграда? Лично аз очаквам нова оферта. Ако не за друго, поне за блокиране на продажбата.
	— Мислиш ли, че Харви стои зад убийството на Рик?
	— Може би.
	— А сега се опитва да премахне и теб?
	— Може би — повтори тя. — Но аз съм в състояние да се погрижа за своята сигурност. Не искам да ти се натрапвам повече.
	— Говорих с помощника си — рекох. — Той е съгласен да те охранява, докато продължава разследването.
	— Добър ли е колкото теб?
	— Сигурен съм, че един ден ще стане дори по-добър.
	— И не е такъв идеалист?
	— Споделяме общи идеали — отвърнах. — Зи все още не е открил правилната жена — това е всичко.
	— Какъв предан любовник — въздъхна Джема. — Надявам се, че приятелката ти го знае.
	— Най-малкото го подозира.


>	45

	— Храната тук ще ти хареса — рече Сюзан. — Предлагат няколко вида царевичен хляб и правят страхотии сладкиши.
	Чувах в слушалката характерните звуци на заведенията за обществено хранене. После тя явно се отдалечи от масата, защото тези звуци до голяма степен заглъхнаха.
	— Снощи прибрах една пияна жена — обявих аз, облегнах се в стола и кръстосах маратонките си върху бюрото. — Гола като оскубана кокошка.
	— Браво на теб — рече Сюзан.
	— А тази сутрин й купих закуска.
	— Още по-добре. Защото щях да се отвратя, ако й беше приготвил закуска.
	— Тя има страхотни крака. Загорели и мускулести.
	— Че защо иначе ще я прибереш в дома си? — отвърна с въпрос Сюзан.
	— Двама въоръжени бандити искаха да я отвлекат и бях принуден да се намеся.
	— Мъртви ли са?
	— Само единият.
	— Сигурно е била изплашена до смърт. Или е свикнала с този начин на живот?
	— Не мога да кажа. Тя е от Вегас.
	— А, значи говорим за британката, която работеше за Рик Уайнбърг.
	— Твърди, че вече е президент на компанията му.
	— А какво е мнението на Рейчъл Уайнбърг по въпроса?
	— Мисля, че не знае. Опитах да се свържа с нея, но без успех.
	— А твоята британка признава ли за връзката си с мъжа й?
	— Каза, че Рейчъл и Рик имали отворен брак.
	— От професионална гледна точка аз нито подкрепям, ни го отхвърлям отворения брак — рече Сюзан. — Имам пациенти, които твърдят, че той е не само освобождаващ, но и стимулиращ в сексуално отношение.
	— Тц-тц.
	— Но ти едва ли ще се почувстваш сексуално стимулиран, ако си представиш, че съм с друг мъж, нали?
	— Май пропусна да обърнеш внимание на факта, че убих човек.
	Отсреща настъпи пауза, която продължи дълго. Гърдите ми се повдигаха и отпускаха с ритъма на нейното дишане.
	— Говори ли с Хоук? — попита най-сетне тя.
	— Започвам да развивам комплекс — въздъхнах аз. — Когато стане напечено, ти веднага искаш да се обадя на Хоук.
	— Защото се грижа за теб.
	— Но аз се обаждам на Хоук само при спешни случаи. И много внимавам да не прекалявам.
	— Къде е Зи?
	— Наблизо.
	— Но той не е Хоук — отбеляза Сюзан.
	— Хоук би казал, че никой не е.
	— И вероятно ще бъде прав.
	— Зи малко се разстрои след побоя — поясних аз. — Както физически, така и психически. Но вече се оправя.
	— Пие ли?
	— Без да прекалява.
	— Колкото и да се опитва да ти подражава, той едва ли ще промени обичайното си поведение за една нощ. Това изисква време. А в повечето случаи и лечение.
	— Момчето упорито работи върху себе си — отвърнах. — Надявам се, че това скоро ще даде резултат.
	— Отказал ли се е да мечтае да стане като теб и Хоук?
	— Не.
	— Бих ли могла да го заинтригувам с кариера на социален работник или стабилна работа в някой офис?
	— Не вярвам.
	— Но ако продължава в същата посока, ние с теб изведнъж можем да станем свидетели на пълния му провал.
	— Което би било грозна картинка.
	— А ти често ли се проваляше, преди да те срещна?
	— В смисъл дали са ме спуквали отбой?
	— Да.
	— Случвало се е, но не ми харесваше.
	— Може би трябва да си намериш друг помощник, докато Зи се оправи напълно.
	— Нямам особено голям избор.
	— Вини?
	— По-късно ще ти обясня.
	— А мога ли да попитам за голата жена?
	— Мисля да я закарам в хотел „Бостън Харбър“, където Зи ще я пази — рекох. — Но първо ще се погрижа да облече някакви дрехи.
	— Наистина ли изглежда добре гола?
	— Не съм сигурен, защото си бях закрил очите с ръка.
	— Хм.
	— Но мога да ти кажа, че е много далече от една пъргава и гъвкава еврейка.
	— Не думай — рече Сюзан.
	— Зи обаче е възхитен от новата си мисия. Стори ми се, че си беше сложил одеколон.
	— Внимавай — предупреди ме тя. — След всичко, което преживя, той лесно може да отстъпи пред евентуалните й опити за сближаване.
	— А това ще е лошо, така ли?
	— Самият ти не се доверяваш на тази жена.
	— Никак.
	— Нека ти напомня обаче, че Зи много лесно би се впечатлил.
	— Вярно е.
	Последва нова продължителна пауза. И нова възможност да се насладя на сладкото й дишане, идващо от далечния Юг.
	— Остана още малко — рече тя.
	— Броя всяка минута.
	— Пази се — каза тя. — Моля те, пази се!


>	46

	Този следобед бостънското пристанище беше задръстено от плавателни съдове. Яхти, скутери и водни комети пореха тъмните, леко развълнувани води. Денят беше прекрасен. По синьото небе не се виждаше нито едно облаче. Двамата с Хенри разговаряхме пред фитнес клуба, обърнали гръб на силния вятър. Приятелят ми беше облечен със сатенен анцуг и плътно прилепнала бяла тениска с логото на фитнес клуба върху джобчето. Посребрената му коса се развяваше на вятъра.
	— Ако сложиш моя портрет върху екипите, хората ще се редят на опашка за абонаменти.
	— Трябва да обърнеш повече внимание на работата с краката — рече Хенри. — И най-вече на кляканията.
	— Чух, че може би ще има нова оферта за „Оушън Вю“.
	Хенри се облегна на стълба до себе си. Соленият въздух беше пропит с миризмата на умряла риба. Никакви луксозни жилищни сгради или ресторанти не можеха да я прогонят. Но вятърът беше силен и разхлаждащ, приятен за кожата.
	— Аха, и аз така чух. Петстотин бона повече от предишната.
	— Но те вече подписаха договор.
	— Кажи го на Лу Кофон. За някой долар повече тоя е готов да изчука дори куче.
	— Лоша работа.
	— Искат да наемат друг адвокат, който да развали договора.
	— Наистина ли?
	— А ти как мислиш?
	Облегнах се на съседния стълб, с гръб към пристанището и вятъра. Времето беше достатъчно топло, за да оставя якето си в колата. Бях по тъмносиня тениска „Ливайс“ и маратонки. Дясната ми ръка постоянно придърпваше тениската надолу, за да скрие револвера 38-и калибър.
	— Трябва да информирам Рейчъл Уайнбърг.
	— Според мен подложиха динена кора на мъжа й — рече Хенри, захапа бузата си от вътрешната страна и кимна. — Направи го.
	После, след доста голяма пауза, добави:
	— Чух от Зи какво се е случило. Шибаният племенник на Джино Фиш, а?
	— Имам достоверна информация, според която Джино не си е падал по него.
	— Какво значение има това? — сви рамене Хенри. — Господи, колко съжалявам, че те забърках в тази каша! Исках само да си запазя жилището, нищо повече. Харесва ми да живея в Ривиър.
	— И на Зи му харесва тук.
	— Нямам нищо против момчето да остане — рече Хенри. — Много е важно да живееш там, където тренираш. Ние с него имаме още доста работа.
	Кимнах. От пристанището продължаваше да подухва свеж вятър. Гледахме как акостира кометата от, „Лоугън“ и от нея се изсипаха десетки туристи с блеснали очи. Посрещаше ги някакъв мъж със звънец в ръка, облечен като Бенджамин Франклин. Хенри се оттласна с една ръка от колоната. Сякаш правеше лицева опора.
	Бен Франклин продължаваше да бие звънеца.
	— Тоя не ти ли беше съученик?
	— В горния клас — каза Хенри. — Мислехме го за педал заради чорапите, които носеше.
	— Ще обясня на Рейчъл какво става, а ти се опитай да убедиш обитателите.
	— Ще й предадеш ли нещо от мен? — вдигна глава Хенри. — Кажи й, че нямам нищо общо с тази работа. За мен сделката е факт, защото стиснах ръката на съпруга й. Дори не знам кои са тези хора с новата оферта.
	— Начело е някой си Харви Роуз.
	— Харви кой?
	— Роуз.
	— Как разбра?
	— Понякога гарванът прилича на писалище.
	— Трябва хубавичко да се наспиш, Спенсър въздъхна приятелят ми. — Иначе като нищо ще превъртиш.
	— Вече е късно — отвърнах аз.


>	47

	В духа на истинското сътрудничество се обадих на Уейн Косгроув, докато пътувах обратно към офиса си.
	— Как можем да свържем Рик Уайнбърг с някоя от водещите фигури на нашия славен Масачузетс? — попитах го аз.
	— Откога говориш в множествено число? — контрира той.
	— А кой ми изпи уискито?
	— Да, ама стоях пред вратата да те чакам.
	— Какво мога да направя, като съм толкова популярен? Дърветата в парка бяха започнали да се разлистват. Червени и жълти лалета се поклащаха под лекия пролетен ветрец. Прозорците на колата бяха смъкнати. Пуснах си запис на Джери Мълиган. Всичко щеше да бъде наред, ако край мен нямаше толкова много мръсотия и ако Сюзан Силвърман беше тук.
	— Четох полицейския доклад — каза Уейн. — Бил си в компанията на Джема Фрейзър, бивша приближена на Уайнбърг.
	— Може и да не е бивша.
	— Какво знаеш?
	— Дали пък няма да изровиш нещо относно филантропските контакти на Уайнбърг с местните политици?
	— Живея, за да служа.
	— В момента госпожица Фрейзър е главен изпълнителен директор на компанията на Уайнбърг.
	— Как разбра?
	— Използвах най-модерните следствени методи.
	— Тя сама ти е казала — отгатна той.
	— Аха.
	— А госпожа Уайнбърг?
	— Може да не й е било приятно, но е гласувала за Джема. И сега трябва да я търпи.
	Подминах статуята на Водния ангел в края на градската градина. Трафикът се забави на светофара и ми позволи да продължа на запад към „Кларъндън“.
	— Можеш да поразгледаш снимките от последното парти на Бил Брет — рекох.
	Мога да надникна и в списъците с даренията на някои политици, за които имам подозрения.
	— Ето една от причините да те обичам, Уейн.
	— Ще изплюеш ли нещо за снощната стрелба? — попита той.
	— Бум — рекох и затворих.
	Паркирах пред един от магазините за намалени стоки на веригата „Маршал“ и извървях пеша остатъка от разстоянието до „Бойлстън“. По средата на коридора към офиса забелязах, че нещо не е наред. Входната врата зееше широко отворена. Може би е Зи, рекох си. Или Хоук се е върнал по-рано. А може би беше Анджелина Джоли, решила да ме изненада с подарък за наближаващия ми рожден ден. Но като вечния циник, предпочетох да измъкна револвера 38-и калибър и да го държа близо до дясното си бедро.
	Промъкнах се към вратата, спрях и зачаках. Ослушах се за скърцане на пода, а ноздрите ми потрепнаха в опит да уловят евентуално наличие на дим. След малко осъзнах, че се държа глупаво, и влязох.
	Офисът ми беше празен. Но не и във вида, в който го бях оставил.
	Шкафовете за документи зееха отворени. Чекмеджетата на бюрото бяха извадени, а съдържанието им се търкаляше по пода. Редом с разрязаните възглавници на канапето. Дори репродукциите на Вермер бяха измъкнати от рамките си, а след това небрежно захвърлени. Това до известна степен изясняваше нещата — неканените ми гости определено не бяха любители на старите холандски майстори. Проверих съдържанието на преобърнатото дясно чекмедже. Магнумът .357 си беше на мястото. Прехвърлих се на най-горния шкаф и с облекчение установих, че бутилката „Бушмилс“ е непокътната.
	Бих могъл да се обадя на Франк Белсън или на Хийли. Но те щяха да ме посъветват да пия една студена вода. Защото онзи, който беше решил да обърне офиса с главата надолу, със сигурност бе използвал ръкавици. Почуках на вратата на дизайнерското студио отсреща. Попитах двете много високи и много привлекателни жени дали са забелязали нещо необичайно.
	И двете казаха не.
	Попитах ги дали подозират колко много зло се крие в душата на мъжете.
	Те с недоумение се спогледаха.
	Прехвърлих се на съседната агенция за недвижими имоти с двама служители.
	Получих същите отговори, но без да задавам втория си въпрос.
	Върнах се в разхвърляния офис. Събрах репродукциите на Вермер, сложих ги в рамките и ги окачих на съответните гвоздеи. Изправих се насред купчината папки и служебна кореспонденция и внимателно ги огледах. Тази вляво беше леко кривната в единия край.
	Затворих вратата, отворих прозореца и си сипах два пръста „Бушмилс“ черен етикет в чашата за кафе. Откъм „Бъркли“ подухна ветрец, който раздвижи разпилените по пода хартии. Върнах телефонната слушалка на мястото й. От разпраното канапе стърчаха грозни късове пълнеж. Непоправимо счупеният принтер беше захвърлен в ъгъла. Спуснах щорите, отпих още една глътка „Бушмилс“ и се загледах внимателно в картината на Вермер. Младо момиче по време на урок по музика. С ноти в ръка, то изглеждаше смутено от присъствието на художника. На учителя й видимо не му пукаше.
	Прибрах уискито, зарязах листовете хартия на пода и заключих след себе си.


>	48

	На другия ден двамата с Хенри се срещнахме с Рейчъл Уайнбърг и Бланчард в Ривиър. Гериатричният екип на Лу Кофон беше избрал за място на срещата някакво заведение с размерите на кашон срещу вход А, наречено „Трите жълтъка“. Както можеше да се предполага, там предлагаха яйца не само за закуска, но и за обяд. Рейчъл беше с черен жакет и бяла блуза с дантели и широка яка. Огромните перли на обеците й със сигурност бяха задавили мидите майки. Докато чакахме, тя нервно попиваше влагата от масата с книжна салфетка. Самата маса беше направена от пресована пластмаса, а сепарето беше тапицирано с оранжев винил.
	— Но кого му е притрябвал „Четири сезона“? — попитах аз.
	— На мен — отвърна тя.
	През прозорците се виждаше Зи, който се беше облегнал върху калника на експлоръра. Сам беше предложил да останела пази отвън, докато ние разговаряме. Явно не беше готов да слуша глупостите на Кофон и Бъди.
	— Защо тук? — попита Рейчъл. — Можехме да се срещнем в града. — Тя смачка салфетката и я отмести встрани, за да я прибере сервитьорката.
	— Възрастните хора си имат навици — отвърна Хенри. — Тези тук са адски уплашени от онова, което се случи. За тях мястото е безопасно, защото им е познато.
	— Само ако човек не го е грижа за подробности като салмонелозата — рече с повдигнати вежди Рейчъл.
	— Цялата работа тръгна накриво още от самото начало — подех аз, а Хенри ме подкрепи с леко кимване.
	— За съжаление — въздъхна Рейчъл.
	— Не трябваше ли да поканим и Джема Фрейзър?
	— Защо? — попита Рейчъл и лицето й леко поруменя.
	— Защото в момента тя управлява компанията.
	Вдовицата се обърна и ме изгледа.
	— За съжаление.
	При създалите се обстоятелства щеше да бъде по-добре, ако бях информиран предварително — рекох с укор аз.
	— В момента позицията й е слаба — отвърна тя. — Тези хора се доверяваха на Рик, а сега ще се доверят и на мен.
	— Все пак беше по-добре да го зная — държах на своето аз.
	— Позицията й ще бъде временна.
	Предадох се, кимнах и взех решение за две яйца на очи върху препечена ръжена филия. Хенри се усмихна на избора ми и изчака да си поръчам. Рейчъл и Бланчард се ограничиха само с кафе.
	Кофон и Бъди се появиха няколко минути по-късно. Кофон се беше наконтил с жълто поло, отново с логото на „Оушън Вю“ на джобчето. И отдолу пак беше изписана думата „ПРЕЗИДЕНТ“. Бялата му коса беше смело отметната назад, а бузите му розовееха от скорошното бръснене. Бъди се беше докарал в сив екип за бягане и бели маратонки. С приведени рамене, мрачна физиономия и увиснало шкембе.
	— Госпожа Уайнбърг желае да се запознае с проблемите ви — рече Хенри. — А аз реших, че ще е най-добре да го стори лично.
	Кофон тържествено кимна. Бъди разглеждаше менюто и човъркаше с пръст нещо по зъбите си.
	— Нещата се усложниха — обяви Кофон. — Не желаем никакви съществени промени, преди да разберем какво се случва.
	— Случва се това, че някой ликвидира съпруга ми, който се опитваше да прави бизнес в Бостън — рязко отвърна Рейчъл.
	— Съжалявам за господин Уайнбърг — рече Кофон. — Но този договор може да бъде оспорван. Ние много харесвахме вашия съпруг. Харесвахме и плановете му за „Оушън Вю“. За съжаление, нещата се промениха. Той вече не е част от сделката. Човек не знае какво да мисли.
	— Глупости! — отсече Рейчъл Уайнбърг, отметна глава и изпусна въздуха от гърдите си. — Вие просто сте решил и да седите и да си държите оная работа, докато не разберете кой ще поеме нещата от името на вдовицата. А може би очаквате и нова, по-добра оферта, а?
	Открито се наслаждавах на компанията на Рейчъл Уайнбърг.
	— Това беше шок за всички нас — смотолеви Кофон.
	— Съжалявам, че убийството на съпруга ми ви се е отразило толкова зле — отвърна с равен глас Рейчъл.
	Бъди вдигна глава от менюто и направи знак на сервитьорката. Поръча си омлет „Дивия запад“ с пържени картофи. Кутрето му продължаваше да работи върху онова нещо, което се беше закачило за зъба му.
	— Какво ще се промени, след като си изясните положението? — попитах аз.
	— Когато пипнат убиеца и го пъхнат зад решетките ли? — пожела да уточни Бъди.
	— Точно така — кимна Хенри.
	Кофон сви рамене. Бъди стори същото.
	Бланчард си пиеше кафето и небрежно зяпаше Зи, който продължаваше да се обляга на джипа ми. Помощникът ми беше скръстил ръце на гърдите си и наблюдаваше трафика. Трезвен като мирови съдия.
	— Имам всички законови основания да ви принудя да спазите договора каза Рейчъл.
	— Много неща се промениха — поклати глава Кофон и й се усмихна подобаващо за позицията, която заемаше. — Избиват се хора. Съжалявам, но това ни принуди да се консултираме с друг адвокат.
	Хенри ме погледна. Не беше информиран за това.
	— Някой да се е опитвал да се свърже с хората ви през последните дни? — попитах.
	— Имаш предвид, след като Големия вожд отвън изяде пердаха? — пожела да уточни Бъди.
	Не отговорих. Гледах го и чаках. Той изви врат към кухнята, откъдето трябваше да се появи поръчаният уестърн омлет. Оттам долиташе потракване на тенджери и тигани. После готвачът натисна звънеца си.
	— Никой — отговори на въпроса Кофон. — Но въпреки това всички умираме от страх. Някои от нас не смеят дори да отскочат да си приберат дрехите от химическото чистене. За момента предпочитаме просто да бъдем оставени на мира.
	— Протакане, значи — процеди Рейчъл.
	Кофон кимна.
	— Какво бихте направили на наше място? — попита той. — Тук е всичко, което имаме. Децата и внуците ни ще ни запомнят само с парите от продажбата.
	Рейчъл Уайнбърг извъртя очи, грабна чантата си и стана. Бланчард бутна стола си назад и зачака.
	— Това е последното нещо на света, за което Рик би желал да се погрижи. Имам предвид, скапаното ви наследство.
	Кофон отвори уста, но Рейчъл Уайнбърг размаха показалец под носа му.
	— Съжалявам, че ще отсъствам през следващите два дни — рече тя. — Но след като събраха останките на съпруга ми, трябва да се погрижа за погребението му. Надявам се, че когато се върна, нервите ви няма да бъдат толкова обтегнати.
	Тя излезе. Бланчард я последва. Очите му бяха леко разширени.
	Ние с Хенри останахме в компанията на Кофон и Бъди. Всички се хранехме в мълчание.
	— Трябваше да си поръчам бъркани — измърморих по някое време аз.


>	49

	— Зает ли си? — попита Уейн Косгроув.
	— Изключително — отвърнах аз, притиснал слушалката между рамото и ухото си.
	Бях прекарал целия следобед в разчистване на офиса, подреждане на архивите и разлистване на каталозите за ново канапе за Пърл. Репродукциите на Вермер бяха идеално нивелирани.
	— Значи нямаш време да чуеш какво открих за политическите дарения на Уайнбърг?
	Оставих четката за прах и седнах на стола. Зи ме погледна от останалото без възглавници канапе, върху което се беше изтегнал със списание „Ринг“ в ръце. Синините и отоците по лицето му бяха придобили жълтеникав оттенък.
	— В официалния списък с даренията открих горе-долу това, което очаквах — започна Уейн. — Мазал е лапите на всички, които трябва. Както отдясно, така и отляво. Подхвърлял е по няколко хилядарки на обичайните заподозрени — сенатори, конгресмени, общински съветници в Ривиър.
	— Ясно.
	— Но като човек, който обича да изравя скандални истории, хвърлих едно око и на парите, набирани за различни кампании по линия на комитетите за политическа дейност.
	— Доколкото ми е известно, тази дейност е напълно законна — рекох.
	— Всеки кандидат за публичен пост може да вземе неограничени суми от тях, но според едно решение на Върховния съд имената на дарителите трябва да са обществено достояние. В края на миналата година компанията „Енволв Дивелъпмънт“, собственост на Уайнбърг, е дарила близо половин милион на една такава организация, ръководена от брата на Джоузеф Джи Пероти.
	— Призракът на великия Цезар.
	— Може би ще попиташ какво общо има Пероти с лицензите за хазартни игри?
	— Господин Косгроув, какво общо има Пероти с лицензите за хазартни игри? — попитах аз.
	— В качеството си на председател на Камарата?
	— Да.
	— Всичко.
	— Така, значи.
	— И още как.
	— На колко ти скочи цената? — пожелах да узная аз.
	— Вместо „Блантънс“ ще трябва да ми вземеш бутилка „Папи Ван Уинкъл“ — отвърна той.
	— Седемнайсет — или двайсет и три годишно?
	— Винаги съм си падал по възможно най-отлежалия бърбън.
	— Става.
	— Хубаво. А сега чуй какво се случи по-нататък. Зарових се по-надълбоко, както може да се очаква от човек като мен. В току-що публикуваните три месечни доклади за дейността на въпросния комитет; ръководен от Пероти, не фигурират нито името на Уайнбърг, нито това на фирмата „Енволв“.
	Зачаках продължението. Зи беше отместил списанието и напрегнато слушаше.
	— В замяна на това открих едно повече от щедро дарение, направено от друго лице — продължи Уейн.
	— Харви Роуз?
	— Което означава, че нашият изтъкнат парламентарен председател е преминал към другия лагер.
	— Дарението потвърждавали го?
	— А ти как мислиш?
	Благодарих на Уейн и затворих. Погледнах Зи, който се надигна и каубойските му ботуши докоснаха пода. Пърл въртеше глава от него към мен и обратно, очевидно в очакване на някакъв коментар. Запитах се дали това куче не беше наясно с дейността на политическите комитети.
	— По всичко личи, че открихме липсващата брънка — рекох.
	Зи кимна.
	— Кой?
	— Политик, разбира се отвърнах. — Шокиран ли си?
	— Кри подхождат с доверие към всички. Особено към белите политици. Защо обаче на тях им е трябвало да лъжат?
	— Този политик е продал Рик Уайнбърг, преди да го убият — въздъхнах аз. — Добре би било да разберем защо.
	— Ами да вървим да попитаме — изправи се Зи.
	— Имаш право — усмихнах се аз.


>	50

	Прекарахме следобеда на Бийкън Хил. Показах на Зи Залата на знамената, залата „Дорик“ и фреските срещу главното стълбище. Разбира се, и самата сграда на Масачузетския парламент — величествена, отрупана с мрамор, махагон и излъскан месинг. Самият аз проявих интерес към паната, изобразяващи сцени от Гражданската война и войната ни срещу испанците. Зи разгледа композицията в ротондата, на която Джон Елиът проповядваше на индианците на фона на огромен витраж с фигурата на индианец с къса поличка от лико. Под нея с големи букви беше изписано „Елате и ни помогнете“. Помощникът ми очевидно не беше впечатлен от този призив.
	Работното време на народните избраници свърши някъде около четири следобед. Харесах си един от пищните парапети, опрях лакти и се заех да наблюдавам напускащите сградата хора.
	Четирийсет минути по-късно се появи и самият председател на Камарата Джоузеф Пероти. Придвижваше се по широкия мраморен коридор с официално потракване на официалните си обувки, обсъждайки очевидно важни за щата въпроси с развълнувана млада жена с купчина папки в ръцете, облечена в морскосин костюм.
	— Господин председател повиках го аз.
	Той спря, усмихна се и ми подаде ръка.
	Политиците често правят такива идиотски неща с непознати.
	— Аз съм един от вашите горди избиратели — рекох. — Казвам се Дюк Снайдър.
	— Радвам се да се запознаем, Дюк — отвърна той и разтърси десницата ми с две ръце.
	Облегнат на парапета на третия стаж, Зи безучастно ни наблюдаваше. Зад гърба му се издигаше внушителната статуя на Роджър Уолкот.
	— Ще разрешите ли да ви отнема минутка?
	— Вече закъснявам. Моята секретарка е принудена да промени програмата ми.
	— Така ли посрещнахте господата Роуз и Уайнбърг?
	Пероти прекрати щастливото си подскачане по мраморните стъпала и се обърна да ме погледне. Беше дребен и закръглен, с изтъняла коса и остри сиви мустаци. На носа му бяха кацнали очила с тънки златни рамки. Изчаках да нареди на сътрудничката си да го чака долу.
	— Ама вие от „Глоуб“ наистина сте страхотни досадници! — процеди той. — Онзи мръсник Уейн Косгроув току-що ме засипа с куп глупави въпроси, а сега ти ме дебнеш на стълбите!
	— Дебна ли ви? — вдигнах вежди аз. — Нищо подобно. Просто ви зададох въпрос. Самият аз не съм от „Глоуб“, но господин Косгроув положително ще оцени мнението ви за него.
	— Тогава ти кой си?
	— Най-обикновен избирател, който се интересува от съдбата на няколко хектара земя в Ривиър.
	— Какво искаш?
	— Кога предупредихте Рик Уайнбърг, че сменяте отбора?
	Пероти поклати глава и погледна надолу към сътрудничката си, която го чакаше в подножието на стълбите. Лицето му поруменя. Кимна няколко пъти и жената се отдалечи. Нямаше много време. Пероти се хвана с една ръка за перилата и отново заслиза, като се опита да ме заобиколи.
	Зи продължаваше да гледа отгоре.
	— Вие ли бяхте посредник на Джино Фиш? Или се опитвахте да сключите сделката от свое име?
	— Не познавам човек с такова име.
	— Всички в тази сграда знаят кой е Джино Фиш.
	— Не и аз.
	— Но вие бяхте посредник в тази сделка — настоях аз. — Проправяхте пътя към нея.
	— Глупости! — отсече той. — Пълни глупости!
	Пероти спря за момент на площадката и избърса чело с длан. Беше леко задъхан. Сътрудничката му се появи в компанията на двама униформени охранители, които тръгнаха към мен. Погледнах нагоре. Зи беше изчезнал.
	— Интересувам се само защо беше убит Рик Уайнбърг — рекох. — Като напълно изключвам да имате нещо общо с това.
	— Никога не съм виждал този човек рече Пероти и продължи надолу, докосвайки парапета с длан.
	Последвах го.
	— Каква беше офертата на Харви Роуз?
	— Ти си побъркан — рече той в момента, в който напуснахме последното стъпало.
	Охранителите застанаха от двете ми страни и ме хванаха за ръцете. После попитаха какво съм направил. Погледнах към Пероти и забелязах как лицето му пребледня. Освободих едната си ръка, свих я в юмрук и я размахах във въздуха.
	— Свобода за Свещената треска!
	— Господине — обади се единият от охранителите.
	— Побъркан! — повтори Пероти, след което започна да се отдалечава с потракване на токчетата, следван от секретарката си.
	Охраната ме придружи до изхода. Зи ме чакаше на ъгъла на „Бийкън“ и „Парк“, настанил се удобно на една скамейка.
	— Защо те пуснаха? — вдигна вежди той.
	— Пероти им обясни, че съм само най-обикновен ненормалник.
	— Което означава, че има какво да крие.
	— Точно така.
	— И ще се свърже с източника.
	— Да се надяваме.
	Зи се надигна от металната пейка. Пролича му, че все още изпитва силни болки. Тръгна надолу по „Бийкън“. Денят беше топъл. И двамата съблякохме кожените си якета. А аз изведнъж разбрах, че е доста трудно да запазя достойнството си, след като току-що бях обявил за божество някаква си риба.


>	51

	Вечерта се срещнах с Луис Бланчард в бар „Бристол“. По това време вече нямаше намаление и в заведението бяха останали много малко клиенти. Намерихме една масичка на крачка от сервизните помещения, поръчахме си по една ледена „Сиера Невада“ и се заехме да обсъждаме подробности, свързани с погребението на Рик Уайнбърг.
	— Тя иска да остана тук — рече Бланчард и чукна втората си бира в моята.
	— Наказва ли те?
	— Не го нарече така. Каза, че ми има достатъчно доверие, за да ме остави да работя сам. Но аз трябваше да отида с нея. Трябваше да съм там.
	— „Уандърленд“ се нуждае от наглеждане.
	— Особено сега, когато старците са напълнили гащите — намръщи се той. — Мислиш ли, че наистина ще развалят сделката?
	— Според мен действително са уплашени до смърт. Но и са станали по-алчни.
	— След няколко месеца Комисията по хазарта ще изиска подробните планове — въздъхна той. — А след две седмици трябва да внесем регистрационната такса в размер на половин милион долара.
	— Която не подлежи на връщане — добавих аз.
	— Как ще привлечем останалите собственици на земя в Ривиър, ако не успеем да вземем този парцел? — рече с въздишка Бланчард. — Аз го искам заради господин Уайнбърг. Та той е идвал тук като дете, за бога! Мечтата му беше да възроди „Уандърленд“. Толкова усилия отидоха на вятъра. Кой иска лицензът да отиде у тоя тъпанар Роуз, по дяволите?
	Кимнах, отпих глътка бира и преминах на въпроса.
	— Знаеш ли кой е Джо Пероти, Луис?
	— Исус Христос.
	— Не — поклатих глава аз. — Той е председател на Камарата на този велик щат.
	— Как разбра това?
	— Господин Уайнбърг е оставил след себе си цяла пътека от трохи. Много едри трохи.
	— Рейчъл ще побеснее.
	— Но ти не си му длъжен с нищо.
	Луис се облегна назад, потърка брадичката си и кимна.
	— Той ни трябва. Кой друг знае?
	— Обещал е да прокара проекта „Уандърленд“.
	— Да — кимна Бланчард. — Това е причината Рейчъл да го държи настрана от твоето разследване. Пресвети боже!
	— Ти знаеше ли, че Пероти е взел от Харви Роуз двойно повече пари, отколкото от Рик?
	Бланчард зяпна от изненада.
	— Очевидно не — кимнах аз.
	— Напоследък Пероти започна да ни избягва — рече Бланчард. — Което беше главната причина господин Уайнбърг да се появи в Бостън. За да уточнят условията.
	— Проценти?
	— Не знам подробности. Но както вече споменахме, господин Уайнбърг предпочиташе тези условия да бъдат дискутирани открито.
	— А Рик каза ли накъде ще бъдат насочени тези пари?
	— Не.
	— Да е споменавал името Джино Фиш?
	— Знам кой е — кимна Бланчард. — Единственият, който може да уреди подобна сделка.
	— А уреди ли я?
	— Чакахме — сви рамене той.
	Облегнах се назад и отпих от бирата си. Към бара се насочиха мъж в смокинг и дама с лъскава рокля. Мъжът самодоволно я потупа по задните части, а тя започна да се киска. Ако си позволях да потупам Сюзан по задника на публично място, със сигурност щях да получа някое и друго ляво кроше.
	— Какво можеш да ми кажеш за Джема Фрейзър?
	Бланчард се ухили и се приведе над масата. Наскоро беше подстригвал оредялата си сребриста коса. Ръкавите на синята му риза бяха навити до лактите и разкриваха две много яки лапи. Изглеждаше като човек, който многократно си беше трошил кокалчетата.
	— Какво искаш да знаеш?
	— Дали може да й се има доверие.
	— О, не, за бога — ухили се още по-широко Бланчард.
	— Не мислиш ли, че назначението й за президент е малко неясно?
	— А ти?
	— Аз съм на мнение, че семейната динамика е малко опасна.
	— Искаш да кажеш, че господин Уайнбърг я е чукал по времето, когато бордът трябваше да одобри назначението й?
	— И това също.
	Бланчард отметна глава и кръстоса крак върху крак. Двама бизнесмени си пийваха сладко-сладко след очевидно успешна сделка. Сервитьорката се приближи да ни попита дали желаем по още едно. Желаехме.
	— Според мен не Джема е организирала убийството на Рик — рече Бланчард. — Тя имаше изгода той да е жив и да прави онова, което беше намислил.
	— А какво беше то?
	— Да се грижи за нея.
	— Ами ако сега Харви Роуз започне да се грижи за Пероти?
	— Значи сме прецакани.
	— Официално?
	— Да. От него зависи кой ще получи лиценз.
	— Може ли да те попитам нещо?
	— Давай — кимна той.
	— Джема ли даде идеята да се изпратят биячите в сградата на Хенри?
	— Абсолютно.
	— Без знанието на Рик?
	— Е, той я уволни все пак.
	— Всъщност не е — поклатих глава аз.
	— Какво искаш да кажеш?
	— Джема каза, че са излъгали за уволнението й, за да насочат мислите на обитателите на сградата в правилната посока.
	— Това си е в нейния стил, мамка му изръмжа Бланчард. — Не понася да губи. С каквото и да се захване, трябва да е победител. Очевидно е гледала какво прави Харви Роуз!
	— Разбрах, че е работила за него.
	— Не само е работила. Той е нейният ментор още от Харвард и буквално я е създал такава, каквато е.
	— Мили боже!
	— Познават се от години — добави Бланчард. — Връзката им е дълбока. И някак извратена според мен. Господин Уайнбърг сподели, че я взел на работа, защото мислела точно като Харви Роуз, но изглеждала далеч по-добре от него. Той обичаше да твори така…


>	52

	На другата сутрин отидох във фитнес клуба и с изненада открих, че Джема Фрейзър е там и тренира под ръководството на Зи. Той я беше вкарал в боксовата зала да й покаже основните положения на ръкопашния бой. Боса, облечена с бяла блуза и черни копринени шорти, тя внимателно се усмихваше на новия си треньор. Изглеждаше в страхотна форма.
	— Най-трудният и най-самотният спорт на света — рекох.
	— Дишай — рече Зи, обръщайки се към Джема. — Не задържай дъха си.
	Без да се обръща, тя напълни дробовете си с въздух и продължи да атакува чувала с тромави, но доста силни удари. Зи се усмихна и тръгна към мен. Ръцете му бяха плътно увити в червено тиксо.
	— Опитах се да ти се обадя — рекох.
	— Тя пожела да напусне хотела — отвърна Зи. — Искаше да се запознае с някои техники за самозащита.
	Бях с всекидневните си дрехи, но носех и сака с тренировъчния си екип. Днес беше ден за вдигане на тежести, а не за бокс. Освен това имах нужда от малко размисъл върху развоя на събитията.
	— Хенри иска да те види — рече Зи, кимна към офиса и отново насочи вниманието си към Джема.
	Тя все още не беше реагирала на появата ми и продължаваше да засипва чувала с отмерени леви прави. Кестенявата й коса беше стегната на висока конска опашка, а Зи я беше накарал да се поти. Дишаше дълбоко и равномерно, напълно концентрирана.
	Насочих се към офиса на Хенри, пуснах сака на пода и попитах:
	— Какво става?
	Дръпнал очилата за четене на върха на носа си, Хенри преглеждаше някакви сметки. На бюрото му имаше цяла купчина пликове. От другата му страна лежеше старомодна счетоводна книга, запълнена с едър и равен почерк.
	— Видя ли, че Зи се е захванал да тренира Мата Хари?
	— Тя поискала да се запознае с някои техники за самозащита.
	— А според мен той е този, който трябва да внимава.
	— Зи е умно момче — рекох. — Сигурен съм, че ще се държи професионално.
	Седнах. Преди време бях преброил близо шейсет рамкирани снимки на боксьори, борци и щангисти, окачени по стените на офиса му. Част от тях вече ги нямаше, а останалите бяха избелели и нагънати. Хенри свали очилата си, захвърли ги на бюрото и разтърка очи.
	— Трябва да призная, че Зи изглежда доста по-добре.
	Кимнах в знак на съгласие.
	— Вече не куца, а ударите му постепенно придобиват предишната си сила — добави той.
	— Може би иска да се изфука.
	— Не, просто възвръща концентрацията си.
	— Какво точно му каза след побоя? — пожелах да узная аз.
	— Казах му, че когато една битка е свършила, значи е свършила и толкова.
	— Но яростта остана в душата му.
	— Не можеше да приеме, че инцидентът е приключил — кимна Хенри. — Предложих му да остави яростта си на рафта, поне за известно време. И да я използва, когато има нужда от нея. Ако през цялото време си бесен, това обърква главата и уморява тялото.
	Приятелят ми пристъпи към лавицата до единствения прозорец и изсипа няколко витамина в шепата си.
	— Двайсет и девет години се боксирах, но така и не намразих никого.
	— Нито веднъж?
	— Нито веднъж.
	— На улицата е различно.
	— И да, и не — отвърна Хенри. — Просто забравяш за правилата, но боят си е бой. Омразата само ти замъглява мозъка.
	Облякох екипа и започнах обиколка на уредите. Първо направих упражнения за горната част на тялото — рамене, гърди, трицепси. После преминах на гърба и бицепсите. Преминавах от един уред на друг, без да си позволявам дори секунда почивка. Завърших с краката и таза. Отдъхнах минута-две, а след това повторих серията още два пъти. Използвах големи тежести, като при повечето упражнения правех между дванайсет и четиринайсет повторения. По време на последния комплекс се почувствах уморен, но силен. Отдавна бях надраснал перченето и не си позволявах да прекалявам с тежестите. Обръщах внимание единствено на силата и издръжливостта. Вероятно имаше хора, които са по-силни и по-бързи от мен, но никой не можеше да ме бие по издръжливост. С изключение на Хоук. Може би. Хоук беше по-издръжлив и от Атлас.
	На път за душовете надникнах в боксовата зала. Зи и Джема още бяха там. Той й показваше как да нанася кроше. После я накара да сложи ръце на кръста и бавно да ги отпусне покрай тялото си. Въртеше я с две ръце в противоположни посоки, а тя се смееше.
	Преоблякох се и си тръгнах. Без да им се обадя. Хийли звънна, докато карах обратно към офиса.
	— Трябва да видиш нещо.
	— Имам предубеждение към разговорите, които започват по този начин — отвърнах.
	— Открихме двама главорези в един додж чарджър, паркиран в Челси — поясни той. — С дупки в главите от пистолет двайсет и втори калибър, от съвсем близко разстояние. Сякаш извършителят им е шепнел нещо в ухото.
	— Познаваме ли някого от тях?
	— Пришълци са — отвърна Хийли. — Туристи от Лас Вегас. Досиетата им са по-дълги от ръката ти.
	— Каква прелест — отвърнах.


>	53

	Седях в колата на Хийли. Имахме отлична гледка към местопрестъплението, обработвано в момента от група детективи и криминалисти. Така и не успях да науча с какво точно се занимават криминалистите, но Рита Фиоре ме уверяваше, че основната им задача е да объркват съдебните заседатели. Когато пристигнах, телата вече бяха отнесени от вана на „Съдебна медицина“. Сега пред очите ми стърчаха само няколко жълти конуса, маркиращи местата, на които бяха открили веществени доказателства.
	— Няма гилзи, разбира се — каза Хийли. — Но в черепите им със сигурност потракват две лъскави куршумчета двайсет и втори калибър.
	— Кои са те?
	— Джеймс Конджусти и Антон Нелсън — отвърна той. — Или, ако предпочиташ, Джими Аспирина и Ангела на милосърдието.
	— Много вдъхновяващо.
	— Джими е наречен аспирин, защото има грижата за главоболието на членовете на мафията…
	— Естествено.
	— Не знам защо другият е Ангел на милосърдието. Специалността му са взривовете. Обадих се на един федерален агент във Вегас, който твърди, че преди време копелето вдигнало във въздуха кабинета на някакъв зъболекар, който имал лошия късмет да му извади здрав зъб.
	— А специалността на Джими?
	— Абсолютна откачалка. Обичал да дупчи черепите на жертвите си с бургия на батерии.
	А какво общо имат тези примерни граждани с нашия уважаван щат?
	— Нямам отговор. Прилича ми на нахлуване в чужда територия.
	— Което много е ядосало някого.
	Хийли кимна. Бяхме смъкнали страничните стъкла на седана, паркиран на Шоумат стрийт. От мястото ни се разкриваше прекрасна панорама към безкрайните редици паянтови триетажни сгради с олющени фасади и преобърнати кофи за боклук по тротоарите. Опънати на колчета вериги охраняваха дворове е размерите на килим. Поредният прекрасен ден в Челси.
	— Нещо ново? — попита Хийли.
	Свих рамене.
	— Трябва ли да ти напомням колко пъти съм ти спасявал задника?
	— За което задникът ми ти е безкрайно благодарен.
	— От Бийкън Хил яко ме притискат — въздъхна Хийли. — Ако нямам напредък по случая „Уайнбърг“, все по-често ще чувам искания за пенсионирането ми.
	— Какво ще правиш тогава?
	— Ще гледам сапунки в компанията на жена си и ще се наливам сбира.
	— Не те ли свързах с фигура номер две в структурата на Уайнбърг?
	— Това по-скоро го свърши Белсън, веднага след стрелбата.
	— Техническа подробност — направих гримаса аз.
	— Която не ни отведе доникъде.
	— Все пак знаем, че цялата работа е организирана във Вегас — възразих аз. — За съжаление, не знаем кой с кого се е съюзил и защо го е направил.
	— Тъй ли?
	— Тъй. Ти говори ли с Харви Роуз?
	Това не е първият ми работен ден, Спенсър.
	— Какво мислиш?
	— Мисля, че е мърляч. Със сигурност е ненавиждал Уайнбърг, но според мен не е от онези, които познават такива като Джим и Аспирина.
	— Може би.
	— Какво знаеш?
	— Знам, че този сезон „Сокс“ са гола вода — отвърнах. — Знам още, че Чарлс Мингъс е най-добрият басист, който се е раждал на тази земя.
	— Ще ти кажа какво мисля — въздъхна Хийли. — Според мен в Бостън има цяла армия бандити, които не искат никакви казина в града. Дебелите им глави просто не могат да проумеят, че такива неща се случват, независимо дали ги искат или не. Същевременно всеки ден бавене и протакане им носи огромни печалби.
	Отново свих рамене.
	— Сега пък какво, за бога? — втренчено ме погледна той.
	— А може би искат парче от баницата. Но когато нещата опрат до бизнес преговори, тях просто не ги бива.
	— Трима души са мъртви, а ние сме в пълно неведение — въздъхна Хийли.
	— Бъди така добър и се опитай да разбереш кой с кого преговаря.
	— Ти имаш ли някакви идеи по въпроса?
	— Джино Фиш е прибрал червения килим за гости.
	— А другите ти приятели гангстери?
	— Това определение е крайно неподходящо за някои от най-изтъкнатите фигури в този град.
	— Гангстери са! — отсече Хийли.
	— Може би, но поне са ясни. Лично мен повече ме тревожат онези, които са се маскирали.


>	54

	Кабинетът на декана Агарвал беше чист и подреден — точно какъвто трябва да бъде кабинетът на ръководителя на Харвард Бизнес Скул. Беше ме представил един приятел на име Бил Барк, който поддържаше телефонни контакти с повечето важни фигури в щата. И тъй, в този ранен следобед се озовах на чаша кафе с декана, който ме покани в зала „Морган“. Агарвал беше професионален учен. Дипломите в рамки сочеха, че е получил образованието си в Бомбай, Лондон и Кеймбридж. На една от лавиците имаше няколко негови книги, носещи заглавия като „Лидерството през XXI век“, „Лидерството по време на икономическа криза“ и „Лидерството и изграждането на доверие“.
	Деканът беше дребен и мургав, с лъскаво теме и очила с модерни тънки рамки. Държеше се изключително любезно и говореше английски с едва доловим британски акцент, натежал от типичната за Индия интонация. Ръцете му бяха малки, но стискаха здраво. Беше облечен с лек костюм в цвят каки и, общо взето, приличаше на прочутия индийски тенисист и киноактьор Виджай Армитрадж, но с много по-малко коса.
	— Харви Роуз беше една от големите ни звезди — започна той. Седяхме на маса с няколко стола, малко встрани от огромното писалище. Кафето беше поднесено в изящни порцеланови чаши. — Преподавах организационно поведение на куп мрачни студенти. Харви посещаваше всички възможни неортодоксални за времето семинари и твърдеше, че ключът към корпоративния успех се крие в правилното предвиждане на поведението на потребителите. Мнозина преподаватели се мръщеха на неговите методи, които според тях граничеха с емоционалната манипулация. Но никой от тях не отричаше гениалността му.
	— А допускали ли сте, че има бъдеще като хазартен бос?
	— Честно казано, никога не съм си представял, че Харви ще напусне безоблачния рай на академичния живот — отвърна Агарвал. — Но в разработките си беше просто блестящ.
	— А на живо?
	Деканът се пресегна към помощната масичка, взе две бучки от захарницата с помощта на малка лъжичка и ловко ги пусна в чашата си.
	— Не чак толкова.
	— Аз вече имах това удоволствие.
	— А сега проверявате миналото му?
	— И така може да се каже. Работя за съпругата на покойния Рик Уайнбърг.
	— Надявам се, тя не си въобразява, че…
	— Не, разбира се. Но част от работата ми е да проверя всеки, който е правил бизнес с господин Уайнбърг. Идеята е да проникна поне мъничко в неговия свят, откъдето може да изскочи нещо интересно.
	— Но най-добре е да проверите конкуренцията му, нали?
	— Някои хора твърдят, че Харви Роуз е втори в надпреварата.
	Агарвал отпи глътчица и остави чашата си върху чинийката, а след това се облегна назад в креслото с лимоненожълта тапицерия.
	— Ако Харви е решил да участва в състезанието, значи е открил формула за спечелването му — обяви той.
	— Според мен напоследък шансовете му доста са нараснали.
	— Ако Харви не беше напуснал Харвард, за да се залови с бизнес, днес това щеше да бъде неговият кабинет — рече с усмивка Агарвал.
	От прозорците се разкриваше хубава гледка към залата „Шад“ и няколко тенискорта. Аз пуснах в кафето си две бучки захар, а след това си сипах и малко сметана.
	— Ако оставим настрана факта не е математически гений, защо една компания от Лас Вегас би пожелала да наеме сравнително невзрачна фигура като Харви Роуз? — попитах.
	— Заради Системата.
	Отпих глътка кафе и зачаках продължението.
	— Сигурно сте чували за системата „Роуз“ — добави Агарвал. — Преди време пресата беше полудяла по нея.
	— Абониран съм само за „Оръжия и муниции“.
	— Харви беше първият, който обяви, че хазартният бизнес по нищо не се различава от обикновената търговия на дребно. А след това подходи към потребителите на тези услуги така, сякаш е управител на супермаркет. Бих окачествил подхода му като твърде макроориентиран. От компанията „Стар Гейминг“ го наеха за консултант и останаха толкова впечатлени от резултатите, че му предложиха поста на главен изпълнителен директор. Но онова, което той направи за тях, беше наистина гениално.
	— Какво по-точно беше то?
	— Накара най-добрите клиенти да споделят всичко с него — усмихна се Агарвал, очевидно горд, че може да ми предостави тази информация. — Оказа се гениален ход. Раздаваше специални карти на всички, които посещаваха казиното му. Наричаше ги „Стар карти“. Техният принцип на действие беше прост, но безотказен — колкото повече играе един клиент, толкова повече точки се събират в картата му. Всеки може да следи онлайн раздаваните премии — най-често богати вечери или скъпи екскурзии. Но също така и много дребни награди, например спортно яке или фризби. Важното беше всеки да трупа точки.
	— Веднъж спечелих халба за бира от магазина на „Спери и Хътчинсън“ — рекох аз.
	— Системата е същата — продължи деканът. — Дребните печалби нямат никаква стойност, но информацията, която дават картите, е безценна. Харви знаеше кога всеки един клиент влиза в някое от казината на „Стар“. Използваше огромната база данни за изграждането на компютърни модели, прогнозиращи поведението на всеки играч. Особено на онези, които притежават заветната мечта.
	— Стар картата — отгатнах аз.
	— Точно — кимна Агарвал. — Печалбите стигнаха до небето. Казината прибираха милиарди долари. Броят им бързо се удвои до над трийсет.
	— Заради една формула? — вдигнах вежди аз.
	— Харви е от хората, които умеят да се отдръпнат назад и да направят трезва преценка на всяка бизнес ситуация. Всичките му ходове и реакции са стриктно математически.
	— Което е показателно, така ли?
	— Много.
	— Дали ще си спомните една студентка от времето, когато Харви е преподавал при вас? Джема Фрейзър. Била е британска гражданка, а може би все още е. Не разполагам с личните й данни.
	— Ние определено спазваме известни правила за неприкосновеност на личните данни.
	— Разбира се. Но аз имах предвид само такива, които доказват, че действително е била студентка при вас.
	— Това няма да е трудно.
	Агарвал стана, отвори вратата на съседното помещение и поиска информацията от секретарката си. После побърза да затвори и да се върне при мен.
	— Името ми се струва познато, но не се сещам откъде — замислено каза той.
	— Била е едно от протежетата на господин Роуз — подсказах му аз.
	Деканът поклати глава и скришом погледна часовника си. Вратата се отвори и секретарката се появи с компютърна разпечатка в ръце. Подаде я на шефа си, усмихна ми се и излезе.
	— Аха — кимна той.
	— Познавате ли я?
	— Бегло. Мисля, че работеше с Харви по някакви проекти.
	— Можете ли да ми кажете нещо повече от студентското й досие?
	— Съжалявам, господин Спенсър, но нямам право да споделям академична информация.
	— Интересува ме нещо по-лично — не се отказвах аз. — Бихте ли ми посочили човек, който я е познавал?
	Той се замисли с разпечатката в ръце. После я прелисти, прочете някакъв пасаж и отново повика секретарката си. Вратата се отвори. Този път момичето не ми се усмихна. Останах с чувството, че бърза, а ние я задържаме.
	— Можеш ли да провериш дали Стефани Чоу има днес часове? — попита Агарвал.
	Секретарката кимна и изчезна зад вратата. Агарвал също кимна.
	— Нещо ви хрумна ли?
	— Мисля, че трябва да се срещнете с тази жена.
	— Много добре.


>	55

	— Разбира се, че я помня — каза Стефани Чоу. — Наричахме я Херцогинята заради акцента и обноските. Носеше ботуши за езда, които бяха убиец. Боже, колко отдавна беше това!
	— Наричахте я? — вдигнах вежди аз. — Кого още имате предвид?
	— Останалите студенти. Самата аз бях убедена, че е учила в Оксфорд и е работила за някоя частна инвестиционна компания, преди да дойде в Щатите. Всичко знаеше. Държеше се надменно. Мъжете бяха луди по нея. Част от жените — също. Но тя не им обръщаше внимание. Известно време посещавахме едни и същи лекции. Не бих казала, че я харесвах.
	Седяхме на една масичка пред „Спанглър Хол“. Почерпих Стефани е голямо айскафе, а за себе си взех само вода, защото реших, че кафето ще ми дойде много. Вече бях далече от очите на декана и по тази причина си позволих да се отпусна в стола и да нахлупя обратно шапката на „Бруклин Доджърс“.
	— Спомняте ли си какви лекции посещавахте?
	Стефани Чоу се замисли. Хубаво момиче. Малко едричка, с права черна коса и широко лице. Носеше каубойска риза с къс ръкав, плътно прилепнала към гърдите й.
	— Макиавели рече тя, след като престана да почуква с нокът предните си зъби.
	— И това ли е бизнес курс? — учудих се аз.
	— О, заглавието беше доста по-засукано. Нещо от сорта на „Макиавели и компютърните модели на потребителско поведение“. Водеше го лично Харви Роуз. Караше ни да четем „Владетелят“ и да свързваме текста с данните на потребителите. По този начин се влияе върху тяхното поведение.
	— В смисъл „целта оправдава средствата“.
	— Компютърните модели не са обосновани предположения — поклати глава тя. — Като използвате данните от предишното поведение на вашите потребители, вие ще бъдете в състояние да изградите един наистина действаш модел за тяхното поведение в конкретната ситуация. Обикновено той е по-точен дори от самооценката на всеки един от въпросните потребители.
	— Но какво общо има всичко това с „Владетелят“ на Макиавели?
	— Този текст свежда всичко до набор данни. Когато престанете да гледате на потребителите като на живи хора, лесно ще се освободите от моралните догми. Наборът от данни не се мисли в морални категории. Ако той сочи, че потребителите с ниски доходи са по-склонни да похарчат петдесет долара повече от тези със средни доходи, това означава, че именно те са вашият таргет. Изобщо не ви пука дали ще им останат пари за наема или преглед при лекаря.
	— Аха.
	— Със своето усъвършенстване моделът се превръща все повече в инструмент за манипулация. Опирайки се на предишното поведение, можете да заложите такива условия, които до голяма степен да гарантират очаквания резултат. Това почти унищожава свободната воля. Ние знаем какво ще пожелаят хората, как ще го постигнат, колко време и при какви обстоятелства ще го задържат.
	Подсвирнах.
	— Според вас за какво всъщност става въпрос?
	— За обичта към ближния?
	— Точно така.
	— А Джема? Поставяше ли изобщо под въпрос аморалното поведение на професор Роуз?
	— Съмнявам се — поклати глава Стефани. — Все пак не я познавах отблизо. От време на време излизаше да пие бира с колеги, появяваше се и на купони. Но рядко. По-голямата част от времето си прекарваше залепена за задника на Роуз.
	— Предана последователка, така ли?
	— Много повече — отвърна Чоу и отпи глътка от чашата си. — Мисля, че си падаше по него.
	— По Харви Роуз? — учудих се аз.
	— Знам, знам — направи гримаса тя. — Той беше от онези професори, на които им е трудно дори да обуят еднакви чорапи. Ризите му бяха постоянно оплескани с кетчуп, ходеше небръснат и разрошен.
	— Аз също имам проблеми с кетчупа — рекох. — Но със салца става още по-лошо.
	— Е, значи знаете за какво говоря. Той не беше от преподавателите, които карат жените да примират по тях. Според мен беше поласкан от предаността на Джема. Най-вече от стила и страхотния й акцент.
	— Имаше ли специално отношение към нея?
	— Не знам, но я назначи на работа веднага след като напусна Харвард.
	— Допускаш ли, че са били интимни?
	— Нямам представа — поклати глава Чоу. — Надявам се да не са стигнали дотам. Искам да кажа, нали затова идваме тук? Да бъдем независими, да впечатляваме работодателите на високи позиции, а не да ги чукаме в името на бъдещата си кариера.
	— А спомняте ли си дали е била близка с други?
	— Не — поклати глава тя. — Съжалявам. Всички я познавахме, но тя беше много затворена. Бих могла да поразпитам.
	— Джема имаше ли роднини в Щатите?
	— Останах с впечатлението, че е тук единствено заради образованието. Все още помня дрехите й. Обличаше се по доста шантав начин. Носеше неща, които не бяха подходящи за лекции от девет сутринта.
	— И ботуши за езда — добавих аз.
	— Не ги сваляше — рече Стефани.
	— Но никой не я е виждал да язди кон.
	— Трябва да имате предвид, че тук не използваме класическата система за следдипломна квалификация — добави тя. — Не се изисква и стаж, който е задължителен за други учебни заведения. Но ние така или иначе го правим. Самата аз стажувах на две места — в „Пруденшъл“ и в „Бейн“. Работиш известно време в някоя компания, а после се връщаш и те прикрепят към някой професор като ментор.
	— А Роуз е бил менторът на Джема, така ли?
	— Също и мой. Както и на преобладаващата част от момчетата. Но не помня да е проявявал интерес към работата ми извън кампуса.
	— Помните ли с какво се занимаваше Джема?
	— В общи линии стажуваше при професор Роуз — отвърна тя. — Някои студенти го правят, въпреки че общата идея е да напускаме кампуса и да работим в реална бизнес среда. Спомням си, че Джема непрекъснато висеше в офиса му. Почти като секретарка или асистентка. Струваше ми се странно. Може би защото ходех с анцуг, а Джема се обличаше като манекенка.
	— Трябва да ме видите как изглеждам в събота вечер — похвалих се аз.
	— За ченге сте доста странен — изгледа ме Стефани и придърпа полата си надолу към коленете. Приличаше на любопитно момиченце. Ветрецът разроши черната й права коса.
	— Не успях да се адаптирам като ченге — рекох. — И избрах да работя за себе си.
	— Това е и моята мечта — каза тя. Вятърът се усили, довявайки миризмата на реката. Родителите ми бяха първо поколение имигранти. За баща ми животът беше работа и само работа. Беше убеден, че достойният човек трябва да преодолява трудностите всеки ден. Но вие не ми приличате на такъв…
	— О, напротив. Често ми се налагала работя до късно.
	— Моите родители се гордеят с мен, но не разбират защо напуснах работата си. И защо не прилагам на практика това, което съм научила. Никога няма да разберат, че просто обичам да преподавам.
	— За мен това е съвсем логично рекох.
	— Миналата есен професор Роуз се появи тук и ни изнесе една лекция — добави след кратка пауза тя. — В нея твърдеше, че трябва да вземаме решенията си абсолютно безпристрастно, без емоции. Достатъчно е да знаем кой, какво и кога, докато защо изобщо не е задължително.
	— Аз уча на същото своя помощник.
	— Да използва компютърни модели? — изненадано ме погледната.
	— Не, да използва морала на бандитите.


>	56

	На залез-слънце Зи ме посрещна в парк „Дахейни“. Наоколо тичаха кучета и хора, които бягаха за здраве. Аз реших, че най-добрият начин да асимилирам наученото е да хвърлям на Пърл нейната любима топка за тенис. През по-голямата част от изтеклата седмица тя беше лежала свита на кълбо, а това е сериозна предпоставка за психясването на всяко уважаващо себе си ловно куче. Затова направихме сериозни усилия да й решим проблемите и й позволихме да гони топката до забрава и да ни я връща обратно. Когото се уморих, подхвърлих топката на Зи. Изплезила език, Пърл не показваше никакви признаци на умора.
	— Чух за двамата убити — рече Зи. — Били част от някакъв нов екип, така ли?
	— Така твърди Хийли — отвърнах. — Тежка артилерия от Вегас. Нежелана от някои местни фактори.
	— Може би са били наети от хора на семейство Уайнбърг. Да издирят убийците.
	— А може би именно те са ликвидирали Уайнбърг и сега си получиха заслуженото — отвърнах аз.
	Зи запрати топката отвъд малкото възвишение пред нас. Пърл изчезна подир нея и няколко секунди по-късно се появи обратно, доволно стиснала между зъбите си олигавената и покрита с тревички топка.
	— Какво казва Джема? — попитах.
	Зи сви рамене, без да отделя поглед от Пърл.
	— Не иска да говори за Уайнбърг, защото се разстройва.
	Кимнах и поех влажната топка, която ми подхвърли Зи. Направих широк замах и я запратих право нагоре, към луната. Пърл се изстреля като ракета.
	— Как се отнася с теб?
	— Добре.
	— Днес научих, че е била стажантка при Харви Роуз. Преди десет години, в Харвард Бизнес Скул.
	Зи кимна.
	— Беше пропуснала да ми го каже — рекох. — А на теб?
	Зи поклати глава. Лицето му остана безизразно. Пърл се върна и ми подаде топката. Отново замахнах и я изстрелях във въздуха. Този път към Пърл се присъедини един черен лабрадор, който обаче не можеше да се сравнява с нея. Тя го надбяга с три автомобилни дължини, после се спря и започна да го дразни, тикайки топката в муцуната му.
	— Внимавай какво правиш — рекох.
	— Тя е много уплашена и много самотна.
	Отново кимнах.
	Зи взе топката от Пърл и я запрати надалече. Лицето му беше мокро от дъжда, който се сипеше над полегатите хълмове и масите за пикник. Пърл и лабрадорът опряха муцуни. Тя беше много по-силна от него, но по неизвестни причини пусна топката в краката му. Аз се пресегнах, грабнах я и я запратих с всички сили.
	— Правихме секс — рече Зи.
	— Аха.
	— Снощи — уточни той. — Покани ме в стаята си. Беше гола.
	— Нещо, на което трудно може да се устои — кимнах.
	Зи сви рамене.
	— Не знам много за тази жена рекох. — Но колкото повече неща научавам за нея, толкова по-малко я харесвам.
	— Защото е била протеже на Роуз?
	— Не. Защото не ми го каза.
	— Постоянно ме разпитва за теб — рече помощникът ми. Иска да разбере какво знаеш. Непрекъснато пита и за Рейчъл Уайнбърг, а също така и за твоите срещи с Хийли.
	Пърл се завърна. Изглеждаше уморена, но щастлива. Един мъж с червено яке повика лабрадора, който бързо затича към него. Погалих я по главата и й сложих каишката.
	— Друго? — попитах.
	— Джема каза, че през онази нощ си се възползвал от нея.
	— Когато й спасих живота?
	— След това — уточни той. — Каза, че нарочно си я напил.
	— Започна да се препъва по килима и аз я сложих да си легне — отвърнах.
	— Тя твърди, че не си спомня подобно нещо — поклати глава Зи. — Но помни как си легнал върху нея и си вършил разни неща.
	— Не мислиш ли, че и аз би трябвало да си спомням това? — попитах.
	— Казах й, че вече не мога да ти вярвам — рече той. — Казах й, че си лъжец и безчестен човек.
	— Е, много ти благодаря.
	— А накрая й казах, че прекъсвам всякакви отношения с теб — поусмихна се Зи. — Но ще продължавам да се държа така, сякаш нищо не се е случило, като междувременно ще й предавам всичко, което научавам.
	— Боже, какво вярно другарче!
	Зи сви рамене и продължи да се усмихва.
	— Може би ще успееш да разбереш защо е криела връзката си с Харви Роуз.
	— И ти би сторил същото, ако си спал с мъж като него.
	— Абсолютно.
	Поехме обратно към колите си по извита тясна пътечка, посипана с чакъл. Въздухът сякаш трепереше, а тежките дъждовни облаци издаваха приближаваща буря. Спрях пред експлоръра, а Зи продължи към своята кола.
	— Тя е на мнение, че убитите в онази кола са били изпратени за нея.
	— Може би.
	— Обзета е от голям страх.
	— Естествено.
	— Колко време ще играем този театър?
	— Аз в ролята на Самотния рейнджър?
	Зи кимна.
	— Ще вървим заедно, докато стигнем до някое разклонение на пътя — отвърнах. — И там ще се разделим.


>	57

	През следващите два дни не научихме нищо ново въпреки максималните усилия от моя страна. На Пърл това изобщо не й се отрази, тъй като получи възможност да се изтегне сама на чисто новото канапе. Прекосих „Бъркли“ за голяма чаша кафе от „Старбъкс“. Подхвърлих й кифличка с боровинки, която тя улови във въздуха и я глътна цяла. Аз разгърнах върху бюрото последния брой на „Глоуб“ и се задълбочих в спортните новини. Много хора вече искаха оставката на мениджъра на „Сокс“ въпреки че сезонът все още беше в началото си. Други пък се тревожеха за заплатите на звездите. От всичко това стигнах до заключението, че моята работа е свързана с доста по-малко стрес. Въпреки че по принцип играчите на бейзбол по-рядко привличат вниманието на професионалните килъри.
	Изчетох резултатите от боксовите мачове и влязох в час с последния брой на „Арло и Джанис“, а след това се заех с пощата. В нея с изненада открих чек от стар клиент. Без особена изненада се натъкнах на един от собствените си чекове до Мати Съливан, който се оказа скъсан на две и сложен в нов плик. Следваше страхотна оферта от местната пицария на принципа две на цената на една. Отделих я от купчината. После открих, че съм одобрен за издаването на кредитна карта. Тази радостна вест отиде директно в коша. За десерт си оставих най-големия плик.
	Отворих го с нокът и от него изпадна нещо, което приличаше на обикновен ключодържател. След по-внимателен анализ установих, че всъщност става въпрос за компютърна флашка. В илика нямаше нищо друго. Адресът ми беше набран на принтер върху стандартния етикет. Естествено, без информация за изпращача.
	Взех флашката и се опитах да я пъхна в един от многобройните процепи на компютъра. Получи се. Компютърът си поговори с нея и няколко секунди по-късно на монитора се отвориха петдесет и осем страници на „Ексел“, запълнени с колони спретнато подредени цифри. Над колоните бяха изписани имената на множество местни банки, а встрани от тях личаха датите на трансферите.
	Като всеки опитен детектив веднага разбрах, че това трябва да означава нещо. Но, отново в ролята на врял и кипял анализатор без диплома от Харвард Бизнес Скул, си дадох сметка, че ще ми трябва и малко помощ. Придърпах телефона и набрах Уейн Косгроув, а с другата си ръка натиснах клавиша за копиране на файла върху твърдия диск на компютъра ми. Той също не беше завършил престижен университет, но със сигурност познаваше хора, които щяха да свършат работа.
	— Не приемам абонаменти — обяви в слушалката той.
	— Току-що получих някаква електронна боза по пощата — рекох. — Прилича ми на банкови трансфери и плащания, обхващащи периода от последните шест месеца.
	— Браво на теб.
	— Голяма част от въпросните трансфери са към сметката на някаква лъскава фондация на името на Джоузеф Пероти.
	— А как се сдоби с тази информация?
	— Пристигна по пощата, записана на някаква малка джаджа.
	— Просто ей така?
	— Предполагам, че някой я търси — рекох. — Преди няколко дни офисът ми беше обърнат наопаки. Явно някакви добри хора са си втълпили, че притежавам нещо ценно.
	— Може би са търсели друго — рече Уейн.
	— „Другото“ се изчерпва с кафеварка, магнум триста петдесет и седем и репродукциите на Вермер.
	— Ясно. — В слушалката се чуваше забързано потракване на клавиатури, приглушен телефонен звън и къси напрегнати фрази — обичайната глъчка за редакцията на голям вестник. — Кога мога да я видя?
	— Тук пише Пероти, но кой знае дали това отговаря на истината. Изпращачите също са неизвестни.
	— Ти може и да си опитен следовател, но аз съм спец по забъркването и разчистването на каши — рече той. — Познавам хора, които ще разчетат тези трансфери, дори и да са кодирани на китайски.
	— Хубаво е да познаваш такива хора — замечтано въздъхнах аз.
	— И още как.
	Оставих слушалката и подсвирнах на Пърл. Но тя вече беше пред вратата в очакване да й нахлузя нашийника. Вероятно беше подслушала разговора и знаеше за какво става въпрос.
	— Играта започва — информирах я аз.
	Тя наклони глава и се втренчи в мен.
	— Хайде.
	Пърл започна да се впечатлява едва когато свалих страничното стъкло откъм нейната страна, докато пътувахме към нюзрума на „Глоуб“ в „Дорчестър“. Уейн ме чакаше долу при охраната. Подадох му плика с флашката, той го пое и изчезна. През следващите два часа се запознавахме със забележителностите на „Дорчестър“, но на мен ми се стори, че бяха десет. Навлязохме в пустия парк „Джо Моукли“ и тръгнахме покрай брега. Пресегнах се и откачих каишката на Пърл.
	Най-накрая се срещнах с Уейн в свърталището на репортери, носещо наименованието „Арфата и бардът“. Пърл остана в колата е леко смъкнато стъкло.
	Барът беше обзаведен модерно, с най-малко дузина новички телевизори, увиснали от тавана с помощта на железни пръти. Между тях се поклащаха стари клубни знамена, най-вече на „Бруинс“ и „Селтик“. Уейн седеше на една уединена масичка в дъното, приведен над отворена папка.
	Над главата му висеше плакат, рекламиращ състезания по караоке с награди, които се провеждаха всеки четвъртък в пет следобед.
	— Мотаем се наоколо достатъчно дълго, за да се включим.
	— Тъй ли? — вдигна глава Уейн. — Какво ще изпееш?
	— „Момичето от Ипанема“.
	— Радвам се да чуя, че си в крак с времето.
	Поръчах си една „Бъд Лайт“, а Уейн предпочете бъргър, към който добави два пръста уиски „Джеймисън“ Той изчака отдалечаването на бармана, размести книжата пред себе си и ме погледна.
	— По всичко личи, че тези разпечатки имат тежка доказателствена сила — рече той. — Става дума за подкупи, платени директно на Пероти. Много малка част от тях са законни, всичко останало представлява грубо нарушение на закона.
	— Страхотно.
	— Доказването им обаче е съвсем друга работа — добави Уейн. — Може да се окаже, че информацията е фалшива.
	— А как ще разберем дали е така?
	— Само със съдебна заповед.
	— Или като прехвърлим нещата в ръцете на полицията.
	Уейн кимна. Барманът се върна с моята бира и уискито на приятеля ми.
	— За бога, Спенсър! — учуди се Уейн. — „Бъд Лайт“?!
	— Още няма обед — отвърнах. — Все едно че пия вода.
	— „Бъд Лайт“ е по-лошо от вода държеше на своето той. — Не очаквах това от теб.
	Свих рамене. Уейн разклати леда в чашата си, погледна записките си и вдигна глава.
	— Разбираш какво ти се внушава с всичко това, нали?
	— Не е зле да ме просветлиш — отвърнах.
	Лицето на Уейн Косгроув стана мрачно и много сериозно. Показалецът му почука по купчината книжа в папката.
	— Две от фирмите, превели пари на Пероти, принадлежат на Джино Фиш.
	Кимнах и отпих глътка бира.
	— Кой е изпратил флашката според теб? — попита Уейн.
	— Имам известни подозрения, но не съм сигурен — отвърнах.
	— Мислиш ли, че Фиш знае за нея?
	— Вероятно. Неотдавна имаше кражба с взлом в офисите на Харви Роуз. Изчезнали са няколко лаптопа.
	— Уха — рече Уейн и метна част от питието в устата си. — Ще стане страхотен материал, ако това може да се докаже.
	— А какво ще получа аз?
	— Успеем ли да направим връзката между Харви Роуз, Джино Фиш и Пероти, със сигурност ще стане голям скандал.
	— Това обаче не означава, че ще бъда по-близо до разкриването на убийците на Рик Уайнбърг напомних му аз.
	— Не е моя работа — отсече Уейн, отпи още една глътка, а след това се настани по-удобно на стола и въздъхна: — Разбира се, много ми се иска да знам кой ти е подхвърлил този горещ картоф. И кой, по дяволите, иска да прецака Харви Роуз, като му краде файловете.
	— Списъкът се скъсява с всяка минута — отбелязах аз.
	— Ще ми оставиш ли флашката?
	— Предполагам, че си я копирал.
	Уейн ми подаде джаджата и аз я пуснах в джоба си.
	— Ако нещо се случи с мен…
	— Знам, знам — размаха ръце Уейн. Обещавам да напиша блестящ некролог за един бунтар, отказал да се съобрази с повелите на времето.
	— Който преди това е предал информацията на полицията — добавих аз.
	Уейн се усмихна и направи знак на бармана за още едно питие.
	— Добре де, и така става — кимна той.


>	58

	Джино Фиш управляваше бизнеса си от една каменна сграда на Тремънт стрийт в „Саут Енд“. На стъклената табела до вратата беше изписано „Дивелъпмънт Асошиейтс ъф Бостън“. За да стигне до самата врата, посетителят трябваше да се спусне по няколко стъпала. Красив двайсетинагодишен младеж се надигна от малкото бюро в ъгъла на фоайето, облицовано с червени тухли. Помещението си беше все същото, но младежът беше нов.
	— Какво се случи със Стан?
	— Напусна.
	— Пратиха го да пасе?
	Младежът се усмихна. Облечен в плътно прилепнал тъмносин костюм и обувки на бос крак, той приличаше на манекен от „Джей Крю“. На лявото му ухо проблясваше голям диамант.
	— Предай на господин Фиш, че Спенсър е тук рекох.
	— Той познава ли ви, господин Спенсър?
	— Ние с него сме стари приятели.
	Това беше малко преувеличено, но усмихнатият младеж кимна и изчезна зад тежката кадифена завеса, боядисана в червено. Няколко секунди по-късно във фоайето се появи Вини Морис, който спря на крачка от мен и мълчаливо ме огледа.
	— Какво правите зад тая завеса? Може би куклено шоу?
	— Аха — отвърна Вини. — „Пънч и Джуди“.
	Помещението зад завесата се оказа доста по-голямо. Също с тухлена облицовка и изтъркан под, вероятно направен от дъските на „Мейфлауър“. Лампите „Тифани“ хвърляха разноцветна светлина. Обзавеждането се изчерпваше с няколко добре подбрани антики, включително Джино Фиш. Повече антика, отколкото проява на добър вкус.
	— На какво дължа тази чест? — попита Джино.
	— Ще повярваш ли, че обикалям пазара за едно хубаво писалище „Чипъндейл“?
	— Няма — поклати глава той, изправи се иззад споменатата мебел и кимна към близкия стол. После отново седна на мястото си, разпери ръце и се разпореди: — Вини, помоли Майкъл да ни направи кафе. Със захар и малко сметана за госта ни.
	Кимнах в знак на благодарност.
	— Звучиш почти като Алистър Кук — рекох. — Въпреки че си италиански мафиот.
	— Татко много държеше да даде на децата си най-доброто образование.
	Усмивката му издаваше леко, но добре контролирано неудобство. В стаята се появи новото му попълнение с малка табла в ръце, върху която имаше кана с кафе, захарница и сметана.
	Вини седна на едно кресло от кафява кожа и се приведе напред под слабата светлина. Дори не направи опит да скрие интереса си към предстоящия разговор. Подхвърлих му флашката просто за да проверя колко е бърз. Той я хвана с лявата си ръка, сякаш убиваше муха. Същият Вини, когото познавах.
	— Това го получих по пощата, Джино — спокойно поясних аз. — Съдържа една доста подробна разбивка на плащанията от различни твои фирми към Джоузеф Пероти.
	Вини се облегна назад. Джино положи длани върху коленете си. Кожата му беше станала още по-тънка, а старческите петна по ръцете му се бяха увеличили. Очите му бяха полускрити под клепачите, а тънките му устни имаха виолетов цвят. Миришеше като кошница сушени листа.
	— И?
	— Помислих си, че може би ще си го поискаш обратно.
	— Много щедро от твоя страна.
	Двамата с Вини се спогледаха, после Джино се обърна към мен и бавно повдигна брадичката си. Преглътна и насочи вниманието си към кафето. Майкъл направи крачка напред и напълни чашите ни. След това излезе и дръпна завесата след себе си. Сякаш отделяше пътниците в първа класа от обикновените простосмъртни.
	— А какво ще искаш в замяна?
	— Единствено твоята неувяхваща благодарност.
	Джино погледна към Вини, който поклати глава и заби поглед в пода.
	— Друго?
	— Искам да знам кой и защо уби Рик Уайнбърг.
	Джино се облегна назад. От чашката му се издигаше тънка струйка пара, която чезнеше нагоре към абажура на близкия лампион. Той облиза моравите си устни.
	— Но ако съм го убил аз, със сигурност ще те излъжа.
	— Така е — казах аз.
	— И въпреки това дойде?
	— Като демонстрация на добронамереност.
	Джино кимна и преплете дългите си пръсти върху корема. Така и не разбрах защо някои хора го правят. Може би, за да демонстрират факта, че са потънали в размисъл. В подобни случаи аз просто се почуквам по слепоочието, за да раздвижа мозъка си.
	— Нямам представа кой уби Рик Уайнбърг.
	— Казваш го много убедено — констатирах.
	Джино кимна.
	— Но си наясно, че някои хора спечелиха от смъртта му.
	Джино и Вини отново се спогледаха, после Джино кимна.
	— Господин Фиш и господин Уайнбърг бяха бизнес партньори — обяви Вини.
	— Докато смъртта ги раздели?
	— Точно така.
	— А сега господин Фиш няма нищо против да работи с Джема Фрейзър?
	— Тя не ме впечатли — отвърна Джино.
	— Така и предполагах — казах аз. — Човек като теб не може да се впечатли от обаянието й.
	Джино изпусна дълбока въздишка, наведе се и отля доста голяма порция сметана в чашата си. Но не посегна към захарта. Клепачите му се спуснаха още по-ниско.
	— Не дължа нищо нито на Рик Уайнбърг, нито на някого от хората му — обяви той. — Просто прецених, че ще ми е по-изгодно да работя с друг партньор.
	— Който се оказа Харви Роуз и неговата групировка?
	Джино отпи от кафето си и майсторски кръстоса крак върху крак. Което ще рече глезенът на единия да легне точно върху коляното на другия. На лицето му изплува леко отнесена усмивка.
	— Да приема ли, че мълчанието ти означава съгласие? — попитах аз.
	Джино отново се усмихна и отпи още една глътка.
	— Знаеш ли кой е изпратил тая скапана джаджа? — попита ме Вини.
	Свих рамене.
	— Наистина ли мислиш, че искахме да убием оная жена? — продължи настъплението си Вини. Исусе! Господин Фиш просто искаше да си поговори с нея.
	— Относно нещо, което не й принадлежи?
	— Най-после ти светна, Спенсър — изръмжа Вини. — Най-после!
	— Ще ти направя и още една услуга — рече Джино. — След смъртта на господин Уайнбърг от запад долетяха лоши сигнали. В Бостън пристигнаха неканени от никого индивиди, които нямат работа тук.
	— Джими Аспирина и Ангела на милосърдието.
	— Няма ли да си сложиш захар? — попита Джино.
	Пуснах две бучки в чашата си и добавих малко сметана. После се облегнах назад и отпих. Джино може да беше всякакъв, но винаги се представяше като добър домакин. Ако беше предложил и чаени бисквити, като нищо можеше да ме навие да работя за другия отбор.
	— Кой ги е наел? — попитах.
	Очите на Джино леко се разшириха.
	— Тъкмо там е въпросът.
	— Ти ли ги поръча?
	— Не.
	Домакинът отпи още една глътка и погледна към Вини, който направи балонче с дъвката си, но не каза нищо. Продължаваше да седи приведен напред, с лакти на коленете.
	— Някой друг да е потърсил помощта ти да пробие Бийкън Хил?
	Джино докосна гушата си, която висеше като изсъхнал пергамент, после си пое дъх и отново притвори клепачи.
	— Тези двамата, за които спомена, никак не са случайни. Разполагат с отлични връзки и им плащат добре. За съжаление, се изпречиха на пътя ми.
	Кимнах. Никак не бях въодушевен от посоката, в която поемаше разговорът.
	— Вини познава един човек на име Зебулон Сикскил, който от известно време насам работи за мен — рекох. — Ще ти бъда много благодарен, ако му помогнеш да оцелее, в случай че попадне под кръстосан огън.
	Джино раздели краката си, протегна врат и разтърка брадичката си.
	— Искам същото отношение и към господин Пероти — обяви той. — Можеш ли да се погрижиш?
	— Няма да е лесно — поклатих глава аз. — Има и други хора, които знаят.
	— Могат ли да докажат нещо?
	Свих рамене.
	— Да оставим нещата така, господин Спенсър.
	Вини ме погледна. Изглеждаше странно с дъвка в устата на фона на дизайнерския костюм и старателно подстриганата коса. Бузите му се издуха от усилията да направи огромен балон. Стените отразиха пукота със страшна сила, сякаш беше изстрел.


>	59

	— Малката лъжлива кучка обърква всичко, с което се заеме — каза Рейчъл Уайнбърг.
	— Така изглежда.
	Седяхме един до друг на задната седалка на черния линкълн, управляван от Луис Бланчард. Бяха ме извикали предварително, за да посрещнем Рейчъл на летище „Лоугън“. За целта обух джинси, облякох сако с десен рибена кост и синя риза с отворена яка. Не исках да изглеждам прекалено нетърпелив, но своевременно се бях заредил с пресни новини за ветровете над Бостън и лоши, и не чак толкова.
	— Първо наема някакви гамени да плашат живеещите в сградата, която искаме да купим — започна да нарежда Рейчъл. — А сега прониква с взлом в офисите на Харви Роуз, за да го рекетира. Такъв човек няма място в нашата компания. Ако Рик беше жив, със сигурност нямаше да се държи по този идиотски начин. Кучка! Сигурно е превъртяла!
	Рейчъл пушеше една от тънките си цигари. Прозорците на колата бяха затворени заради дъжда и стъклата започваха да се замъгляват. Чистачките ритмично отхвърляха водата, с която ни пръскаха другите коли.
	— Не знам дали лично е проникнала в офисите, или е наела някой друг да свърши работата — рекох аз. — Мога само да предполагам.
	— Кой друг ще го направи, по дяволите? — обади се Бланчард. Не се обърна, защото голямата лимузина се насочваше към тунела „Съмнър“. Двигателят забуча по-силно от обикновено.
	— Вие знаехте ли, че Джема е учила при Харви Роуз? — попитах.
	— Знаехме, че работи за него и че е учила в Харвард — отвърна Рейчъл. — А тя направи всичко възможно да не го забравим, да я вземат дяволите! Но когато пожела да дойде при нас, Харви Роуз не й даде никакви препоръки. Беше бесен. От този момент нататък отношенията между него и Рик се обтегнаха.
	— А тя не ти е казвала, че има връзка с него, нито пък че е била стажантка във фирмата му?
	— Не.
	— Защо го е запазила в тайна според теб?
	— Защото е един лъжлив боклук! — отвърна Рейчъл. — След смъртта на Рик спря да ми докладва и за другите сделки на компанията. — Юмрукът й се стовари върху облегалката за ръце.
	— Ти знаеше ли, че тя ще го наследи на поста?
	— Естествено, нали трябваше да гласувам. Рик много държеше на това. Но, бог ми е свидетел, нямах представа какво ще се случи. Нито пък че ще се опита да ме прецака с борда. Току-що се връщам от среща във Вегас. Предложиха да ме купят. Искаха да ми връчат един чек и да се махна от борда. Според теб кой е повдигнал въпроса?
	— Ти какво им отговори?
	— Помниш ли онази сцена от „Мила мамо“, в която Фей Дънауей се изправи пред управителния съвет на „Пепси-Кола“ и им заяви: „Не се ебавайте с мен, приятели“?
	— Помня я.
	— Е, това бе възможно най-мекият вариант на моята малка реч.
	— А Джема беше ли там?
	— Разбира се.
	— Случайно да е била придружавана от един млад мъж? Едър индианец?
	— Не — отвърна Рейчъл. — Но какво всъщност би могло да й попречи? Бас държа, че е изчукала половината свят… два пъти.
	Излязохме от тунела. Реката остана вдясно. Плъзнахме се под моста „Лонгфелоу“ и поехме покрай корабостроителницата. Очаквах, че се връщаме в „Четири сезона“, въпреки че Бланчард не каза нищо. Мълчах по време на целия път, чак докато завихме по „Арлингтън“ и наближихме градската градина, срещу която се намираше главният вход на хотела.
	— Чу ли за двамата убити биячи от Вегас? Познаваш ли ги?
	— Мислиш, че са работили за Джема?
	— А може би и срещу нея — отвърнах аз. — Не са местни таланти и данните им липсват в архивите ми.
	— Кои са тогава? — погледна ме Рейчъл.
	— Джими Аспирина и един друг, на когото му викат Ангела на милосърдието.
	— Ебаваш ли се с мен?
	— Не бих си го позволил, госпожо Уайнбърг.
	— Лу? — обърна се тя. — Да ти говорят нещо?
	— Не, госпожо.
	— Бих ти препоръчал допълнителни предпазни мерки — рекох.
	— Бойни действия между Джема и Харви Роуз? — вдигна вежди тя. — Исусе Христе! Само това ни липсва! Една курва срещу един дръвник!
	Бланчард зави по „Бойлстън“ и ловко насочи лимузината към навеса пред входа. Портиерът в зелена униформа се запъти към задната врата. Бланчард опря ръка на дясната седалка и се обърна. Рейчъл смачка цигарата си в пепелника и ме погледна.
	— На Роуз не му стиска — обяви през зъби тя и поклати глава.
	— А на Джема?
	Рейчъл Уайнбърг се замисли, после кимна.
	— Проклета кучка!
	Луис Бланчард се обърна, пръстите му забарабаниха по дясната облегалка. Дъждът продължаваше да се стича по стъклата, чистачките работеха.
	— Имаш ли достатъчно хора?
	Той кимна, но мислите му бяха другаде.
	— Взел съм мерки.
	— Ако имаш нужда от помощ…
	Бланчард кимна. Портиерът отвори вратата на Рейчъл Уайнбърг и тя слезе, без да каже дума. Ако някой беше решил да й причини зло, едва ли щеше да го стори тук, под козирката на „Четири сезона“. Би било нелюбезен и зле пресметнат ход. Пръстите на Бланчард продължаваха да почукват по облегалката.
	— Виж какво, Спенсър — рече той. — Ти свърши добра работа…
	— Не съм направил кой знае какво — скромно отвърнах аз.
	— Ще ти бъде платено.
	— Не се съмнявам.
	— Но засега…
	— На този етап ще ми е малко трудно да се откажа.
	— Аз може би преиграх с твоето привличане.
	— Как така?
	— Разбери, че отговарям пред цялата скапана комисия — горчиво въздъхна той. — Ако нещата бяха между теб и мен, всичко щеше да е по-просто.
	— Не ми трябват пари.
	— Не, ще ти бъде платено. — Бланчард замълча за момент, после добави: — Ако останеш, на мен ще ми изпържат задника… С разни юридически хватки.
	— Ще ми обясниш ли?
	— Не.
	Изправена до лимузината, Рейчъл запали поредната цигара. Четирима униформени служители я гледаха с очакване. Бланчард изгаси двигателя и слезе. После се обърна и ми протегна ръка.
	Стиснах я.
	— Още от този момент?
	— Просто няма друг начин — отвърна той и се усмихна широко.


>	60

	Внезапно оказал се безработен, аз се насочих към фитнес клуба да се видя с Хенри. Може би щеше да ме почерпи с един протеинов шейк или да ми забърка някой фреш. Уви. Оказа се, че Хенри е настроен на съвсем друга вълна. Без много приказки той ме поведе към апартамента, който беше преотстъпил на Зи. Почука няколко пъти, после извади ключ от джоба на анцуга си и бутна вратата. Влезе пръв, а аз го последвах.
	Апартаментът се състоеше от просторна дневна с кухненски бокс, спалня и баня. Стените бяха голи, обзавеждането — скромно и стандартно. Но панорамата си я биваше. И трите големи прозореца гледаха към пристанището. Хенри надникна в спалнята, върна се и поклати глава.
	Зи беше изчезнал. Но преди това беше опразнил чекмеджетата и свалил чаршафите от леглото. Последните лежаха на пода край вратата на банята, примесени с употребявани хавлии. Обикновено приятелят ми пътуваше с малко багаж. Почти всичко в апартамента принадлежеше на Хенри. Вероятно си беше събрал багажа за не повече от пет минути.
	— Не знаех, че си е тръгнал — каза Хенри. — Вчера го видях в залата за тренировки и това беше всичко. Жената я нямаше.
	— Жената се е върнала в Лас Вегас — осведомих го аз. — По важна работа.
	— Страхотно тяло — призна Хенри. — Напредваше бързо с крошетата.
	— Благодарение на бедрата — рекох.
	— Всичко зависи от тях — съгласи се приятелят ми.
	Дъждът се сипеше на талази. Над пристанището бяха надвиснали черни облаци. Битката между настъпващата пролет и последните остатъци от зимата продължаваше. Засега никой не отстъпваше. Седнах на дивана срещу големия телевизор. Върху дървената масичка за кафе лежеше последното свидетелство за присъствието на Зи във фитнес клуба на Хенри — празна бутилка „Джак Даниелс“. Видяхме я едновременно.
	Хенри я взе в ръце и започна да я върти, разглеждайки етикета. После кимна и се настани насреща ми. Дъждът приятно почукваше по стъклата. Помислих си, че Зи все пак би могъл да ни остави по глътка.
	— Това не го очаквах — рече Хенри.
	— Много неща в живота не изглеждат такива, каквито са.
	— Май пак се е върнал към тайното пиене.
	— Той работи за мен — напомних му аз.
	— Каза ли ти защо си тръгва?
	— Не.
	— Какво ти говори това?
	— Че ще се обади.
	— Дрън-дрън.
	— Аз му имам доверие.
	— Откога не си го виждал?
	— От два дни.
	— Исусе! — поклати глава Хенри и остави бутилката на масата.
	Вятърът запращаше стена от дъждовни капки в стъклата на прозорците. Мачтите на яхтите в пристанището яко се клатеха.
	— Той е в беда! — отсече Хенри.
	— Иска да се справи сам — поклатих глава аз.
	— Говориш като психоаналитик.
	— Това няма значение. Решил е да си свърши работата. Ако има нужда от мен, ще се обади.
	— Аз пък мисля, че се нуждае от помощ — държеше на своето Хенри. — Ако не бях аз, никога нямаше да стигнете до семейство Уайнбърг.
	— Ако не беше ти, почти сигурно щях да съм покойник — отвърнах аз.
	— Мисля, че доста опростяваш моята роля в живота ти.
	— Дисциплина и увереност в собствените сили.
	Хенри се приведе напред в стола си. И двамата гледахме как бурята бавно настъпва към бреговата ивица. Ослепителна светкавица проряза небето. Панорамните прозорци се разтресоха от оглушителна гръмотевица. Пристанището изведнъж почерня. Истинско шоу.
	— Как стана така, че не потърсихме някой друг, по-подходящ за обучение?
	— Може би не срещнахме човек с толкова голям потенциал — отвърнах.
	— Би могъл да го пуснеш да си върви, както направи с Хоук.
	— Да. Стига да изяви подобно желание.
	— Но той не го прави.
	— Всичко зависи от него.
	— А ти няма да имаш нищо против да предадеш уменията си на друг човек, стига да те слуша.
	— Нещо такова.
	— Защото не сме вечни — рече Хенри.
	— Говори за себе си, динозавър такъв! — скастрих го аз.
	Още дълго време седяхме и гледахме развихрилата се буря. По едно време Хенри вдигна празната бутилка и я наклони с надеждата да събере няколко последни капки.
	— Как се чувстваше, когато те простреляха?
	— Кой път?
	— Най-последният.
	— Когато те гърмят, няма последен път. Всичките са гадни.
	— Имам предвид онзи, при който почти те убиха.
	— Сивия?
	— Значи го помниш.
	— Няма как да го забравя.
	— Мислил ли си да се откажеш?
	— Не.
	— Защо?
	— Не ме привлича алтернативата.
	Хенри стана и тръгна към вратата. Протегна ръка и изключи осветлението. Цветовете на бурята станаха по-контрастни. Най-вече сивото и черното.
	— Тази жена е професионалистка — каза той. — Мисля, че Зи изобщо не е подготвен за онова, което му предстои.
	— Аз пък мисля, че са го изритали. Но той си е извлякъл поуките. Човек като него може да се пропука, което не означава, че ще рухне. Той е готов.
	— Откога си станал толкова мъдър?
	— Аз съм ирландец и умея да се вслушвам в мъдростта на малкия човек.
	— Добре — въздъхна Хенри. — Да вървим да търсим хлапето.


>	61

	Търсихме Зи в продължение на осем часа. А също така и Джема. Бях осведомен, че тя вече не се появява нито в „Четири сезона“, нито в „Бостън Харбър“, нито в ресторант „Лийгъл“ в мола „Копли Плейс“. Опитах и онзи хотел на първа линия в Ривиър, където беше отседнал Рик Уайнбърг, а след това обиколих няколко от любимите бирарии на Зи. Нищо. На другата сутрин излязохме да потичаме с Пърл, която ентусиазирано размахваше опашка. Усетих, че Зи ми липсва. Може би защото ме товареше повече, отколкото се товарех самият аз. Беше по-млад, по-силен и по-бърз, а това автоматично правеше и мен по-добър. Стараех се да прогоня мрачните мисли от главата си.
	Дъждът продължаваше да се излива, но бурята вече се беше изместила навътре в Атлантика. Топлите солени капки ме блъскаха в лицето, докато двамата с Пърл тичахме на изток покрай реката. Прекосихме надлеза „Уикс“ и се насочихме обратно към Бизнес факултета. Прехвърлях в главата си всичко, което знаех за Джема Фрейзър. Което не беше нито кой знае какво, нито много конкретно. Тя беше безскрупулна и амбициозна. Протеже на Харви Роуз, предпочела да запази отношенията им в тайна. Беше използвала местни биячи за сплашване на неколцина старци, притискайки ги да продават собствеността си. Вероятно без знанието на своя шеф. Беше се опитала да ме прелъсти, но се провали. В замяна беше излъгала Зи, че съм я насилил. А сега научавах, че най-вероятно беше откраднала документи от стария си ментор, които го изобличаваха в некоректност към партньора му Джино Фиш и благодарение на мен бяха станали повод за прекъсване на контактите помежду им.
	Но безскрупулността и неетичното поведение в бизнеса не те превръщаха в убиец. Разбира се, не те правеха и добро момиче.
	Продължавах на изток, покрай реката. Следвах извивките на Солджърс Фийлд Роуд към мястото, където той щеше да се влее в „Стороу“. Въпреки дъжда реката беше пълна с гребни лодки. Четиричленен дамски екипаж спря лодката си на стартовата линия, а след това яко натисна греблата. Продължавах да тичам. Нашийникът на Пърл тихо подрънкваше до мен. Дишането й беше дълбоко и равно, издаващо удоволствие. Една черна кола се появи на известно разстояние от пресечката на Харвард Бридж с Масачузетс авеню, изравни скоростта си с моята, а след това паркира на забранено място в подножието на моста. От нея слязоха Хийли и Лундквист. Спрях и се опитах да успокоя дишането си. Пърл се обърна и ме погледна. В очите й се четеше недоволство.
	— Възхищавате се на формата ми, а?
	— Имаш ли минутка? — попита Лундквист.
	— Не е ли забранено да возиш хрътка в служебната си кола? — отвърнах с въпрос аз.
	— Май да — призна Лундквист. — Това като нищо може да причини неприятности на шефа ми.
	Хийли поклати глава и се върна на предната седалка. Лундквист напъха едрата си фигура зад волана. Аз отворих задната врата, пропуснах Пърл и седнах до нея. Лундквист излезе на Масачузетс авеню и прекоси реката в обратна посока.
	— Как вървят нещата? — обади се Хийли.
	— Дъждът ме прави малко по-бавен — отвърнах.
	— Имах предвид семейство Уайнбърг.
	— Съобщиха ми, че вече не се нуждаят от моите услуги.
	— Това означава ли, че цялостната картина вече ти е ясна?
	— Естествено.
	— Защо те натириха?
	Късата му рижа коса беше старателно подстригана на врата.
	— Беше ми внушено, че вече си имат достатъчно хора.
	— Нещо, което желаеш да споделиш с нас? — попита Лундквист.
	Седнала изправена на кожената седалка, Пърл внимателно наблюдаваше тълпите студенти с тесни джинси, свободно падащи тениски и раници на гърба, които напускаха сградата на МТИ.
	— Помощникът ми изчезна — рекох.
	— Май имаш лош късмет, Спенсър — рече Хийли.
	— Предполагам, че вие ще ме зарадвате с нещо.
	— Предположението ти е вярно. Знаем кой е убил Рик Уайнбърг.
	Вдигнах вежди. Дори Пърл наостри уши.
	— Страхотна новина — рекох. — Арестувахте ли го?
	— Трудно ще стане — въздъхна Хийли. — Оказа се, че е работа на онези лайнари, които открихме в Челси с дупки в главите.
	Мълчах и чаках. Пърл също.
	— В багажника открихме ДНК-то на Уайнбърг — добави Хийли. — Плюс касова бележка за покупката на електрическа резачка марка „Щил“. Искаш ли да ти нарисувам картинката?
	— Сигурно ще бъде хубава — отвърнах. — Информирахте ли госпожа Уайнбърг?
	— Ти си първият, на когото казваме — обади се Лундквист. — Не искаме да се разчува, преди да постигнем някакъв напредък по хранителната верига.
	— Имате ли идея кой може да ги е наел?
	— Затова сме при теб, майсторе.
	— О, благодаря.
	— Анализираме съдържанието на телефоните им, плюс всички проведени разговори — поясни Хийли. — Същото правят и колегите в Лас Вегас. Ще отнеме известно време. Засега е ясно, че са поддържали връзка с остатъците от фамилиите Дженовезе и Полици.
	Почесах Пърл зад ухото. Купето бързо се изпълваше с миризмата на влажна козина и кучешки дъх. Изпитах желание да споделя някои неща с щатската полиция, но не бях много сигурен точно какви. Може би подозренията на Джино Фиш относно Джема и причините, поради които беше изпратил племенниците си да я приберат. Замислих се за момент, после попитах:
	— Вашите хора разбраха ли какво е станало с джиесема на Уайнбърг?
	— Не.
	— Но сте изпратили призовка на оператора, нали? А той е длъжен да ви предостави пълна разпечатка на разговорите.
	— Това отнема повече време, отколкото си мислиш.
	— Телефонът отдавна е на дъното на морето — рекох. — Което не изключва оцеляването на известно количество есемеси или гласова поща.
	— Помниш ли едно време как се мъчехме с Ма Бел? — попита Хийли. — Бог ми е свидетел, че беше по-лесно.
	— В онези години не пропусках да изпратя цветя и шоколадови бонбони за Свети Валентин на любимата си телефонистка.
	— Нека уточним какво имаме дотук — рече Хийли. — Ти знаеш ли нещо?
	— А случайно да сте открили Джема Фрейзър? — контрирах аз.
	— Значи и ти нямаш идея къде е изчезнала.
	— Издирвате ли я? — вдигнах вежди аз.
	— Да.
	— Мога ли да попитам защо?
	— Неофициално?
	— Разбира се.
	Хийли напълни гърдите си с въздух и обяви:
	— Тя е това, което наричаме „оперативно интересно лице“.
	— Рейчъл Уайнбърг ще бъде щастлива да го чуе.
	— Така е — рече Лундквист. — Мадамата е интересна по много поводи. Вчера я посрещнахме обратно в Бостън, а после тя изведнъж се превърна в шибания Худини.
	— Хотелска регистрация? — попитах.
	— Няма — отвърна Хийли.
	— Разпитахте ли някой от бизнес партньорите й?
	— Не се е появила на две важни срещи — поясни Лундквист. — Никой в компанията няма представа къде се е запиляла новата им изпълнителна директорка. Доста странно.
	След тези думи той намали скоростта. Бяхме стигнали площад „Кендал“, който се намираше на хвърлей място от моста „Лонгфелоу“.
	— Искаш ли да те оставим там, откъдето те взехме? — попита Хийли.
	— И тук става — отвърнах аз.
	— Ще се оправиш ли? — попита Лундквист.
	— Има ли значение? — отвърнах аз, докато слагах каишката на Пърл. — Все още търся подходящо място за старт.
	Отново се опитах да се свържа със Зи. Насреща никой не вдигна.


>	62

	Дори след душа и преобличането продължавах да съм озадачен. Толкова озадачен, че скочих в колата, отидох в офиса и отворих бутилката „Бушмилс“ черен етикет.
	Върху бюрото ми лежеше празен жълт бележник. Все още очаквах да се чуя със Зи или Хийли, но основното ми притеснение беше свързано с развоя на събитията в „Уандърленд“. Може би те имаха нещо общо с включеното осветление в офиса, затова станах и загасих лампата. Вратата ми остана открехната. От Атлантическия океан продължаваха да прииждат дъждовни облаци. Свечеряваше се, но по неизвестни причини аз все още не мислех за ядене. Вместо това погледнах часовника си, изчислих, че във Вегас са три часа преди нас, и набрах Бърни Фортунато. Бърни беше от хората, които живеят с джиесем до ухото. Затова не се учудих, че вдигна още след първия сигнал.
	— Успокоително е, че все още си на мое разположение — рекох.
	— Къде ми е шибаният чек?
	— В пощата.
	— Обикновено не правя бизнес по този начин — рече Бърни. — Все едно някоя мадама да ти каже, че си й първият.
	— Тормозиш ме.
	— Казвай какво искаш.
	— Още малко услуги, свързани с душенето наоколо.
	— Имаш късмет, че ме хващаш без ангажименти.
	— Вече имаш — успокоих го аз.
	— Щом казваш.
	— Искам да стигнеш до администрацията на окръг Кларк, преди да са затворили.
	— Няма проблем.
	— Трябва ми всичко, свързано с имената на Рик Уайнбърг, Рейчъл Уайнбърг и Джема Фрейзър и вписано през последните няколко месеца.
	— Разбира се, стига да ми кажеш какво, по дяволите, трябва да търся.
	— Всякакви юридически неща.
	— Какво казва предчувствието ти?
	— Може би се пече съдебно дело между Рейчъл Уайнбърг и Джема Фрейзър. Или пък нещо, което става вътре в компанията.
	— Добре, ясно — рече Бърни и затвори.
	Аз сторих същото и си сипах един пръст уиски в чашата за кафе. После се изтегнах в стола, качих краката си на бюрото и се заслушах в монотонното трополене на дъжда и грохота на трафика по „Бъркли“. Уискито беше топло, но особено приятно в такъв ден. И някак обещаващо. Отпих още една глътка.
	След известно време свалих краката си на пода, вдигнах слушалката и набрах Сюзан. Тя също вдигна след първия сигнал.
	— Ти и Бърни.
	— Какво аз и Бърни?
	— Вие сте най-верните ми другари.
	— Какво става на „Бъркли“ и „Бойлстън“?
	— Откъде знаеш, че съм в офиса?
	— От едно ново приложение, което се нарича „идентификация на повикването“.
	— Аха.
	— Говори ли със Зи?
	— Не.
	— Откри ли убийците на Рик Уайнбърг?
	— Почти.
	— Какво значи почти?
	— Знам кой е извършителят, но не съм наясно кой е провел телефонния разговор.
	Обясних й накратко за какво става въпрос.
	— А как е Зи?
	— Зи изчезна. Също и Джема Фрейзър.
	— Романтично бягство?
	Вместо да отговоря, се заех да й обяснявам за Хийли и щатската полиция, която вече бе обявила Джема за издирване. После добавих съкратена версия за магическата банкова сметка на Джоузеф Пероти. Но тя не се впечатли.
	— А как ще постъпи Джино Фиш, ако мръсните му сделки стигнат до страниците на „Глоуб“?
	— Ще се ядоса още повече.
	— „Ядоса“ е доста меко казано — промълви със съмнение Сюзан.
	Оставих слушалката, изтегнах се в стола и се заех да наблюдавам играта на светлините по „Бъркли“ и тежкия трафик по „Бойлстън“.
	Погледнах часовника си и звъннах на Хенри. Все още никакви новини от Зи.
	— Да имаш други идеи?
	— Не беше ли ти скапаният детектив?
	— От време на време някой трябва да ми го припомня.
	Затворих му и грабнах шлифера и бейзболната си шапка. Излязох в коридора и заключих вратата след себе си.


>	63

	Проверих всички места, където обичаше да се отбива Зи. Плюс още няколко, за които само предполагах. Не разполагах с негова снимка, която да показвам на хората, но устното описание на едрия индианец май беше достатъчно. Малко след навалицата заради намалението се оказах седнал в „Джей Джей Донованс“, съвсем близо до Фанюил Хол. Двамата със Зи имахме навика да се отбиваме тук за по една бира след тренировките. Поръчах си чийзбургер с пържени картофи и халба наливна „Сам Адамс“. Мястото си беше съвсем истинско, въпреки че се намираше в центъра на туристическата зона.
	По телевизията предаваха мача на „Сокс“. Зазяпах се, защото и бездруго трябваше да чакам Хенри. Вече бях попитал барманката за Зи. А тя ми отговори, че е виждала жив индианец само на кино. Попитах я в кои филми и тя каза „Търсачите“. След което се заговорихме за сюжета.
	Пиех бирата си много бавно. В бара влизаха и излизаха клиенти с подгизнали от дъжда връхни дрехи и шапки. „Сокс“ се представяха отчайващо в Торонто и губеха с доста точки.
	Келнерката дойде да прибере празната ми чиния, усмихна се и без да ме пита, постави пред мен нова халба бира.
	Телефонът ми изжужа няколко глътки по-късно. Глъчката наоколо беше твърде висока, за да чуя нещо, и затова излязох. Пешеходната зона отвън беше твърде пуста заради дъжда.
	— Успях да стигна навреме и останах там, докато затворят — рече Фортунато. — Това ще го видиш в сметката. Оказа се, че за тази работа трябва време.
	— Разбира се.
	— В момента се намирам на другия край на града — продължи Фортунато. — Трябваше да хапна един сандвич. Което нямаше да се случи, ако си бях в офиса. Имам предвид скапания сандвич.
	— Естествено.
	— Окей. Готов ли си, или да ти звънна по-късно?
	— Целият съм слух — рекох.
	— Проверих за евентуални граждански искове срещу Рейчъл и Рик Уайнбърг, а също така и жената, за която спомена.
	— Джема Фрейзър.
	— Именно — рече Фортунато. — После направих списък на всички фирми в Невада под управлението на Уайнбърг.
	— И?
	— И нищо. Имаше някаква глупост от поредния тъпак, профукал двеста бона в казиното на Уайнбърг, а после обявил, че е гост на шефа. Сега иска да му върнат част от кинтите.
	— Значи няма заведени дела от Рейчъл Уайнбърг, включително такива срещу борда на директорите или Джема Фрейзър — обобщих аз. — Трябва ми нещо, което да доказва, че тези жени се опитват да измъкнат нещо повече от завещанието.
	— Не открих нищо подобно. Върнах се шест месеца назад, преди да изгасят осветлението и да ме изритат. Искаш ли утре отново да отскоча до там?
	— Защо не? — отвърнах.
	Пред бара имаше старомоден железен часовник, който показваше почти девет — разбира се, ако беше точен. Хенри скоро щеше да се появи.
	— Единственото, което открих за семейство Уайнбърг, беше една молба за развод.
	— Моля?
	— Подадена от Рик Уайнбърг преди две седмици.
	— Мили боже!
	— Ти не работиш ли за жена му?
	— Вече не.
	— А тя не ти е казала, така ли?
	— Не. Но молбата е подал Рик, нали?
	— Не бих искал да се изпреча на пътя на дъщерята на татко Полици — добави Фортунато. — Знаеш ли кой е той?
	— Известен вегаски филантроп?
	— По дяволите, Спенсър — въздъхна Фортунато. — Ако знаех, че съпругата на Уайнбърг е дъщеря на шибания Полици, със сигурност щях да те таксувам двойно!
	— Не е искала да го демонстрира — рекох.
	— Да ти пратя ли нещата по факса? Капнах от умора, докато направя всичките скапани копия!
	Спомних си какво беше казал Хийли за двата трупа в Челси.
	— Мили боже!
	— Вече го каза, шефе — рече Фортунато.
	— И ще продължавам.
	— Сандвичът не беше нищо особено, но трябва да си подготвен, преди да видиш цената — цели осемнайсет кинта!
	— Иди си поръчай стек и бутилка червено вино — рекох. — За моя сметка.
	Засякох фигурата на Хенри, която се появи откъм Клинтън стрийт и тръгна под плющящите на вятъра знамена. Които не бяха само американски. Все още носеше белия си екип, но нямаше шапка. Казах на Фортунато, че ще му се обадя по-късно.
	— Нещо ново? — попита Хенри.
	— За Зи нищо — отвърнах. — Влез вътре и си поръчай една бира. Идвам след секунда.
	Хенри сви рамене и се подчини, а аз набрах мобилния на Хийли.
	— Дано да е нещо важно — изръмжа той. — Не обичам да слушам празни приказки, особено по този телефон.
	— Докъде стигна с онези разпечатки на разговорите?
	— Днес бог явно ти се е усмихнал — отвърна Хийли. — Получихме ги по обед и дори успяхме да ги проверим. Изчетохме ги двамата с Лундквист, но не открихме нищо особено. Предимно шантави есемеси, които ми се сториха безсмислени.
	— Може ли да ги видя още тази вечер?
	— Ама че си нахален — изохка Хийли. — Забравяш, че имам и личен живот.
	— След половин час?
	— Добре, добре предаде се той. — Ще те чакам в службата. Къде е пожарът?
	— Рик Уайнбърг е подал молба за развод две седмици преди смъртта си.
	— Сигурен ли си?
	— Ще ти донеса копието.
	Хийли дълго мълча.
	— Божичко! — рече най-сетне той.
	— Сега да ти светна нещо? — попитах. — Имам предвид безсмислените есемеси.
	— Рейчъл Уайнбърг е използвала доста колоритен език.
	— И нищо друго?
	— Имаш предвид заплахи от сорта да му откъсне шибаната глава?
	— Нещо подобно.
	— Не си спомням.
	— А нещо за връзката между Джема Фрейзър и Уайнбърг?
	— Само гадории — отвърна Хийли. — Но нищо незаконно според правилата на щата Масачузетс.
	— По всичко личи, че скъпата госпожица Фрейзър е изчезнала от лицето на земята в компанията на храбрия ми помощник — осведомих го аз.
	— Може би са отлетели за Таити, където в момента се наливат с май-тай и се чукат до забрава.
	— И Сюзан казва същото.
	— Зи е голям и твърд пич, Спенсър. Бас държа, че просто се е покрил с мадамата, докато нещата се успокоят. Не забравяй, че тя има на главата си един мъртъв шеф и опит за отвличане със смъртен случай. Да не говорим за двамата застреляни биячи, които по всяка вероятност са били изпратени именно за нея. Лично аз не бих имал нищо против да ме заключат за няколко дни с мадама като нея.
	— Той ще се обади — рекох.
	— Не е сигурно, особено след тая работа с развода.
	— Може би си прав.
	— Той спомена ли ти, че ще се отвърже за известно време? — попита Хийли.
	— Да.
	— Значи всичко е наред.
	Пъхнах джиесема обратно в джоба си. Пешеходната зона се беше опразнила. Стоях под дъжда абсолютно сам. Всичко наоколо беше странно притихнало.


>	64

	Когато звъннах на Луис Бланчард и го помолих за среща, вече минаваше единайсет. Той прие, въпреки че звучеше сънено. Седнах да го чакам на една пейка в градската градина. Точно на половината разстояние между апартамента ми и хотел „Четири сезона“. Дъждът беше спрял, но за всеки случай си бях взел чадъра. В комплект с оръжие 38-и калибър и дебел ненадписан плик, който Хийли ми връчи на паркинга на „Комънуелт“ №1010.
	През нощта паркът изглеждаше все така жизнен и зелен под светлината на уличните лампи. Лалетата се поклащаха на лекия ветрен, въздухът миришеше на влажна пръст и прясно окосена трева. Лодките във формата на лебеди бяха прибрани за нощта. В далечината се виждаха закъснели посетители на околните барове и ресторанти, които прекосяваха езерото по извития мост. Бланчард се появи, облечен в кафяв шлифер. Беше небръснат. Очите му бяха помътнели.
	— Какво е толкова спешно? — попита той.
	Поканих го да седне. Много любезно. Пейката беше мокра, но и двамата бяхме с шлифери и никакъв дъжд не можеше да ни попречи.
	— Щеше да е по-добре, ако знаех за развода — рекох.
	Той разтърка наболата си брада и се облегна назад. Или по-скоро се излегна и изпусна въздуха от гърдите си като спукан балон.
	— От къде на къде? — попита. — Това на никого не влиза в работата! А на всичкото отгоре не се състоя, защото Рик умря.
	— Рано или късно щеше да се разбере — напомних му аз.
	— Естествено. Но защо трябва да става в разгара на тоя цирк?
	— Имаш право.
	Бланчард замълча. На мостчето се появиха още хора. Отнякъде долетя патешко крякане. Вероятно призив към младото поколение.
	— Защо ме наехте, след като всичко е толкова тайно? — попитах.
	— Надявахме се, че ще помогнеш. Но после Рейчъл реши, че е по-добре да работим с ченгетата.
	Отправих му класическия недоверчив поглед на Спенсър. Получи се наистина много добре.
	— Какво? — реагира той. — Май си обиден, че те освободихме, а?
	— По-скоро объркан.
	— От юридическите формалности.
	— От много неща — поправих го аз. Например защо Рейчъл поиска да открия убийците на съпруга й, след като сама ги е наела?
	— Да не си се побъркал? — изсъска той. — Или просто се опитваш да я рекетираш, за да измъкнеш малко пари, срещу които няма да продадеш бълнуванията си на вестниците?
	— Не — поклатих глава аз.
	— Какво тогава?
	— Мисля, че наистина не знаеш.
	Бланчард се извърна да ме погледне. В очите му се четеше презрение, примесено със съжаление — две чувства, които много трудно се появяват заедно.
	— Какво?
	— В онази нощ Уайнбърг не ти се е обадил, защото му е било наредено да отиде сам.
	— Исусе!
	— Рейчъл го е повикала навън — добавих. — Тя е платила, за да го ликвидират.
	— Какви ги дрънкаш, мамка му?
	Подадох му дебелия плик. Той го погледна така, сякаш му предлагах професионално опаковано лайно.
	— Есемеси между Рейчъл и Рик — поясних аз. — Инструкциите са максимално точни и ясни.
	Не отмествах очи от неговите. Визуалният контакт е ключов похват при блъфа.
	Той отвори плика и прегледа първите няколко страници. После сякаш се вцепени. Гледаше право пред себе си, сякаш най-важното нещо на света беше трафикът по мокрия асфалт на „Бойлстън“.
	— Ти ли измисли всичко това?
	— Не, авторката е Рейчъл. Обидата от аферата с Джема е била много дълбока, но един развод би означавал окончателен разрив с компанията.
	— Пълни глупости!
	— Май вече няма значение какво мислиш ти — отвърнах. — Ще предам всичко в ръцете на капитан Хийли.
	— Защо тогава казваш най-напред на мен?
	— Професионална етика — свих рамене аз.
	Той се обърна да ме погледне. Ченето му беше леко увиснало. После сведе очи към плика.
	— Откъде го взе?
	— Познавам разни хора — отвърнах.
	— Хийли все още не знае.
	— Не. Но скоро ще научи.
	Бланчард ме гледаше изпитателно. Аз мълчах и чаках.
	— Ако продължаваш да ме зяпаш по този начин, хората ще си помислят кой знае какво — най-сетне се обадих аз.
	Автоматичният пистолет се появи в ръката му далеч по-бързо, отколкото можех да допусна.
	— Ставай! — опря го в ребрата ми той. — Веднага!
	— Дъждът спря и нощта е прекрасна, не мислиш ли?
	— Млъквай! — изръмжа Бланчард. — Млъквай, по дяволите!
	— Истина ли е, че семейството на Рейчъл е помогнало на Рик да стартира бизнеса си?
	— Да.
	Гласът му прозвуча вяло и уморено. Сякаш изведнъж беше остарял.
	— Каква обида, по дяволите.
	Бланчард не отговори. Водата в езерото отразяваше кремавите глобуси на пешеходното мостче.
	— Защо я защитаваш? — попитах. — Тя уби шефа ти.
	— Ако си затвориш тъпата уста, нещата ще станат доста по-лесни! — изръмжа той.
	— Решил си да ме гръмнеш на място? — изгледах го аз. — Тук, насред градската градина?
	— Млъквай!
	Вдигнах шеговито ръце и се изправих. Бланчард кимна към пътеката, водеща към парка, изчака ме да тръгна и пое на две крачки зад мен. Не усещах дулото, но знаех, че е някъде там.
	— И тъй, кой уби биячите от Вегас?
	Той не отговори.
	— Знам, че загрявам бавно, но нещата си идват по местата.
	— Млъквай!
	— Много лоялно от твоя страна, Лу. Тя убива шефа, но ти продължаваш да се грижиш за нея.
	Хвърлях въдички, разбира се. Голяма част от тях оказваха своето влияние. Прекосихме „Чарлс“ и навлязохме в парка. Пътеката остана в мрака под едно голямо дърво. Бланчард ми заповяда да легна по очи.
	— Предпочитам да не го правя — рекох.
	— Млъквай и лягай! — изръмжа той.
	Обърнах се с вдигнати ръце и му се усмихнах.
	— Бавно и спокойно, иначе ще получиш куршум в гърба — рекох.
	Той понечи да се изсмее, после леко се завъртя. От мрака се появи Хенри Чимоли, който изглеждаше малко смешен с моя магнум в ръце, защото пищовът тежеше почти колкото него.
	— Хвърли желязото, преди да съм ти пръснал тиквата, шибаняк! — изкрещя той.
	— Кажи го така, сякаш наистина ще го направиш, Хенри — посъветвах го аз.
	Бланчард изпусна поредната тежка въздишка. Лицето му се разкриви в гримаса, която познавах. Лице на боксьор, осъзнал, че е загубил мача. Пръстите му се разтвориха и автоматичният пистолет падна на влажната земя. Приклекнах, без да го изпускам от поглед, стиснах оръжието и го захвърлих към пътеката.
	— Къде е Джема? — попитах.
	Бланчард поклати глава.
	— А Сикскил?
	— Никога няма да узнаеш — отвърна той.
	Не успях да намеря подходящ отговор на това, вдигнах ръка и му забих един десен прав в челюстта. Той се олюля, но остана на крака. Избърса кръвта от устата си и кимна. Обърнах се към Хенри и му направих знак да се отдалечи. Той обаче не помръдна. Бланчард зае бойна стойка и тръгна към мен. С мрачен и безизразен поглед. Моето оръжие 38-и калибър все още беше на колана ми, но аз вдигнах ръце и направих крачка напред. Бланчард изпъшка и ме връхлетя със серия силни, но хаотични удари. Един от тях попадна в слепоочието ми, друг ме улучи в бъбрека. Това обаче не можеше да ме спре. Направих крачка встрани и му треснах един ляв прав в носа, комбиниран с десен ъперкът в брадичката. Той се олюля и видимо се стресна. Отстъпих назад и започнах да танцувам около него. Едновременно с това го гледах в очите. Бях сигурен, че иска да ме убие. Стрелна се напред и успя да ме хване за краката. Строполих се върху меката земя, покрита с дебел пласт разлагащи се миналогодишни листа. Претърколих се встрани и му нанесох пробен ритник. После, вече сериозно, забих единия си крак в корема му, а другия — в лицето. Но когато човек няма какво да губи, той се превръща в опасен противник. Бланчард продължаваше да настъпва с протегнати ръце. В първия момент успях да му се изплъзна, но после попаднах в плен на мечешката му прегръдка. Озовах се във въздуха, изведнъж останал без дъх. Той ми нанесе няколко удара с глава и пред очите ми затанцуваха звезди. Някъде отдалече долетя гласът на Хенри, който ме съветваше да си извадя главата от задника. За миг си помислих, че съветът му е географски коректен.
	Реагирах с една глава в лицето на Бланчард, после разперих лакти и успях да се изтръгна от хватката му. Първият ми удар попадна в лицето му, а вторият — в слънчевия сплит. Той издаде едно „хъх“, направи крачка назад и падна на едно коляно. Целият беше в кръв. Ожулените ми кокалчета болезнено пулсираха, но все пак успях да възстановя дишането си.
	Хенри пристъпи към мен с големия револвер в ръка.
	— Това ли е най-доброто, на което си способен?
	Свих рамене и попитах:
	— Къде е Джема?
	— Мъртва е.
	— А Сикскил?
	— И той е мъртъв.
	— Защо?
	— Ти не разбираш Рейчъл — рече Бланчард, избърса кръвта от устата си и направи безуспешен опит да се изправи. — Всичко свърши, по дяволите. Край. Точка.
	— Ти си убил онези двамата, защото не си знаел, че ги е наела Рейчъл. А когато си го разбрал, вече е било късно.
	— Някой ден трябва да надникнеш в историята на семейството й, Спенсър — посъветва ме той. — И да се запиташ дали са имали достатъчно пари, за да спонсорират Рик.
	— Къде си скрил Джема и Зи?
	— Никъде — отвърна Бланчард. — Онези биячи от Вегас не бяха сами. Придружаваше ги още един, когото наричат Екзекутора. Трябвало да се погрижи за всичко да ги отведе на пистата за кучешки надбягвания, да измъкне от тях всичко, което знаят, а след това да ги закопае дълбоко.
	Вдигнах автоматичния му пищов от земята, щракнах пълнителя и започнах да вадя патроните. Прибрах ги в джоба на якето си и му подхвърлих пистолета. После двамата с Хенри затичахме обратно към колата ми. Бланчард остана сам в мрака.


>	65

	— Предполагам, че сделката за продажбата на апартамента ми е прецакана — рече Хенри.
	— Страхувам се, че е така.
	— Дори си бях направил планове за разширяването на фитнес клуба — въздъхна той. — Още една зала за тренировки и други такива неща…
	— А помислили за разширяване на боксовата зала?
	— Това би привлякло още мераклии като вас — поклати глава Хенри. — Което със сигурност щеше да ми докара някой инфаркт.
	— С него всичко ще е наред — рекох.
	— Вярваш ли? — погледна ме Хенри.
	— Длъжен съм да вярвам — свих рамене аз.
	Изобщо не бях сигурен, но мисълта, че Зи е мъртъв, никак не ни помагаше. Трябваше да го търсим, докато го открием.
	— Бланчард каза, че са използвали специалист рече Хенри. — Аз познавам няколко такива животни. Всъщност и двамата ги познаваме. Никога не допускат грешка.
	— Аз също.
	Спуснахме се в тунела „Калахан“ към магистрала А1. Минаваше полунощ. От двете страни на пътя се нижеха евтини мотели и огромни ръждясали бензинови цистерни. По река Челен пъшкаха баржи. Петнайсет минути по-късно бяхме в Ривиър. Зад магистралата се виждаха подредените като плочки за домино жилищни сгради с мигащи червени светлини по покривите. Най-далечните от тях чезнеха на север по протежението на Ривиър Бийч. Соленият океански въздух ме удари в ноздрите.
	Паркингът пред „Уандърленд“ беше почти разчистен от изоставени коли. Голият, обсипан с дупки асфалт изглеждаше странно. Останките от някогашния увеселителен парк стърчаха в тъмното небе като някакви безмълвни войници. Пред входа на главната трибуна все още се виждаха жълти полицейски ленти. Някой се беше сетил да опъне вериги на старта на пистата. Забелязах мустанга на Зи, паркиран между някакви очукани строителни фургони. Доста встрани от паркинга. Изведнъж изпитах чувството, че устата ми е пълна с пясък.
	— По-добре да знаем — рече Хенри.
	— Ще се обадя на Хийли — отвърнах.
	— Може би вече е вътре.
	— Ще му се обадя — тръснах глава аз. — А ти стой тук.
	— Как ли пък не, мамка му!
	— Посрещни ченгетата и ги изпрати вътре.
	— Идвам с теб! — отсече приятелят ми.
	— Не става — поклатих глава аз. — Ако някой е с него, искам да го оправя както си знам. А ако е мъртъв, не ти трябва да го виждаш.
	— Помниш ли как те учих да поемаш ударите?
	— Разбира се.
	— Като им отговаряш, умножено по две.
	— Тук не става въпрос за твоята работа, Хенри.
	— Аз започнах всичко това — въздъхна той. — И аз ще го довърша.
	Той слезе от колата и тръгна към оградата от бодлива тел. Аз изпратих есемес на Хийли, а след това отворих багажника на експлоръра и смъкнах насмолената хартия, в която бяха увити две чисто нови карабини „Уинчестър“, 12-и калибър. После взех едно фенерче и пъхнах в джоба си кутийка с патрони. Не исках Хенри да идва, но не можех да споря цяла нощ с него. По тази причина пренебрегнах здравия разум и пъхнах в ръцете му едната пушка.
	— Умножено по две — рекох.
	— Дяволски си прав.
	Имах чувството, че сърцето ми е напуснало обичайното си място в гърдите. Поех си дълбоко дъх и огледах мрежестата ограда. После измъкнах от джоба на якето мултифункционалното си ножче „Летърман“ и я прерязах на няколко места до един от носещите колове. Над свода на главния вход беше окачена голяма табела с надпис УАНДЪРЛЕНД, под който беше изрисувана спринтираща хрътка. Подадох няколко патрона на Хенри и той ловко ги вкара в магазина. Кимнах одобрително.
	— Какво очакваш от мен, след като съм прекарал толкова години с Хоук и теб? — попита ме той.
	— Стил и класа — отвърнах.
	Промушихме се през назъбената дупка и тръгнахме към широкия вход, облицован с червени и бели плочки. Включих фенерчето, вдигнах резето и бутнах вратата. Под краката ни захрущяха счупени стъкла. Минахме край отдавна изоставените кабини за продажба на билети и ръждясали въртележки и поехме нагоре по рампата, която свършваше пред широко празно пространство — някогашната Мека на залаганията. От стените висяха прерязани жици. Насочих лъча светлина към южния край на сградата. Подът все още беше покрит със скъсаните талони на изгубилите играчи.
	Хенри крачеше редом с мен. Не разговаряхме. Може би защото нямаше какво да си кажем.
	Пръстите ми здраво стискаха фенерчето, а краката ми внимателно подбираха пътя сред многобройните локви, вонящи на задръстен канал. Миризмата беше непоносима и ни принуди час по-скоро да поемем нагоре по стълбите към клуба и кабинката за обявяване на резултатите, използвана някога от Сами Кейн. Посрещнаха ни купища преобърнати столове, опаковки от хамбургери и картонени чаши „Бъдуайзър“. Широките остъклени прозорци гледаха директно към пистата, частично осветена от лампите над входа на съседния склад. Прекосихме помещението, а после и следващото. Побутнахме открехнатата врата в дъното и се озовахме в полутъмна стая, прорязана от ивиците бледа светлина, която идваше отвън. В дъното се виждаше сгърчено женско тяло, паднало под невъзможен ъгъл върху линолеума на черно-червени квадрати. Пристъпих натам и насочих фенерчето в лицето й.
	Отоците по лицето на Джема Фрейзър, разкъсаните дрехи и локвата кръв под главата й свидетелстваха, че е била убита по изключително жесток начин. Хенри се закашля и побърза да се отдалечи към прозорците. Откъм пистата духаше топъл ветрец, който с леко свистене проникваше през пукнатините и изпълваше голямата, подобна на пещера зала.
	Конвулсивно си поех дъх и погледнах навън, търсейки нещо, на което да спра погледа си.
	— Каква загуба, мамка му — прошепна Хенри.
	Кимнах.
	През счупените прозорци долитаха някакви механични звуци. Нещо като тихо бучене, сякаш родено дълбоко в утробата на „Уандърленд“. Това място беше затворено от почти пет години и едва ли някой си беше направил труда да плаща сметките за тока, помислих си аз. После двамата с Хенри напуснахме клубната зала и тръгнахме към мястото, откъдето идваше звукът. Спуснахме се обратно по стълбите и излязохме на главната трибуна. Бученето идваше откъм тъмната писта. Бях в състояние да мисля единствено за Зи и за начина, по който го бях предал. Без да забавя крачка, Хенри протегна ръка и ме потупа по гърба. Продължавах да стискам пушката с две ръце, жаден за малко насилие.
	— Той има ли си някого там, в Монтана? — попита Хенри.
	— Не.
	— Ни майка, ни баща? Мили боже!
	В началото на пистата се виждаха струпани накуп ръждясали камери. Тухленият кучкарник беше зад обраслата с бурени писта. Насочихме се натам, привлечени от слабата светлина. Прибрах фенерчето в джоба си и стиснах пушката с две ръце.
	На мястото на вратата имаше само тесен проход, около който бяха подредени клетките. Светлината идваше от дъното на постройката, където купчина оплетени кабели свидетелстваха за наличието на генератор. До кабелите, овързана с вериги, се полюшваше човешка фигура. Стените и клетките леко вибрираха от бученето.
	Хенри държеше пушката си насочена, сякаш очакваше мъртвецът да се нахвърли срещу него. Аз също. Главата бавно се завъртя на веригите. Под краката му имаше стар автомобилен акумулатор, кофа с вода и няколко гъби в нея. Към кабелите бяха прикачени някакви метални четки. Грозна, но очевидно напълно ефективна постановка.
	Използвах дулото на пушката, за да обърна мъртвеца. Лицето му беше черно. Червеният език висеше от устата му. Беше едър мъж с огромни лапи, вече почернели от смъртта. Но не беше Зи.
	Изпуснах въздишка на облекчение. После Хенри ме извика и аз хукнах към него.
	Зи лежеше в ъгъла на кучкарника, свит на безформена купчина върху цимента. Около него имаше много кръв. Едното му око беше затворено, а на голите му гърди имаше дълбоки белези от изгаряне. Явно беше намерил начин да се справи с мъчителя си, но на висока цена.
	— Диша! — извика Хенри. Мили боже, той диша! Дай нещо да спрем тази кръв! Прилича на заклано прасе!
	Свалих якето и разкъсах ризата си. Хенри я притисна върху раните и започна да го пляска по лицето.
	— Хайде, хайде!
	Отпуснах се на коляно и му помогнах да отдалечим тялото на Зи от стената. Откъм магистралата долетя вой на сирени. Посегнах към кофата. Хенри натопи ризата ми във водата и се зае да бърше почти неузнаваемото лице на помощника ми.
	После облегна главата му в скута си и притисна ризата към кървящите рани и натрошените му ребра.
	— Дишай! — простена Хенри. — Моля те, дишай!
	— Ще прескочи трапа — рекох.
	Хенри изля още малко вода върху лицето и удареното око на Зи.
	— Откъде знаеш? — попита той.
	— Знам, защото е стигнал докрай — отвърнах. — Като победител.
	Сирените заглъхнаха на паркинга. Зи отвори здравото си око и се усмихна. Хенри се ухили и поклати глава.
	— Ах ти, кучи сине! — развълнувано преглътна той.


>	66

	Рано същата сутрин стоях пред двойното огледало редом с Хийли и гледах как Брайън Лундквист разпитва Рейчъл Уайнбърг. Вече два часа не бяхме мърдали от сградата на „Комънуелт“ №1010, а разпитът беше грозен за гледане. Отначало Рейчъл го даваше надменно и достолепно, но много скоро изпадна в сляпа ярост. Хенри остана при Зи в болницата „Мас Дженерал“.
	— Какво ще кажеш?
	— Радвам се, че съм от правилната страна на огледалото отвърнах.
	— Тази е луда.
	— Вероятно — свих рамене аз.
	— Обвинява Джема Фрейзър, че нарочно е бръкнала в гащите на съпруга и.
	— Обвинява я, че е била правилната стръв — поправих го аз.
	— Каква е разликата? — сви рамене той.
	— Не й е пукало за другите жени, но е умирала от страх, че ще бъде сменена.
	— Знаеш ли с колко пари се е разделила? — изгледа ме Хийли.
	— А ти знаеш ли колко власт е предала в ръцете на Джема?
	В стаичката с огледалото нямаше място за сядане. Беше чиста и абсолютно празна. Едно време тези места бяха претъпкани с фасове и празни чаши от кафе. Но сега чистотата тук ми напомняше за болничен коридор.
	— Но не призна — обади се Хийли.
	— Не.
	— И няма да признае.
	— Прав си — съгласих се аз. — Но няма кой знае какъв избор и ще й се наложи да сключи споразумение.
	Хийли кимна. Когато отишли да я приберат от „Четири сезона“, Бланчард пожелал да дойде по собствена воля. Още преди разпита на Рейчъл с Хийли и Лундквист проведохме едночасов разговор с него. Държа се доста общително.
	— Дали е готов да размени това, което знае, за едно добро споразумение?
	— Не виждам пречки.
	— Освен тази, че е убил две човешки същества.
	— Шибания Джими Главоболието и някакъв кретен с прякор на ангел?
	— Джими Аспирина и Ангела на милосърдието — поправих го аз.
	— Все тая.
	И двамата се изморихме да слушаме еднопосочния разговор, воден предимно от енергичния млад адвокат на Рейчъл с черни очила на носа и горнище на пижама под кашмиреното палто.
	— Защо не? — проточи Хийли. — Лично аз няма да плача за тях. Мислиш ли, че съдебните заседатели ще го сторят?
	Гледах как Рейчъл се обляга назад в стола и решително клати глава. Беше облечена в лилав спортен екип, без грим лицето й изглеждаше мъртвешки бледо. Пръстите й бяха отрупани със златни пръстени, а от шията й висеше диамантена огърлица.
	— Шибано копеле! — изръмжа тя. Мръсно шибано копеле!
	— За кого говори? — учуди се Хийли.
	— Не знам — свих рамене аз. — Може би за всички ни.
	— Как е Зи?
	— Пребит и натрошен.
	— Веднъж или два пъти съм виждал и теб в това състояние.
	— То калява характера.
	— Ако прескочиш трапа.
	Гледахме как адвокатът на Рейчъл става, вдига ръка и прекратява разпита. Изглеждаше тъпо с накриво закопчаната си пижама под отвореното палто. Рейчъл Уайнбърг беше навела глава и замислено разглеждаше дланите си. Гневът я беше напуснал, заменен от нещо, което приличаше на решителност.
	— О, кралице на лилиите — казах на огледалото аз. — Ако можеше да пропееш.
	— Какво?
	— Била е притисната — обясних. — А сега се опитва да го осъзнае.
	— От какво е била притисната?
	— От един математически модел.
	Напуснах сградата на №1010 и скочих в експлоръра. Подкарах към „Мас Дженерал“, където останах в продължение на десет дни. Сюзан се прибра у дома, а Хенри прие да се грижи за Пърл.


>	67

	Близо месец по-късно се срещнах с Вини Морис в един от големите павилиони на Ривиър Бийч. През този ден времето беше хубаво — с ярко слънце и големи вълни, които атакуваха пясъчната ивица. Бях взел и Пърл. Стратегически паркирах точно срещу грил бара „Кели“, тъй като й бях обещал, че ако ми прави компания, ще получи нещо вкусно за похапване.
	Вини влезе в полупразния павилион и хвърли на масата пред мен последния брой на „Глоуб“. На първа страница имаше материал от Уейн Косгроув, който подробно описваше живота и дейността на Джино Фиш.
	— Какво е това, мамка му? — изръмжа той.
	Тонът, с който бяха изречени тези думи, накара Пърл да отскочи назад и да започне да лае.
	— Спокойно — рекох аз и я погалих по главата.
	— Спокойно ли? — попита Вини. — Искаш да демонстрирам шибано спокойствие?
	— Говорех на Пърл.
	— Това вече е прекалено! Ти даде дума на Джино!
	— Казах му, че и други хора знаят за паричните преводи.
	— Каза, че нищо не може да бъде доказано! — все така гневно рече той. — Бях там и чух думите ти със собствените си уши, по дяволите!
	— Не си чул добре. Казах, че няма да предоставям доказателства и в двете посоки.
	— Но въпреки това си докладвал на тоя репортер за Джино и Пероти!
	— Напротив, той докладва на мен — отвърнах. — Аз разполагах само с банковата информация. Много ме бива в пресмятането.
	— Исусе! — въздъхна Вини. — Тази сутрин от ФБР нахлуха в офиса на Джино, а по-късно разбрах, че са измъкнали Пероти направо от работното му място в Камарата! Знаеш ли какво означава това?
	— Бизнес, както обикновено?
	Настръхналата Пърл продължаваше да го гледа недоверчиво. Беше ясно, че не харесва тона му. Но внезапният порив на вятъра откъм океана видимо започна да я успокоява. Отново я потупах по главата.
	— Знаеш ли какво означава това? — повтори Вини.
	— Че съм изваден от списъка на Джино за коледните картички.
	— Знаеш, при това много добре! — мрачно ме изгледа Вини.
	Кимнах.
	Вини продължаваше да ме гледа, а аз изведнъж си спомних за някогашните си срещи с покойния Джо Броз. Вестникът между нас потрепваше от поривите на вятъра. Чайките се стрелкаха над пенестите вълни.
	— Знаеш, мамка му! — изръмжа Вини, а след това се обърна и излезе.
	Останах в компанията на Пърл. И двамата гледахме как Вини се качва в колата си и изчезва в северна посока. Пърл започна да души вятъра.
	Поразходихме се по брега, после потеглихме към Кеймбридж. Сюзан вече ни чакаше. Беше опаковала багажа в четири сака за петдневната ни ваканция в Кейп Код. Моите неща заемаха само половината от най-малкия. Докато ни нямаше, Зи щеше да обитава моя апартамент, който беше много по-близо до студиото на терапевта, препоръчан от Сюзан.
	Излязохме на шосе №3.
	— Как мина? — попита Сюзан.
	— Вини е бесен.
	— Ще му мине — рече тя.
	— Не и този път.
	— Откъде си толкова сигурен?
	Мисля, че всички останахме малко прецакани — въздъхнах аз. — Някои повече от другите.
	— Зи казва, че през цялото време си знаел какво ще се случи. В смисъл че Харви Роуз е бил наясно, че Джема Фрейзър ще унищожи семейство Уайнбърг.
	Кимнах.
	— Това е доста поверителна информация — рече тя.
	— Не и ако знаеш залозите.
	— А Роуз ще се отърве, така ли?
	— Аха.
	— Без последствия?
	— Като едното нищо.
	— Мислиш ли, че Харви Роуз е социопат?
	— Мисля, че Харви Роуз е любопитно допълнение към екосистемата на Бостън.
	— Която ще продължи да се развива и без Джино Фиш?
	— Обвиненията в подкуп изобщо няма да го помръднат — рекох. — Дори напротив, ще му повдигнат репутацията.
	Сюзан кимна, а аз се обърнах да я погледна. Гъста и блестяща, черната й коса се спускаше свободно по раменете. Носеше черна памучна рокля и ниски кожени сандали. На шията й се поклащаше тънка златна верижка.
	Нашийникът на пърл издрънча. Излегната на задната седалка, тя беше вдигнала крак и усърдно се чешеше. Поставих дясната си ръка върху ръката на Сюзан. Купето беше изпълнено със златистите отблясъци на слънчевия следобед. Тя се облегна на рамото ми. Усетих как гърдите ми се изпълват от позната приятна възбуда. Мълчахме чак до моста „Сагамор“. Прекосихме канала. Бях изпълнен с надежда за много неща, които предстояха да се случат. Същевременно се опитвах да не мисля за другите, които не можех да променя. Помислих си за Зи и му пожелах същото.
	— Отново заедно — каза Сюзан.
	Кимнах и натиснах педала на газта. След моста започваше широк прав път.
