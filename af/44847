	Въздействието, което Х. Ф. Лъвкрафт оказва върху читателя, е неизмеримо; неговата проза прогаря във въображението ни неизличима следа и аз все още смятам, че той е най-големият майстор на ужаса в Америка. Когато Х. Ф. Л. пише „Плъхове в стените“ или „Зовът на Ктхулу“, той ни най-малко не се шегува, нито пък целта му е да изкара някой друг долар. Лъвкрафт вярва дълбоко във всичко, което разказва, и мисля, че точно тази негова сериозност, както и всички останали качества на прозата му ни карат да откликваме и да го боготворим. Х. Ф. Л. е мрачният и несравним крал на ужаса на XX век, който развива концепцията за външното зло по уникален начин, и когато е в перфектна форма, както например в „Нещото на прага“, „Възкресителят“ и „Шепнещият в тъмнината“, разказите му са като парен чук, който премазва съзнанието ни и ни кара да почувстваме безкрайната студенина на Вселената и съществуването на зловещи космически сили, способни да унищожат цялото човечество.
	Може ли атомната бомба например да се сравнява с Великия Ктхулу, Нйарлатхотеп, Йог Сотхот или Козирога с хилядното потомство?
	Докоснеш ли се веднъж до зловещото очарование на Лъвкрафт, верни читателю, никога няма да гледаш на Вселената по същия начин.
@	Стивън Кинг
