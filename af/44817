D>
	На Джоан,
	вдъхновяваща както винаги
D$


>	1

	Забелязах момичето още преди да почука на вратата ми. Стоях до прозореца на офиса и зяпах надолу към Бъркли стрийт, докато дъвчех поничка с канела и отпивах от кафето със сметана и захар. Момичето изглеждаше някак не на място сред бизнесмените и туристите по заледените тротоари. Носеше два номера по-голямо пухено яке с кожички на яката, а на главата си имаше розова шапка на бостънските „Ред Сокс“. То оглеждаше номерата на сградите на пресечката на „Бъркли“ с „Бойлстън“.
	След малко спря пред моята, сгъна листчето в ръката си и решително прекоси уличното платно. На бюрото ми лежеше отворена кутия с понички редом с чек от „Коун & Оукс“. Възнаграждение за една работа, която бях свършил за Рита Фиоре.
	Зимата беше тъмна, мрачна и безкрайна, но през последния един час имах чувството, че виждам слънцето. От компютъра долиташе гласът на Хелън Форест, която пееше под акомпанимента на оркестъра на Хари Джеймс. Животът беше хубав, изпълнен с приятни обещания.
	Отхапах от поничката в момента, в който на вратата се почука.
	Отворих.
	— Ти ли си Спенсър? — попита момичето с розовата шапка на „Ред Сокс“.
	— Единствен и незаменим.
	— Хората казват, че си опасен.
	— А не споменаха ли красив и умен?
	— Не се колебаеш да използваш оръжие.
	— Само когато чувствата ми са наранени.
	Говореше като идваща от Южен Бостън, най-вероятно от квартала около „Дорчестър“. Хенри Хигинс би могъл да определи точния й адрес. Петнайсет, най-много шестнайсетгодишна. Метър и шейсет и осем, права червеникава коса, показваща се под шапката. Големи зелени очи, изглеждащи малко странно, очертани с дебела линия туш.
	— Наистина ли си частен детектив?
	— Така пише на вратата.
	— И не си изтеглил разрешителното си от интернет или някъде другаде?
	— Не съм.
	— Бил си ченге или нещо подобно?
	— Нещо подобно.
	— И са те изхвърлили за пиянство?
	— Не.
	— За полицейско насилие?
	— Не.
	— Тогава защо още не си ченге?
	— Защото хич ме няма в колективните игри — отвърнах аз и добавих: — Ще влезеш ли?
	Тя надникна над рамото ми към вътрешността на офиса и огледа бюрото, двата шкафа за документи и канапето, на което спеше Пърл, когато се налагаше да я взема на работа със себе си. Махнах с ръка към стола за посетители и се настаних зад бюрото. Момичето прие поканата.
	Имаше пълно лице с румени бузи и две бенки отдясно. Готино хлапе, ако седеше изправено. Но малката се сви в стола и нервно опипа медальона на свети Кристофър, който висеше на шията й.
	— Кой ти счупи носа? — попита тя.
	— Джърси Джо Уолкът.
	— Кой е той?
	— Бивш шампион тежка категория — отвърнах. — Отдавна, преди още да си била родена.
	Побутнах кутията с поничките към нея. Тя внимателно огледа избора ми, после вдигна отново очи към мен и поклати глава, продължавайки да си играе с медальона. Оставих мълчанието да се проточи. Ако чаках достатъчно дълго, може би щеше да ми каже коя е и защо търси услугите ми. След дълга пауза тя действително го направи.
	— Убиха мама.
	Поех си дълбоко дъх и се приведох напред.
	— Кога?
	— Преди четири години.
	— Моите съболезнования.
	— Искам да открия мръсниците.
	— Добре — кимнах. — Но защо чак сега?
	— Защото никой не обръща внимание на хлапетата — отвърна тя. — Но сега вече съм голяма. Ти се занимаваш с подобни неща, нали?
	— Много ме бива да привличам вниманието.
	— Колко вземаш?
	Съобщих нормалната си тарифа. Тя започна да рови из джобовете си, от които се появиха пет двайсетачки и една десетачка. Притисна ги с длан върху бюрото и попита:
	— Това стига ли като аванс?
	Погледнах парите и отново побутнах кутията към нея. Този път тя прие и посегна към една поничка с шоколадова глазура. Поздравих я за избора. Надявах се да оцени жеста ми, защото за мен раздялата с цяла поничка си е чиста филантропия.
	— Как се казваш?
	— Мати Съливан.
	— Дошла си в центъра с метрото по Червената линия, нали, госпожице Съливан?
	— Откъде знаеш?
	— Аз съм опитен следовател.
	Отпих глътка кафе и отворих чекмеджето, от което извадих химикалка и жълт адвокатски бележник. Професионалист както винаги.
	— Ще ми разкажеш ли какво се е случило?
	— Открили я горе, на Юнивърсити Драйв. Където събориха старите сгради. Сещаш ли се?
	Кимнах.
	— Наръгана с нож.
	Отново кимнах и започнах да драскам в бележника.
	— Била е изнасилена — добави тя. — Поне така казват.
	— Много съжалявам — заявих аз.
	— Това беше отдавна.
	— На колко години си сега?
	— На четиринайсет.
	Извъртях стола си така, че да виждам сутрешния трафик по Бъркли стрийт. Тротоарите бяха задръстени от народ. Автобус на градския транспорт пълзеше по платното, изпод колелата му хвърчеше луга.
	— Какво направи полицията?
	— Още на следващия ден арестуваха един тип — отвърна тя. — Мики Грийн се казва. В момента излежава доживотна присъда в „Сидър Джънкшън“.
	— Но ти мислиш, че не е той, така ли?
	— Аз_ знам_, че не е той.
	— Защо?
	— Мики е боклук, но иначе е добро момче.
	— А сега де — промърморих аз.
	— Видях я с двама мъже въпросната вечер — продължи тя. — Грабнаха я от улицата и я напъхаха в някаква кола. Не беше с Мики. Изобщо не са се виждали по онова време.
	— Кои са тези двамата?
	— Ще се заемеш ли?
	— Може би.
	— Това са много опасни хора.
	— Добре.
	— И млади.
	— О, младост! Прекрасни сладки години!
	— Ти си по-стар от тях. Просто го отбелязвам.
	Опитах се да не се обиждам. Някога и аз съм бил на четиринайсет.
	— Не им знам имената — добави тя. — Викат им Пипера и Луната. Пълни боклуци, продават дрога в квартала.
	— Кой квартал?
	— Откакто се помня, живея в „Мери Елън Маккормък“.
	Кимнах. „Маккормък“ беше един от крайните квартали на Южен Бостън, съвсем близо до „Дорчестър“. Мрачен комплекс от стари тухлени сгради, който открай време дава храна за тлъстите заглавия в „Глоуб“, отнасящи се до престрелки, обири и всякакви други криминални престъпления.
	— Преди шест месеца видях Пипера за последен път. За Луната не знам нищо.
	— Защо не се обърна към полицията?
	— Направих го. Няколко пъти.
	— И какво ти казаха там?
	— Казаха, че мръсникът е Мики Грийн и че той си е получил заслуженото. После ме погалиха по главата и ми дадоха визитката на някакъв психотерапевт, с когото да говоря за травмата си. След две години изобщо престанаха да се обаждат.
	— А ти си сигурна, че не е Мики, така ли?
	— Той й беше приятел — отвърна тя. — Пиеха заедно във „Фор Грийн Фийлдс“, освен това ни отпушваше канала и ходеше да ни пазарува.
	— Разкажи ми какво видя онази нощ.
	— Видях я да влиза в стаята ми. Беше след вечеря, малко след като приспах малките. Тя дойде и започна да рови за пари в чекмеджето ми. Мислеше, че съм заспала, но аз видях всичко и много се ядосах. Последвах я навън и се канех да се разкрещя. Но тогава видях Пипера и Луната, които я сграбчиха и я напъхаха в колата си. Хвърлиха я на задната седалка и крещяха нещо на висок глас. Така и не разбрах какво казваха. После единият я удари. Беше голяма бъркотия.
	— Съжалявам — промърморих. Нямаше какво друго да й кажа.
	Мати кимна, наведе глава и потърка длани. Жестоко изгризаните й нокти бяха покрити с черен лак. Приличаше на дете, което е забравило да се усмихва още през първата си година в началното училище. Якето й беше видяло доста зими. Китките й стърчаха от почернелите ръкави, копчетата едва се държаха. Колената на джинсите й бяха целите в кръпки.
	— Къде са малките в момента?
	— Живеем при баба.
	— Майката на твоята майка?
	Тя кимна.
	— А баща ви?
	Мати само извъртя очи.
	— Значи минават четири години и ти решаваш да поставиш нещата на мястото им — обобщих аз.
	— Така се разбрахме с Мики — отвърна тя.
	— Ходиш му на свиждане в затвора, нали? — попитах аз и се наведох да драсна още нещичко в бележника си.
	— Той започна да ми пише писма и да ми изпраща картички по празниците — отвърна Мати и плъзна пръст под зачервения си нос. — В тях непрекъснато повтаряше, че съжалявал и че никога не би причинил зло на мама. Отговорих му, че го знам, и му разказах за Пипера и Луната. Обясних му как никой не е искал да ме чуе. Бях само на десет, за бога!
	Беше се втренчила в лицето ми в опит да разбере какво мисля. Надявах се, че вижда каменните черти на мъж, който вдъхва респект.
	— Ти не си единственият опасен тип в Бостън — промърмори най-сетне тя.
	— Има още един, но ние работим в екип — уточних аз.
	Тя отмести длан от парите и ме погледна с тъжните си очи. Раменете й увиснаха още повече. Ръцете й потънаха в джобовете на протърканото яке. Розовата шапка също беше доста овехтяла. Заприлича ми на един мой бивш клиент, Пол Джакомен, при първата ни среща. Малък, оставен съвсем сам срещу лошите.
	— Някой друг видял ли е как тези хора отвличат майка ти? — попитах.
	— Не знам — отвърна Мати. — Никой не иска да говори за това. Нито пък да ми помогне. — Примигна няколко пъти и разтърка очи с малките си юмручета. — Беше тъпа идея — добави тя.
	— Чакай малко.
	Тя се изправи и се втренчи в мен.
	— Имаш късмет, Мати Съливан — обявих аз и отместих парите й от бюрото. — Тази седмица предлагам специална промоция.
	— Какво й е специалното?
	— Детективски услуги срещу ей такива неща — отвърнах и вдигнах една от поничките в кутията.
	— Бъзикаш ли се с мен?
	— Нищо подобно.


>	2

	— Голям късмет имам, че те познавам, Спенсър — заяви Куърк. — Иначе нямаше да бъда наясно какво да правя със себе си.
	— Обичам хората да се чувстват полезни — отвърнах. — Един началник на отдел „Убийства“ може да бъде адски самотен.
	— Приготвил съм ти папката по делото — каза той. — Чака те в заседателната зала. Дано я харесаш.
	— Обслужване с усмивка? — повдигнах вежди аз.
	— На всичкото отгоре трябваше да принтираме документите — изръмжа Куърк. — Вероятно знаеш, че напоследък и ченгетата започнаха да използват едни джаджи, дето им викат компютри. Чувал ли си за тях?
	— Аха — кимнах аз. — Даже съм ги виждал на снимка.
	Куърк беше едър мъжага с лапи на тухлар, но иначе винаги спретнат и изтупан. Познавахме се от десетилетия и никога не го бях виждал раздърпан и с измачкани дрехи. В момента беше облечен с тъмносин костюм, бяла риза и вратовръзка на синьо-червени ивици.
	— Мога ли да попитам защо си пъхаш носа в тая работа? — подхвърли той.
	— Имам клиент, който смята, че сте сбъркали човека.
	— Тая песен съм я чувал и преди.
	— Чел ли си доклада?
	— Аз бях този, който разпечата въпросната гадория.
	— И какво мислиш?
	— Мисля, че пропиляваш един наистина хубав следобед.
	— И нямаш никакви съмнения, така ли?
	— Жертвата е намушкана с нож, изнасилена и прегазена. Кръвта й е навсякъде по колата на заподозрения.
	— А проверихте ли дали кръвната група съвпада с тази на жертвата?
	Куърк ме изгледа така, сякаш бях нахлупил фокусническа шапка.
	— Хм… Може би трябваше да се досетим.
	— Имаш ли нещо против, ако си налея малко кафе?
	— Заповядай.
	— Гадно както винаги?
	— По-лошо.
	Отдел „Убийства“ заемаше просторно общо помещение на третия етаж на новото полицейско управление на Тремонт стрийт в „Роксбъри“. Предишната сграда беше на няколко минути пеша от офиса ми, но днес вече беше бутиков хотел, носещ наименованието „Бек Бей“. Беше солидна, облицована със сив гранит и имаше свой особен чар. За разлика от нея новото полицейско управление излъчваше неповторимата естетика на застрахователна компания.
	През следващите два часа изчетох материалите по делото, включващи полицейския доклад, заключението на патолога и бележките на инспекторите. Папката съдържаше и копие от криминалното досие на Джули Съливан. Четири ареста за притежание на кокаин, пет за проституция и веднъж за интоксикация на обществено място.
	Две седмици преди смъртта си Джули Съливан бе сключила споразумение с прокуратурата по обвинението за притежание на наркотици, а седмица по-късно бе настанена в специализирано заведение за лечение от наркозависимости в „Дорчестър“. Записах си името и адреса на заведението в жълтия бележник. После направих същото с датите и местата, на които е била арестувана за притежание. Горе-долу това беше всичко, което научих от докладите.
	Отбелязах си и рождената дата на Джули. В деня на смъртта си била на двайсет и шест. Открили тялото й на някакъв строеж на Юнивърсити Драйв. Кръвта в колата на Грийн отговаряла на нейната кръвна група, а на мястото били открити и следи от неговите гуми.
	Досието на Мики Грийн беше доста обемисто. Присъда за взлом на осемнайсет, въоръжен грабеж на деветнайсет. Също и на двайсет, и на двайсет и една — при това два пъти. Откраднал няколко коли, обрал магазин за хранителни стоки, лежал в кафеза.
	Час преди да го арестуват, бил засечен на автомивка на Непонсет Съркъл. Въпреки усилията му в колата били открити следи от кръвта и косми от сплъстената коса на Джули.
	На пилоните зад прозореца плющяха знамена. Студеният вятър разнасяше боклуци и изсъхнали листа по изчистените от снега тротоари. Някакъв вестник литна във въздуха, а след това се плъзна под каросерията на паркиран наблизо буик.
	От доста време се занимавам с тая работа. Постепенно станах много добър в нея. Знам кога да търся пропуски в дадено разследване, знам и кога няма смисъл да го правя. Това на масата пред мен беше непробиваемо, по-яко от бетон. Почуках с химикалката по жълтия бележник, от устата ми излетя въздишка. Случаят, който току-що бях приключил, ме караше да се чувствам мръсен, но в замяна на това към банковата ми сметка беше добавена една много приятна сума. На всичкото отгоре ми остана и малко свободно време.
	Момичето не искаше много. Просто някой да я изслуша и да провери за какво става въпрос. Въпреки информацията, която се съдържаше в папката пред мен, тя беше убедена, че убийците на майка й са на свобода, а пешкира е опрал един верен семеен приятел. Доста тежко бреме за едно 14-годишно дете и то заслужаваше няколко часа честна и безпристрастна работа.
	Облегнах се назад и записах още няколко неща в бележника си. После в заседателната зала се появи Куърк и ми подаде някаква визитка. На гърба й беше изписан номер на мобилен телефон.
	— Боби Барет, работи в Единайсети район — поясни той. — Знае всичко за оня Мики Грийн.
	Поех картичката и му благодарих.
	— Докъде стигна с досието? — пожела да узнае Куърк.
	— Доникъде — признах с въздишка аз.
	— Нали ти казах? Разследването бе желязно.
	— Клиентката ми твърди, че няколко часа преди смъртта си жертвата е била в компанията на някакви бандити.
	— А какъв, по дяволите, е Мики Грийн? — учуди се Куърк. — Може би сладоледаджия? Не прочете ли досието му?
	— В делото не се споменава за други заподозрени.
	— За какво са ти? Той е бил зад волана на колата, използвана при убийството.
	Кимнах.
	— Такива жени не си стоят у дома нощно време — добави Куърк. — Вече си се запознал с досието й. Би могла да е в компанията на куп народ, преди да се натъкне на Грийн в онзи бар.
	— Не виждам мотив — подхвърлих аз.
	— Колко убийства са подплатени с ясни мотиви? — усмихна се Куърк. — Някой се ядосва, останалото с ясно до болка.
	— Ще обясня това на клиентката си.
	— Не се опитвам да ти извивам ръцете — поклати глава той. — Знам, че искаш да помогнеш на детето, но според мен си губиш времето.
	— Ще поговоря с Барет — рекох. — Освен това искам среща и с някой от отдел „Наркотици“.
	— А не е ли по-добре да поговориш с разследващия полицай?
	— Не виждам някаква полицейска работа в тази папка — отвърнах. — Искам пряк контакт с някои от играчите в квартала. Отдел „Наркотици“ със сигурност може да ми помогне.
	— Слушам, сър — изпъна се Куърк. — Вашите желания са закон за мен.
	— Това наистина ме кара да се чувствам специален — ухилих се аз.
	А Куърк ме прати по дяволите.


>	3

	„Лок-Обър“ е бостънска класика, подобна на Старата северна църква и Карл Ястремски, великия бейзболист. Някога бил забранен за жени, но за щастие тези времена бяха отминали. Обстановката обаче все още напомняше за някогашния мъжки клуб, най-вече с дървената ламперия и месинговия обков. Сервитьорите бяха облечени в бяло.
	Бях се прибрал у дома, за да сменя шапката на „Бостън Брейвс“, коженото яке и джинсите с панталон в гълъбовосин цвят, тъмносин блейзър с метални копчета и червена вратовръзка. Преди това взех душ, обръснах се и излъсках револвера 38-и калибър „Чийф Спешъл“, който носех на колана си, малко зад бедрената кост, и който блейзърът покриваше много добре.
	Приличах на човек, който заслужава солидно питие. Поръчах си мартини „Грей Гууз“ и се настаних на стария бар точно срещу картината на гола жена със сочни гърди, добре подчертани извивки на тялото и нещо като пояс от тънка коприна на талията.
	Мартинито ми пристигна, придружено от тихата музика на Софи Монк, която долиташе някъде отдалече. Много студено, с натрошен лед и допълнителни маслинки. Погледнах се в огледалото зад бара и вдигнах тост сам на себе си.
	— Как да разбирам това?
	Обърнах се и се усмихнах на Сюзан, която се настани на високото столче до мен.
	— Защо забраняват достъпа на жени в някои клубове? — подхвърлих и направих знак на сервитьора за чаша шардоне.
	— Потисната хомосексуалност — отвърна тя.
	— Или проблеми с майката.
	— Най-вероятно и двете — кимна тя и погледна чашата ми. — Мартини?
	— Наздраве.
	— По какъв случаи?
	— Днес ще вечеряме благодарение на любезното съдействие на „Коун и Оукс“.
	Тя се усмихна и пое чашата „Чок Хил“, която кацна пред нея. Музиката на Монк отстъпи място на Колтрейн. Залата беше приятно затоплена. Гласовете ни сякаш потъваха в солидната ламперия. Преместихме се на масата. Представях си едно сочно, средно изпечено филе с гарнитура от спаначен крем и варени картофи. Плюс още едно мартини. А може би две.
	— Уау — огледах дамата си аз.
	Сюзан беше с черна права рокля, тънки чорапи в същия цвят и велурени обувки с високи токчета. На шията й блестеше огърлица от черен оникс и дребни диамантчета. Наведох се и я целунах по бузата. Миришеше на лавандула и обещание за дълга вечер в приятна компания.
	— Няма ли първо да ме нахраниш?
	— Срещу тази вечеря очаквам нещо много специално — отвърнах.
	— Някога да съм те разочаровала?
	— Не, разбира се.
	— Или изтощавала?
	— В никакъв случай.
	— Тогава наздраве.
	В отговор вдигнах чашата си.
	— Откога си падаш по маслини?
	— Знаеш, че обичам промените — отвърнах аз и отпих голяма глътка.
	— Не пиеш ли малко бързо?
	— Поех обещание пред едно момиченце, което едва ли ще изпълня.
	— Какво обещание?
	— Да разследвам убийството на майка й.
	— Какъв е проблемът?
	— Един мъж вече излежава доживотна присъда за това убийство — отвърнах аз. — Но тя е убедена, че е невинен.
	— О!
	— Куърк ми разреши да се запозная с делото. Дори сериен убиец бих освободил по-лесно.
	— Но си й казал, че просто ще провериш как стоят нещата, нали?
	— Семантика — поклатих глава аз.
	— _Аха._ Значи искаш да й помогнеш.
	Сюзан отпи глътка вино и ме погледна. Черните й очи бяха много големи и много блестящи, украсени с дълги тъмни мигли и извити вежди.
	— Я ми кажи на колко години е това момиче? — подхвърли с крива усмивка тя и отпи нова глътка вино.
	— Четиринайсет.
	— Не е ли доста малка, за да си наема частен детектив? Сама ли дойде?
	— Абсолютно — кимнах аз. — С метро по Червената линия чак от южния край на града.
	— И е в състояние да ти плати?
	— Нещо такова.
	— Не си я попитал — констатира тя.
	— Разбрахме се за една съвсем поносима цена.
	— Как те е открила?
	— Очевидно славата ми се носи и на юг.
	— Какво се е случило с майка й?
	Разказах й.
	— Исусе Христе!
	— Говориш като истинска еврейска принцеса.
	— Смъртта на родител винаги е ужасна, но насилствената смърт пред очите на десетгодишно дете би трябвало да е катастрофа. — Сюзан млъкна, поклати глава и добави: — Баща има ли?
	— Няма. Мъртвата жена е била самотна майка.
	— А сега кой се грижи за нея?
	— Тя е доста независима. Живее при баба си, която в повечето случаи отсъства. Грижи си за по-малките си сестри и ходи на училище. Не е съвсем по сценария на „Ози и Хариет“, но все пак…
	— Явно има силна воля. Иска сама да оправи нещата.
	— Да, въпреки че са безнадеждно объркани.
	— Но ти не вярваш, че е видяла с очите си как онези типове напъхват майка й в някаква кола?
	— Точно така — кимнах. — Със сигурност е видяла нещо, но за съжаление то нищо не доказва. Жена с биографията на Джули Съливан едва ли ще се движи с баровци от старите фамилии.
	— Но ти все пак си видял нещо в тази история, иначе не би поел случая — подхвърли Сюзан.
	— Не в случая, а в нея. Тя иска някой да я чуе.
	— А ти я хареса.
	— Намерихме общ език чрез поничките и „Сокс“ — кимнах аз. — Да, тя наистина е умна и решителна. Когато срещнеш такива качества у едно дете, вече си сигурен, че ще успее. Достатъчно е да го преместиш в подходяща среда.
	— Любящи родители и хубав дом в Смитфийлд?
	— Нещо такова.
	Сюзан отпи още една микроскопична глътчица.
	— Има ли контакт с осъдения?
	— Доколкото разбрах, от време на време му ходи на свиждане в затвора — отвърнах.
	— Подхранва си фантазиите.
	— Какви фантазии?
	— Да стане спасителка на майка си.
	— Задръж малко, трябва да си водя бележки — рекох. — В главите на психоаналитиците винаги се въртят странни приказки.
	Сюзан сви рамене, а аз си поръчах още едно мартини. После тя проследи погледа ми в посока на дамата с пищните форми, усмихна се и кимна към картината.
	— Ей на това му се вика истинска жена. Гола, както майка я е родила, но се бори за свободата си.
	После се обърна към мен и забеляза, че почти не я слушам.
	— Не искам да й давам прекалени надежди — промърморих аз.
	— Бъди откровен с нея. Няма да се почувства наранена, ако е наясно с възможностите и намеренията ти.
	Оставих чашата си на плота и се наведох към ухото й.
	— Знаеш ли, че си доста умна за доктор на науките от Харвард?


>	4

	На другата сутрин се срещнах с полицай Боби Барет в закусвалнята „Мълс“, която се намираше на Бродуей в Южен Бостън. Всъщност пред нея, защото Барет остана до радиостанцията си в патрулната кола. „Мълс“ беше скапано заведение с основно ястие бъркани яйца и с неонова реклама на покрива. Иначе си беше обикновена барака със стени от неръждаема ламарина. Утрото беше мразовито, с температура около нулата. От устата ми излиташе пара.
	— Мики Грийн — промърмори Барет. — Голям боклук.
	— Арестувал ли си го някога?
	— Няколко пъти. Главно за кокошкарски работи. Имаше цял куп официални предупреждения. Човек можеше да се обзаложи, че ако нещата се сговнят някъде из района, Мики ще е там. Дребен квартален измамник — от онези, които са готови да ти продадат коледна елха през юли.
	— Но убиец?
	— А ти как мислиш? — изгледа ме Барет. Беше някъде към четирийсет и пет годишен, с бръсната глава и внушително шкембе.
	— По-скоро крадец — отвърнах.
	— Всеки пандизчия твърди, че е невинен.
	— Куърк каза, че си им помогнал в разследването.
	— Някой е похарчил четвърт долар, за да го натопи — сви рамене Барет. — Обаждането дойде от телефонна кабина. Някакъв тип обяви, че Мики Грийн претрепал онази жена, как й беше името…
	— Джули Съливан.
	— Точно така, Съливан — кимна ченгето. — Тръгнах да търся Грийн из местните кръчми, но знаеш ли къде го спипах? В една автомивка, зает да търка кръвта от седалката на скапания си понтиак.
	— Охо.
	— Гадна работа. Кара те да мечтаеш за деня, в който щатът ще възстанови смъртното наказание.
	— Мотив?
	Барет се поусмихна и поклати глава.
	— Жертвата беше от онези, които наричаме друсани курви. Извършителят също употребяваше. Събереш ли двама такива на едно място, със сигурност ще се получи квартално парти.
	— Значи дрога, а?
	— Всичко е възможно, особено ако мозъкът ти е изпържен. Веднъж видях как един такъв убива приятеля си за буркан фъстъчено масло.
	Вътрешността на „Мълс“ изглеждаше топла и приятна, сякаш излязла изпод четката на Хопър. Зад изпотените стъкла се виждаха хора, които закусваха и пиеха кафе в сепарета с винилови седалки. Други четяха вестници или просто си бъбреха. Една спокойна съботна сутрин. Извърнах глава към празните тухлени магазини надолу по улицата. Бяха много, но всички отдавна изоставени на произвола на съдбата.
	Вдигнах яката на коженото си яке и отпих глътка от картонената чаша в ръката си.
	— Чувал ли си за двама, на които имат викат Луната и Пипера?
	— Какви са пък тия? — учуди се Барет. — Рап група или какво?
	— Наркопласьори.
	— Мога да поразпитам.
	Подадох му визитката си и подхвърлих:
	— Мисля, че Джули Съливан не е била приоритет на момчетата от отдел „Убийства“.
	— Няма как да бъде — кимна Барет. — Особено когато става въпрос за момиче от южните квартали с подобен начин на живот. Според мен убийството й дори не е стигнало до страниците на „Глоуб“.
	— Имаше два реда — рекох.
	— Защо изобщо си се захванал с нея? — пожела да узнае ченгето.
	— Семейството й ми предложи добър хонорар.
	— Трябва да е наистина много добър — заяви Барет.
	— Да не говорим, че по принцип съм смелчага с каменно сърце.
	— Куърк твърди, че си умник и стреляш право в целта.
	— Вярно е.
	— Каза, че някога си работил в областната прокуратура на Мидълсекс, но си напуснал, защото не обичаш да ти заповядват.
	— И това е вярно.
	— Може би по същата причина и аз си останах патрулно ченге, въпреки че вече съм на четирийсети пет.
	Благодарих му за отделеното време, стиснах десницата му и подкарах на юг по Дорчестър авеню. Вдясно от пътя се появи голяма табела, която любезно съобщаваше на английски и ирландски, че навлизам в Южен Бостън.


>	5

	Кварталът „Мери Елън Маккормък“, построен по време на Голямата депресия, представляваше безкрайни редици от ниски тухлени къщи с железни огради. По тротоарите бяха струпани купчини мръсен сняг. Момченце караше триколка на откритата баскетболна площадка. Наблюдаваше го жена с развлечена скиорска шапка, която пушеше цигара. Зад игрището имаше празно място, обрасло с кафеникава трева. От дворовете стърчаха голите изкривени клони на стари дървета.
	Паркирах пред внушително изглеждаща сграда на Кемп стрийт, бутнах отворената врата от ковано желязо и бързо открих апартамента на втория етаж. Вътре работеше телевизор.
	Мати веднага се отзова на почукването ми. Беше леко изненадана да ме види. Носеше черна фланелка, избелели джинси и сребърна диадема. Кимна ми да вляза и побърза да смъкне диадемата от главата си. Озовах се в кухнята. Пред включения телевизор се издигаше замък от розов картон. От подвижната му врата изпълзяха две момиченца. Близначки. Мати захвърли диадемата на кухненския плот, върху който имаше отворена опаковка мляко и няколко неизмити чинии. Лицето й беше поруменяло.
	— Мога да дойда и по-късно — подхвърлих аз. — Виждам, че си заета.
	— Ами, заета — поклати глава тя. — Просто наглеждам децата, докато се събуди баба.
	На канапето с дамаска на цветя спеше мършава жена с ръка над очите и широко отворена уста. Краката й бяха покрити със синьо плетено одеяло. Малко под лакътя й бяха татуирани две протегнати длани, които държаха молитвеник с думата ДЖУЛИ, изписана под него. Баба изглеждаше някъде към петдесет.
	— Откри ли нещо? — попита Мати, сложила ръце на тънкото си кръстче.
	— Няма ли да седнем? — отвърнах аз и погледнах към малката кухненска маса.
	— Предпочитам да остана права.
	— Баба е имала тежка нощ, а?
	— Майтапиш ли се? — сбърчи вежди момичето. — Тя току-що се прибра.
	— Нощна смяна?
	— Аха. Нощна смяна в кръчмата.
	— Всички служим на бог, кой както може.
	— Давай да приключваме, защото имам работа — нетърпеливо подхвърли Мати. — Трябва да измия децата и да ги подготвя за един рожден ден в съседната къща. Днес е денят на „Пътешественичката Дора“, която те много обичат.
	Близначките влизаха и излизаха от замъка. И двете бяха с късо подстригани рижи коси, но носеха различни пижами. Едната играеше Дора, а другата беше принцесата на „Дисни“. Нямаше начин да разбера коя, коя е. Отдавна им бях изгубил бройката на принцесите.
	— Прочетох досието на майка ти — рекох. — Поговорих и с няколко ченгета.
	— Те са идиоти.
	— Може би. Но обвинението им срещу Мики Грийн е непоклатимо.
	— Ако исках мнението на ченгетата, нямаше да се мъкна чак до Бек Бей, за да те наема! — сряза ме тя. — Отдавна знам какво мислят и пет пари не давам за тях!
	Онази част от мебелите, които не бяха покрити с калъфи, бяха доста износени и по всичко личеше, че са произведени някъде през 60-те. Кошът за пране преливаше от детски дрехи и струпани на купчина хавлиени кърпи. За радиатора беше завързано велосипедче, а пластмасовите касети от мляко до него бяха пълни с играчки. На стената бяха окачени рамкирана фотография на папата, графика на Фенуей и голяма снимка на привлекателна млада жена с яркочервена коса, облечена в яркочервен пуловер — от онези, които продават в търговските центрове с чувствително намаление. Но след като я огледах по-внимателно, установих, че това е абитуриентски портрет, направен от фотографа на гимназията в Южен Бостън.
	— Преди да почне да се друса, беше много хубава — отбеляза Мати. Неусетно бе застанала до мен. От начина, по който го каза, разбрах, че си хапе устните. Миглите й видимо потрепваха. — Тази гадост състарява и те кара да изкукаш. След известно време приятелите те зарязват.
	Дишаше учестено, сякаш правеше всичко възможно да се овладее.
	— Не мога да ти обещая нищо — предупредих я аз.
	Мати Съливан ме изгледа изпитателно и кимна. С удоволствие установих, че беше почистила лицето си от евтиния грим.
	— Знам, че изглеждаше зле и ченгетата я вземаха за курва. Но това са глупости. Тя ни обичаше и се мъчеше да се изчисти. Отвлякоха я малко преди да влезе в програма за рехабилитация. Изобщо не й дадоха шанс да оправи нещата.
	— Кои неща?
	— Всички.
	— Пари?
	— Не знам — сви рамене Мати — Може би.
	Кимнах.
	— Тя беше зле и го знаеше. Искаше да се промени.
	Мати каза това, без да ме гледа. Погледът й се плъзна по снимката на майка й, а след това се премести върху розовия замък и спящата на канапето баба.
	— Не те моля за чудо, разбираш ли?
	— Амин — рекох.
	— Ченгетата просто прибраха Мики Грийн, което беше най-лесното — добави тя. — А междувременно двете животни, които убиха мама, продължават да са на свобода.
	— Откога си приятелка с Мики?
	— Кога съм казала, че съм му приятелка?
	— Каза, че го посещаваш в затвора.
	— Само няколко пъти — уточни тя. — Той беше негодник, но не и убиец. Най-малко би посегнал на мама, защото имаше чувства към нея. Затова и се навърташе наоколо и ни помагаше.
	— Продължава ли да ти пише?
	— Да.
	— Може ли да погледна писмата?
	— Първо ще го попитам, ако нямаш нищо против.
	— Нямам, разбира се.
	— Знам какво си мислиш, но аз не съм малоумна — погледна ме Мати. — Ако откриеш Пипера и Луната, значи си открил извършителите. Онова, което направиха ченгетата с Мики, не е добро нито за него, нито за мама.
	— Защо си толкова сигурна?
	— Вече сто пъти ти повторих, че видях с очите си как онези двамата напъхаха мама в колата си. Тя крещеше и се бореше с тях. Следващото нещо, което видях, бяха вестниците, които без колебание обявиха, че извършителят е Мики Грийн. И се запитах: дали наистина може да е той? Отговорът беше „не“. Мики помагаше на мама при покупките и поддържаше колата й. Нищо повече.
	— Заедно ли живееха?
	— Питаш дали се чукаха? — пожела да узнае тя.
	— Да.
	— Не знам. Той беше сладък, но малко шантав.
	— Помниш ли колата, с която я отвлякоха въпросната вечер?
	Мати поклати глава.
	— Баба ти да е видяла нещо?
	— Тогава все още не живеехме при нея — напомни ми тя.
	— Ясно.
	— Ясно, защото си приключил с мен, или ясно, защото си готов да свършиш малко истинска детективска работа, без да слушаш какво дрънкат ченгетата?
	— Ти си много строг шеф — отбелязах.
	Мати ме огледа от главата до краката и почти се усмихна.
	— Трябва да съм такава. Ако не съм, близначките ще побеснеят и ще съборят къщата.
	Кимнах. Апартаментът изглеждаше доста чист, ако не се брояха играчките и купчините мръсни кърпи. А близначките бяха достатъчно възпитани.
	— Имаш ли други снимки? — попитах. — По-скорошни?
	— Имам, разбира се. Но на тях тя изглежда ужасно.
	— Къде ходеше обикновено?
	— Във „Фор Грийн Фийддс“. Особено в часовете за промоции. Все едно че ходеше на църква.
	Мати се обърна към масичката и посегна за якето и розовата си шапка. Близначките надигнаха подвижния капак на замъка и загледаха изпод вежди действията на кака си.
	— Ще ходиш ли някъде? — попитах.
	— Идвам с теб.
	— Аз не работя така.
	— Толкова по-зле.
	— Ами рожденият ден? Кой ще приготви близначките?
	— Имаш нужда от мен, защото мога да ти помогна — увери ме тя, обърна се към канапето и подвикна: — Хей, бабо!
	После мина покрай мен, разтърси раменете на мършавата жена и се насочи към вратата. Баба се раздвижи, а аз се замислих как да се измъкна от ситуацията.
	Изправена на входа, Мати се завъртя и заби пръст в гърдите ми.
	— Какво чакаш? Може би да те водя за ръчичка? Хайде, тръгвай!
	— Слушам, ваше височество.


>	6

	„Фор Грийн Фийлдс“ не се отличаваше по нищо от стотиците барове, разпръснати в южната част на Бостън. Неонови реклами, огледала, плакати на „Сокс“ и „Селтикс“, две електронни мишени за дартс, екран за компютърен бокс и двойка очукани билярдни маси в близост до тоалетните. Останах с убеждението, че вътрешното оформление със сигурност не е дело на Филип Старк. На едно от дългата редица празни столчета пред бара седеше някакъв мърляв тип, явно от постоянното присъствие. Барманът беше кльощав младеж с бледа, нашарена с татуировки кожа под черната тениска. От ченето му стърчеше тесен сноп косми, на едната му вежда проблясваше златна халка. В ръката си държеше дълъг нож, с който режеше лимони.
	— Без деца! — отсече той и продължи да реже.
	Мати се направи, че не го чува, и възседна едно от високите столчета.
	— Една кока-кола, ако обичате — поръча с фалшива усмивка тя.
	— Казах без деца — изръмжа младежът.
	— Дай ми газираното и млъквай! — сряза го тя.
	Барманът ме погледна.
	— На твое място бих я послушал — вдигнах ръце аз. — Току-що ме победи на канадска борба, при това два пъти поред.
	Татуираният се изправи. На тениската му пишеше „Джитбол Мърфис“.
	— Какво желаете?
	— Коктейл от джин и сок от лайм — отвърнах. — Според мен той е отличен заместител на мартинито.
	— Има уиски, водка „Попов“, „Гинес“, „Сам Адамс“ и…
	Спрях го с вдигната ръка и си поръчах бира с малък шот, плюс безалкохолното на Мати. Татуираният реши да се покаже галантен. Изля кутийка кока-кола върху леда във висока чаша, пусна две сламки вътре, а след това поднесе чашата, увита в бяла салфетка. Мати извъртя очи.
	— Какъв задник — промърмори тя, след като барманът се отдалечи.
	— Това е просто театър — поясних аз. — Дълбоко в себе си се чувства несигурен.
	Момичето равнодушно сви рамене.
	— Значи това беше любимата кръчма на майка ти, а? — подхвърлих.
	— Аха.
	— Познаваш ли го тоя с татуировките?
	— Не.
	Обърнах се и повиках бармана, който направи недоволна физиономия. Неволно се запитах дали може да ходи, докато дъвче дъвка. В крайна сметка реших да му спестя този въпрос.
	— Когато се освободите, сър — добавих.
	Той наряза още един лимон и бавно потегли в наша посока. Местният пияница в ъгъла изобщо не помръдна главата си, клюмнала над голяма чаша с кафе. Беше стар и раздърпан, облечен с мръсно белезникаво палто, което някога трябва да е било синьо. Или червено.
	— Желаете ли нещо? — попита барманът.
	— Освен световен мир и пълно разбирателство със себеподобните си ли? — изгледах го аз.
	Той си пое въздух през зъби и кръстоса ръце пред гърдите си.
	Извадих една снимка на Джули Съливан и я плъзнах на бара. Беше щракната в компанията на някакъв дундьо с дебел врат и кръгло лице, облечен с добре изгладена черна риза. Косата му изглеждаше така, сякаш я беше напръскал с лак за дърво. Очите на Джули Съливан бяха изцъклени, а месестата лапа на дебелия лежеше небрежно върху гърдата й. Спомен от доброто старо време.
	— Познаваш ли я?
	Барманът леко се наведе, погледна снимката и поклати глава.
	— А мъжа?
	Ново поклащане, последвано от кратък коментар:
	— Голям хубавец, а?
	— Имаш набито око — похвалих го аз.
	— От колко време работиш тук? — обади се Мати.
	— За какво става въпрос? — наежи се Татуирания.
	— Подреждам си албума — отвърнах. — Искам да сложа информация под всяка снимка. А това е партньорката ми Ани Лейбовиц.
	— Какви ги дрънкаш, по дяволите?
	— Той е детектив, тъпако — поясни Мати. — А това пред теб е снимката на майка ми. Беше редовна клиентка тук, особено по време на промоциите. Правила го е всеки ден, откакто е завършила гимназия. Познаваш ли я или не?
	— Аз ще поема ролята на доброто ченге — обадих се аз.
	Татуирания взе снимката и я поднесе под зеленикавата реклама на „Гинес“, която светеше зад гърба му. Разгледа я секунда-две, после поклати глава и я върна на Мати.
	— Зарязала те е, а? — подхвърли той.
	— И така може да се каже — кимна момичето.
	— Също като моята майка — въздъхна Татуирания. — Заряза ни с кутия замразени овесени ядки и бутилка вкиснато мляко. Обеща да се прибере за вечеря, но после се оказа, че е заминала за шибаната Флорида.
	— Благодарете на бог, че сте оцелели — подхвърлих аз.
	Той кимна разбиращо.
	— Кой има най-дълъг стаж тук? — попитах го аз.
	— Шърли — веднага отговори той. — Някъде към трийсет години.
	— Кога ще дойде на работа?
	— Застъпва на смяна в понеделник вечерта. Гледай да не я ядосаш, защото за умници като теб винаги е готова с една яка бухалка, която държи под касовия апарат.
	— Какво общо имам аз с такива хора?
	Той ме изгледа намръщено, но не отговори.
	— Познаваш ли двама от местните, които наричат Пипера и Луната? — попитах аз.
	Той поклати глава, но отмести поглед. Устните му леко се присвиха.
	— Сигурен ли си?
	— Тук идват много хора. Не познавам всички, за бога.
	— Ама тези прякори ти звучат познато, нали?
	— Всички в тоя скапан район имат прякори.
	— Как се казваш?
	— Тед.
	— Добре, свободен си.
	Тед се върна при лимоните си и хвана ножа. Старият бродяга в края на бара вдигна чашата си. Жестът му ми донесе облекчение, защото вече започвах да си мисля, че е плод на въображението ми.
	— А сега накъде, принцесо?
	— Я не се прави на отворко — сряза ме Мати. — Забрави ли, че съм детегледачка?
	— Не мога — въздъхнах. — В гените ми е заложено да се правя на отворен.
	— А защо не се направиш на детектив?
	— Няма проблем — кимнах аз. — Ще те попитам дали майка ти е имала приятели, които живеят наоколо.
	— Разбира се.
	— Аха — кимнах аз, придърпах една салфетка и извадих химикалка. — В моя бранш на това му викат събиране на улики. Искаш ли още една кола?
	— Не — поклати глава тя, наведе се да смукне от сламката, а след това се обърна да ме погледне с присвити очи. — На колко години си всъщност?
	— Метусалем беше малкото ми братче.
	— Кой е пък тоя?
	— Играеше футбол с Бранч Рики.
	На тийнейджърска възраст бях дълбоко убеден, че всеки, който е завършил гимназия, е белобрад старец. Почуках с химикалката по салфетката и добавих:
	— А сега ми разкажи за приятелите на майка си.
	Тя се подчини.
	Писах дълго, приведен над дългия и тих бар. Постройката периодично се разтърсваше от тежките камиони, които минаваха покрай нея. Татуирания периодично ми хвърляше кръвнишки погледи, но също мълчеше.
	Издебнах момента да му намигна и той побърза да извърне глава.


>	7

	Териса Донован беше четвъртото име в списъка на Мати. Избрахме я за първа визита след строг процес на селекция: първият в списъка не си беше у дома, а Мати не знаеше къде живеят следващите двама. Териса работеше в един ъглов магазин за хранителни стоки на „Олд Колъни“, недалеч от парка „Джо Моукли“. Магазинът се помещаваше в малка тухлена сграда с остъклена предна част. Вътре се предлагаха различни видове цигари и лотарийни билети. За щастие имаше и бира.
	Наложи се да разговаряме с нея през бронираното стъкло, тъй като имаше много клиенти. Няколко минути по-късно опашката изтъня и тя отключи клетката си, за да прегърне Мати, като внимаваше да не я изгори с току-що запалената цигара.
	— Това е Спенсър — представи ме момичето. — Помага ми да открия истинските убийци на мама.
	— Как така? — изгледа я Териса. — Убиецът е Мики Грийн.
	— Говориш глупости и го знаеш.
	Териса погледна часовника на стената, после извъртя очи към Мати, а най-накрая и към мен.
	— Не се прави на умница, миличка — рече тя и издуха облаче дим. — Майка ти изобщо нямаше де одобри подобно поведение. Защо си решила да се ровиш в тази история?
	— А ти защо не помогнеш, ако наистина си приятелка? — засече я Мати. — Прекрасно знаеш, че Мики Грийн не би наранил никого. По-добре е да кажеш истината, вместо да го плюеш!
	— Тя много си пада по истината — реших да се обадя аз.
	Териса извади цигарата от устата си и насочи огънчето към мен.
	— Ти ли му плащаш на тоя? — попита тя.
	— Да — кимна Мати.
	— Адвокат ли си? — обърна се към мен жената.
	— Да ти приличам на адвокат?
	— По-скоро ми приличаш на професионален боксьор.
	Кимнах. Тук беше улучила.
	— Той е частен детектив — рекох. — Не че ти влиза в работата, но все пак…
	Териса ме огледа и отвратено поклати глава. На ушите й се поклащаха златни халки, които отиваха на синия плетен пуловер, протърканите маркови джинси и мръсните маратонки „Найки“. Беше хубаво момиче, което е било далеч по-хубаво, преди да започне да се тъпче с боклучава храна и бира. Бедрата й се бяха разширили, а кожата й беше загрубяла и обсипана с черни точици. Очевидно не се беше боядисвала отдавна. Личеше от двата пръста тъмни косми, израснали под някога изрусената коса. Въпреки това лицето й с остри черти все още беше привлекателно, украсено от чифт сънливи сини очи. В момента тези очи ме оглеждаха внимателно, но въпреки това излъчваха и нещо секси.
	— Била си приятелка на Джули, така ли? — подхвърлих аз.
	— Най-добрата — кимна тя.
	— От училище?
	— През цялото време, докато завършихме гимназия — отвърна тя. — Семействата ни ходеха в една църква.
	— А Мики Грийн познаваш ли го?
	— Всички познават Мики.
	— Явно го смяташ за виновен — отбелязах аз.
	— Тук си дяволски прав — отвърна през зъби тя и отмести очи от лицето ми. — Разбира се, че е виновен.
	— Не се чуваш какво говориш — рече Мати. — Ти просто я остави да затъне в лайната и отказа да й помогнеш. Мики й беше приятел.
	— Ти беше само на десет, Мати — въздъхна жената. — Нямаш представа колко много се опитвах, но напразно. Главата й не беше в ред, дете. Не приемаше помощ от никого.
	— Глупости! — отсече Мати. — Готвеше се да се лекува.
	— По заповед на съдията.
	Териса размаза угарката с крак и запали нова цигара. На острата изкуствена светлина във вътрешността на магазина се виждаха щандове, отрупани с евтина храна и безалкохолни напитки, чийто срок на годност положително изтичаше през следващото хилядолетие. Въздухът миришеше на прегорял хотдог, застоял пушек и употребявана мазнина.
	— Познаваш ли някой, който е бил приятел с нея до момента на смъртта й?
	— Естествено — отвърна Териса и изпусна струйка дим през стиснатите си устни.
	— Кой?
	— Мики Грийн и още поне стотина като него.
	— Кучка! — процеди Мати с блеснали очи и поруменели бузи. Забелязах, че отново хапе устни. — Лъжкиня!
	— Можеш да ме дадеш под съд, но майка ти обичаше мъжете — отвърна Териса.
	— Мати — намесих се аз. — Ценя високо помощта ти, но би ли ме изчакала отвън?
	— Как ли пък не — отвърна тя. — Имам право да чуя лъжите, които ще ти надрънка тая.
	В магазина влезе възрастна жена и Териса се върна към касата, не пропускайки да заключи вратата след себе си. Старицата се беше издокарала с доста запазено палто от заешка кожа, облечено направо върху пеньоар на цветя. Купи си лотарийни билети за двайсет долара, кашонче „Нюпорт“ и последния брой на списание „Ю Ес Уикли“. Връзката между Брад и Анджелина отново беше зациклила, а Чарли Шийн подновяваше лечението си.
	Мати наведе глава и се насочи към входната врата. Раменете й бяха отпуснати. Аз се изправих пред плексигласовата преграда и отправих към Териса усмивка за един милион долара. Високият волтаж на харизмата ми трябваше да компенсира щетите.
	— Би трябвало да се засрамиш — подхвърли тя.
	— Някой ми беше казал, че ако спра, ще ослепея.
	— Не би трябвало да взимаш парите на момичето.
	— В какъв смисъл си била „най-добрата приятелка“ на Джули Съливан?
	Въпросът ми за момент увисна в задимения въздух. Очите й гледаха враждебно.
	— Положително си чувала за двамата местни юнаци с многозначителните прякори Пипера и Луната — продължих небрежно аз. — Или не допускаш подобна измет в магазина си?
	Тя дръпна яко от цигарата и ме огледа изпитателно. Димът изпълваше блиндираната кабинка. Териса поклати глава. Пластмасовите стени бяха пожълтели от старост и тютюнев дим.
	— Май не разбираш, а? — подхвърли тя.
	Усмивката за един милион долара обикновено върши работа.
	— Имаш ли представа в какви лайна нагазваш? Ако това момиченце продължава да обикаля квартала и да задава въпроси за тези двамата, скоро ще видиш снимката й на някоя кутия с мляко.
	— Значи ги познаваш, така ли?
	— Разбира се.
	— И те са лоши хора?
	— Лош е бил Ханибал Лектър — отвърна Териса. — Тези са зли.
	— Но не вярваш, че са имали нещо общо с майката на Мати?
	— Каква е разликата? Те бяха приятели с Мики Грийн. Живееха заедно в една триетажна къща на Джи стрийт. Продаваха трева и кокаин. Там беше сладкарницата на Джули, а тя беше готова на всичко за една хубава доза. Разбираш ли за какво ти говоря?
	Кимнах.
	— Къде мога да ги открия?
	— Не съм ги виждала от години. Не ме интересува какво мисли Мати, но знам, че не искам да ме замесват в подобни неща. Налазили са ме събирачи на дългове, освен това трябва да се грижа за баща ми, който страда от дълбока деменция.
	— Мати твърди, че в онази нощ Мики не е бил с майка й.
	— Откъде може да знае?
	— С какви хора е другарувала, преди да я убият?
	— Провери ли във „Фор Грийн Фийлдс“?
	— Аха.
	— Ако упорстваш, със сигурност ще откриеш хора, които са били близки с Джули. Добрата стара Джули имаше много приятели там.
	— А извън кръчмата?
	— Отби ли се в църквата?
	Поклатих глава.
	— Там имаше един свещеник, който направи чудеса за нея. Бях чувала, че се е оправила доста, преди отново да се влоши. В това отношение Мати е права.
	— А защо се е влошила?
	— Джули винаги си е била дива — отвърна жената и седна на дървеното столче пред касовия апарат. Гласът й зад дебелата преграда звучеше приглушено. — Но след една автомобилна катастрофа буквално изгуби гордостта си. Искам да кажа, че не беше жена, която ще позволи близост от страна на типове като Мики Грийн. Той я следваше като пале, изпращаше я от магазина до дома, поправяше й разни неща…
	— Каква автомобилна катастрофа?
	— Не знам подробности. Станала е преди десетина години. Чух, че след нея буквално рухнала. Отново затънала в дрога и разни други гадости. После се родиха близначките и тя отново се стегна. Нагоре-надолу, такъв беше животът й.
	— Познаваш ли бащата на Мати?
	— Не — поклати глава Териса. — И Джули не го познаваше.
	Кимнах.
	Териса извърна глава към паркинга, където Мати беше седнала на капака на колата ми. Мръкваше се и уличните лампи по „Олд Колъни“ започваха да мигат. Мати пушеше цигара и гледаше някъде в далечината. Изглеждаше абсурдно малка и дребна със запалка в ръка. Безформеното яке й стоеше зле и аз отново си помислих за Пол.
	— Не й давай прекомерни надежди — предупреди ме Териса. — Чух, че разпространява клюки за онези двамата, а това не е от полза за никого.
	— Знаеш ли истинските им имена?
	— Луната си е Луна — отвърна с въздишка тя. — Едър, дебел, прилича на кит. Беше охрана в „Тройната нула“, преди да я затворят.
	В магазина се появиха трима ухилени тийнейджъри, които се опитаха да купят опаковка от шест бири и пакетче презервативи. Териса им даде само презервативите и те побързаха да се измъкнат навън. Аз се приближих към рафта с дъвките и потърсих „Базука“. Нямаше. Джо Базуката можеше да помогне.
	Върнах се обратно на гишето.
	Териса изключи интеркома и се наведе към отвора в дебелия плексиглас.
	— Ред Кейхил, по прякор Пипера — тихо рече тя.
	Кимнах. Тя ме погледна изпитателно и леко въздъхна.
	— Става въпрос за хора с връзки, които не обичат някой да се рови в стари мръсотии.
	— Връзки с кого?
	— И аз това се питам — рече Териса. — Ще купуваш ли нещо? Ако не, трябва да се разкараш оттук. Сърцето ми се свива, когато говоря за подобни неща.
	— За мен беше удоволствие — усмихнах й се аз.
	— Приключихме ли? — престорено се учуди тя.


>	8

	— Какво ще кажеш, ако аз водя разпитите оттук нататък?
	— Ако не бях с теб, Териса нямаше да ти каже нищо — изтъкна Мати.
	— Имаш ли представа какво се случва, когато се усмихна на някоя жена?
	Мати не отговори.
	— Действа като разрешение — поясних. — Но го използвам изключително рядко.
	— Тя имаше нужда от ритник в задника — промърмори Мати и се пресегна да усили отоплението.
	Вече бяхме в колата. Малката се беше отпуснала на седалката и бе нахлупила шапката на „Ред Сокс“ ниско над очите си. Зяпаше пътя право пред себе си, а мръсните й нокти ритмично почукваха по страничното стъкло. Навън беше почти тъмно, а ние пътувахме обратно към „Мери Елън Маккормък“.
	— Какво ще кажеш, ако ми показваш пътя, а чисто оперативната работа оставиш на мен?
	— Няма да стане — отсече тя.
	— Благодаря за помощта — рекох. — Но трябва да знаеш, че ми предстои разговор с някои доста опасни типове. С хора, които не се радват на висока репутация.
	— Олеле, умирам от страх — изхълца Мати.
	— Ти ме нае да свърша конкретна работа — рекох. — Трябва да уважаваш стила ми.
	— Аз ти трябвам, защото познавам разни хора — обяви тя.
	— В такъв случай ще бъда принуден да играя две роли — на ченге и детектив. Предпочитам ги поотделно. Освен това не се заблуждавай — аз също познавам какви ли не хора.
	Тя замълча.
	— Гладна ли си?
	— Не.
	— Аз обаче огладнях. Вече стана късно. Мисля да продължим в понеделник.
	— В понеделник съм на училище.
	— Но аз не съм. Една от привилегиите да си възрастен.
	Продължавахме надолу по „Олд Колъни“. От двете ни страни се редуваха агенции за осребряване на чекове, магазини за алкохол и автокъщи. Завих по „Монсиньор О’Калахан“, намалих скоростта и навлязох в жилищния комплекс. Старите тухлени сгради бяха построени по архитектурни планове от времето на Голямата депресия и почти не се различаваха от тогавашните болници и лудници. През последните десетина години някой все пак се беше сетил да добави известно количество шарени стенни пана и по някоя и друга модерна скулптура. Но и те не помагаха за промяната на мрачната гледка.
	Спрях колата и й протегнах ръка.
	Мати свали шапката си и я стисна, а след това прибра рижите къдрици зад ушите си и отново я нахлупи.
	— Не съм искала да те вбесявам — промърмори тя.
	— Хич и не си помисляй.
	— Териса просто се опитваше да ти пробута глупостите, които предлагаше на мама.
	— Все пак научих някои неща.
	— Какви неща?
	— Неща, които трябва да проверя. Улики, които трябва да проследя, и бандити, които трябва да притисна.
	Мати разтърка студения си нос, кимна и посегна към дръжката на вратата.
	— Утре ще ми се обадиш ли?
	— Можеш да се обзаложиш, хлапе — усмихнах се аз.
	— Спенсър?
	— Какво?
	— Моля те, не ме наричай „хлапе“.
	След тези думи тя отвори вратата и стъпи на тротоара. Аз вдигнах яката на коженото си яке и опрях длани в отворите на отоплението. Мати Съливан отключи металната врата и пое по пътечката, която се виеше между дървета с оголени клони. На поляната край игрището се излежаваха неколцина тийнейджъри, облечени в дебели палта и якета. Пет-шест от тях скочиха на крака и препречиха пътя на Мати.
	Тя обаче не се смути и започна да си пробива път сред тях. С наведена глава и дълбоко натикани в джобовете ръце. Нямаше спиране.
	Усмихнах се.
	После включих на скорост и поех на север по скоростния път, който щеше да ме отведе в Бек Бей. Бутиците на Нюбъри стрийт все още посрещаха клиенти, а мъже и жени с кашмирени палта и топли шапки изпълваха баровете за по някой коктейл преди вечеря. Дърветата в градската градина все още бяха окичени с коледни лампички. Тази вечер Сюзан беше дежурна в един пансион за самотни жени в Чарлстаун. Беше ми изпратила есемес, с който ме предупреждаваше да очаквам важни гости по-късно вечерта.
	Паркирах на Марлборо стрийт и поех нагоре по стълбите. Кучето чудо Пърл ме чакаше зад вратата, захапало пищящо гумено пиленце.
	Почесах я зад ухото и й подадох съответното лакомство — хапка с бекон и фъстъчено масло. Лично за мен това беше една наистина много вкусна комбинация.
	— Какво има за вечеря? — попитах.
	Пърл не отговори. Може би защото беше заета да диша учестено като парен локомотив.
	Осъзнал, че съм оставен сам на себе си, отворих хладилника. От него извадих сладък картоф, глава жълт лук и парче френски салам, който бяхме купили от магазин „Савенор“ на Бийкън Хил. Извадих и шишенце „Табаско“, тъй като Сюзан нямаше да вечеря с мен.
	— Спокойно, едно по едно — подхвърлих на Пърл, която ме гледаше с интерес, наклонила глава.
	Пристъпих към бара и си налях два пръста уиски, към което добавих много лед и много сода. Включих стереото и отпих една глътка под акомпанимента на Тони Бенет, който пееше „Винаги преследвам дъгата“.
	Сложих сладкия картоф във фурната и набрах Вини Морис. Той обаче не вдигна. Попитах телефонния му секретар дали знае нещо за Ред Кейхил и някакъв дебелак, когото наричат Луната. Секретарят не отговори.
	Послушах малко музика, а след това извадих една тенджера и я напълних с едро смляно царевично брашно. Нарязах салама на кръгчета, наситних лука и ги запържих в малко зехтин. Към това добавих няколко капки „Табаско“ и много черен пипер. Когато сладкият картоф се изпече, аз го обелих и нарязах, а след това го прибавих към сместа в тигана. Извадих от шкафа шишенце кленов сироп от Върмонт и отсипах няколко капки в почти готовото блюдо. Накрая прибавих и лъжица кафява захар.
	Намалих огъня и разбърках сместа.
	След това подредих масата. Прибори и чиния от хубав порцелан, за сам човек. Подхвърлих още една хапка на Пърл, а след това изсипах салама и сладкия картоф върху сварената царевица.
	Тони пееше тъжна песен, но в гласа му се долавяше надежда.
	Телефонът иззвъня точно когато бях преполовил вечерята си.
	— Извинявай — подхвърлих на Пърл аз. Тя не отделяше поглед от храната ми.
	Вдигнах слушалката.
	— Навън ли търсиш купчините с подпалени фъшкии, или някой ги трупа пред входната ти врата?
	— Здрасти, Вини.
	— Исусе.
	Пресегнах се през масата и пресуших чашата със скоч.
	— Какво откри? — попитах.
	— Ред Кейхил и някакъв тип, когото наричат Луната, нали така?
	— Ред обича да му викат Пипера. Получава се нещо като червен пипер. Хитро, а?
	— Нищо, свързано с Ред Кейхил, не може да бъде хитро — изръмжа Вини. — Какво те интересуват тези животни?
	— От твоята уста това звучи като голяма похвала.
	— Вече не съм онзи, който бях едно време.
	— Значи ставаме двама — рекох аз.
	— Градът стана доста по-шибан, след като Джо остаря — отбеляза той.
	— С Джо Броз беше далеч по-шибан.
	— Може би, но той се консолидира.
	— Сложна дума.
	— Опитвам се — скромно призна Вини.
	— А сега какво?
	— Вероятно си прочел за онази престрелка в „Дорчестър“ миналия месец.
	— Петима участници.
	— Точно така.
	— Градът отново се променя — подхвърлих.
	— Аха.
	— А Червения пипер има нещо общо с нея, така ли?
	— Бинго.
	— Значи е стрелец, а?
	— Дори по-добър от мен — призна Вини.
	— Глупости. Никой не е по-добър от теб.
	— Казвам го просто ей така.
	— И тъй, кой командва парада?
	— Няма да повярваш.
	— Мразя истории, които започват с подобни думи — въздъхнах аз. — Защо няма да повярвам? Ще ми нарушат храносмилането ли? Имай предвид, че на масата ме чака една много изтънчена вечеря.
	— Джери Броз е тръгнал да си връща териториите, които отнеха от стареца му.
	— А Ред Кейхил работи за Джери Броз?
	— Доколкото си спомням, Джери Броз не фигурира сред приятелите ти — отбеляза Вини.
	— Може и да ми има зъб — признах аз.
	— От две десетилетия мечтае да ти види сметката.
	— _Може_ и да съм го гръмнал.
	— Най-сетне изплю камъчето.
	— Така е — съгласих се аз.


>	9

	В понеделник сутринта облякох сив анцуг, завързах връзките на маратонките си „Ню Баланс“ и нахвърлях малко дрехи в спортния сак. Срещата ми с Хоук беше точно в осем във фитнес клуба на Хенри Чимоли на пристанището. Изчакахме групата по йога да приключи с медитацията и дълбокото дишане, след което заехме задното помещение. Хоук окачи малкия чувал за бързи серии, а аз се заех с големия.
	Окачихме ги на куките и запалихме осветлението.
	— Минавало ли ти е през ума да се захванеш с йога? — подхвърли Хоук. — Дълбоко дишане, медитация и всички останали глупости?
	— Не — отвърнах. — А на теб?
	— Аз съм еталон за вътрешен мир.
	— Дори когато сритваш някой мръсник?
	— Най-вече тогава — ухили се Хоук.
	Треньорката по йога беше млада и стройна, с дълга червена коса, вързана на опашка. Тя изключи музиката за медитиране и отнесе CD плейъра със себе си. На вратата се спря и се усмихна сияйно на Хоук.
	— Защо не се усмихна и на мен? — попитах.
	— Защото притежаваш отразен вкус, докато моята сексуална енергия личи още от пръв поглед — отвърна Хоук.
	— Ама разбира се — промърморих.
	— Колко рунда?
	— Нека бъдат шест. Ще се редуваме на големия и на малкия. Плюс малко финтове.
	— Достатъчно приказки, да започваме.
	Кимнах. Постепенно навлязохме в ритъма, който поддържахме от години. За мен ударите, работата с краката и дишането бяха нещо като музика. Ръцете на Хоук обработваха малкия чувал със светкавична бързина като Джийн Крупа барабаните. Моите не бяха толкова бързи, но ударите, които нанасях, бяха доста по-тежки. В началото на третия рунд вече се потях, а тялото на Хоук блестеше като къпано.
	Черната му гола глава лъщеше, бицепсите му преливаха изпод късите ръкави на тениската. Не издаваше нито звук. Нямаше по-добър от Хоук, когато ставаше въпрос за светкавично упражнено насилие.
	Завършихме тренировката със серия коремни преси и упражнения за ръцете. После започнахме да си подаваме медицинската топка с бързи къси пасове. Част от момичетата ни наблюдаваха с интерес.
	— Поезия на движението — подхвърли Хоук.
	— Не — поклатих глава аз. — По-скоро виждат медицинска топка за пръв път в живота си.
	— Слава богу, че Хенри е запазил една за нас.
	— Носталгия — рекох.
	Влязохме в сауната. Изчаках някакъв дебелак по плувки да ни остави насаме и разказах на Хоук за Мати Съливан и Ред Кейхил Пипера. А също и за Джери Броз.
	— Къде си го гърмял? — пожела да узнае той.
	— В градската градина.
	Хоук се ухили и поклати глава.
	— В крака — добавих аз.
	— Спасил си живота му и мръсникът го знае — констатира Хоук.
	— Джо казва, че трябвало да го убия. На практика обаче искаше Джери да се пробва с мен. За да стане мъж.
	— Какво ли не прави любовта — кимна Хоук.
	Избърсах лицето си с една кърпа и я оставих върху очите си. После се наместих по-удобно върху дървената пейка.
	— Федералните търсят Джо Броз вече десет години — рече Хоук. — С очите си видях името му в списъка на най-издирваните престъпници в Америка.
	— Аз пък си мислех, че е мъртъв.
	— Такива като Джо Броз не умират, човече — промърмори Хоук. — Появил се във Флорида, където видял сметката на някаква вдовица.
	— Знаеше ли, че Джери се връща в бизнеса?
	— Очаквах го — отвърна Хоук. — Не го бива за нищо друго.
	— Той не е Джо Броз.
	— Не е — съгласи се Хоук.
	— Вини твърди, че Джери стои зад престрелката в „Дорчестър“.
	— Май си решил да атакуваш челно, а? — подхвърли Хоук. — Ако е така, някой от братята трябва да проучи програмата му.
	Смъкнах кърпата и избърсах лицето си.
	— Още не — рекох. — Искам да се поогледам и да видя дали ще изскочи нещо.
	— Възнамеряваш ли да се възползваш от услугите на своето червенокожо протеже?
	— Зи е в Монтана. Някакви семейни проблеми.
	— Значи ще душиш наоколо и ще ми се обадиш, когато ти припари под задника?
	— Точно така.
	— Не забравяй да поговориш и с онзи Мики Грийн. Разбери какво знае.
	— Мина ми през ума — кимнах аз.
	— Може да се окаже, че и той е бил до гуша в тези лайна.
	— Вероятно.
	— Къде живее в Южен Бостън?
	Казах му.
	— Никога не съм си падал по черните в тоя район.
	— Вече не е същото и ти прекрасно го знаеш — отвърнах. — Там има не само чернокожи, но и бели и азиатци. Гейове и нормални. Юпита наемат апартаменти около пристанището.
	— И все пак е гадно място за дете.
	— Мислиш ли, че Мики Грийн ще се съгласи да говори с мен?
	— Че какво друго може да прави в „Сидър Джънкшън“, освен да си го размахва? — отвърна Хоук.
	— Въпреки всичко предпочитам да наричам затвора „Уолпол“.
	— Не е същото — поклати глава Хоук. — „Уолпол“ звучи страховито. В сравнение с него „Сидър Джънкшън“ направо гали ухото.
	След тренировката взех душ, избръснах се и облякох джинси и пуловер. После си обух маратонките и закачих револвера обратно на колана си. Навлякох коженото яке, дръпнах ципа и посегнах за шапката на „Бостън Сокс“.
	Чувствах се спокоен. Дишах леко, сърцето ми биеше бавно, съзнанието ми беше прояснено. Сега се нуждаех само от чаша кафе и една-две царевични кифли с масло, за да се почувствам напълно зареден.
	По обратния път към колата забелязах червената лампичка, която мигаше на джиесема ми, и без колебание се свързах с гласовата си поща. Спенсър, царят на модерните технологии.
	— Трябва да те видя — прозвуча гласът на Мати Съливан. — Не се панирай, но в момента се намирам в учителската стая. Не ме пускат да си ходя, макар да им казах, че съм добре. Сутринта някакви мръсници се опитаха да ме прегазят. Скъсах си панталона. Дребна работа, но реших, че е по-добре да знаеш.
	Направих обратен завой и поех към Южен Бостън.


>	10

	Мати обясни на учителката, че съм й чичо, и номерът мина. Бих искал да вярвам, че това се дължеше на мъдростта в очите ми или пък на увереността и спокойствието в плътния ми глас. Но по-вероятно беше учителката да е решила, че детето се нуждае от еднодневна ваканция. Мати се беше появила в класната стая със скъсан панталон в защитен цвят, с обелени колене и лакти.
	Влязохме в един „Дънкин Донатс“ на Пъркинс Скуеър, малко преди мястото, на което се събираха Бродуей и Дорчестър стрийт. Седнахме на една от високите масички от страната на Бродуей и се загледахме в опашката пред една агенция за осребряване на чекове.
	В съседство с нея имаше магазин за железария, а отсреща се намираше пицария „Макгу“, заемаща партерния етаж на стара триетажна постройка. Освен това наблизо имаше банка, бръснарница и малък търговски център на „Гудуил“. Тежките облаци по небето предвещаваха студен дъжд.
	Аз си взех две царевични кифли и чаша черно кафе. Мати предпочете понички с пълнеж от гроздово сладко. Безразсъдството на младостта.
	— Успя ли да видиш двамата, които искаха да те сгазят? — попитах.
	— Почти.
	— Не бяха ли Пипера и Луната?
	— Не.
	— Откъде знаеш?
	— Да ти приличам на глупачка?
	— Как изглеждаха?
	— Тоя зад кормилото беше по-стар — отвърна тя. — Мърляв, с посивяла коса. Другия не го видях добре. Май беше чернокож. А може би мексиканец или нещо подобно.
	— Как разбра, че имат намерение да ти причинят зло?
	— Май се досетих в момента, в който предната решетка захапа задника ми.
	— Много добро наблюдение — рекох. — А после какво стана?
	— Какво мислиш? — сбърчи чело Мати. — Скочих в скапаната канавка.
	— Каква марка беше колата?
	— Не знам. Беше синя или сребриста.
	— Видя ли регистрационния номер?
	— Кога? Докато скачах в канавката ли?
	— Всъщност няма значение. Вероятно колата е била крадена. Те какво направиха, след като те подминаха?
	— Набиха спирачки и се върнаха на заден ход — поясни Мати. — Канавката се намираше пред някакъв строеж и аз побягнах натам колкото ми държат краката. Излязох на Джи стрийт през разни задни дворове. Точно там си скъсах панталона.
	— И не закъсня за училище, така ли?
	— Аха.
	— Каква отдаденост — възхитих се аз.
	Помълчахме известно време. Появи се бездомник с военна куртка, който извади шепа монети, достатъчни за една бира и две понички във формата на гевреци. Покрай дебелото стъкло на витрината се точеха автобуси на градския транспорт, които бълваха черен дим, а колелата им разплискваха лугата. Момичето зад щанда изглеждаше отегчено, но лицето му се разведри в момента, в който пред него се изправиха двама тийнейджъри.
	— Как е баба ти? — попитах.
	— Снощи не се прибра.
	— Това не те ли разтревожи?
	— Понякога е по-добре, когато я няма.
	— Имаш ли и други роднини?
	— Разбира се.
	— Помагат ли ти?
	— За какво да ми помагат?
	— За сестрите ти.
	— Не ми трябва помощ.
	— Сама ги отглеждаш, така ли?
	— Не ги отглеждам, а се грижа за тях — поправи ме Мати.
	— Каква е разликата?
	— Аз съм по-голямата сестра и съм длъжна да се грижа за тях. Нямам време да се замислям по въпроса. Тези неща човек просто ги върши.
	Гледах я как си изяжда поничката. После отпих глътка кафе.
	Едно от момчетата пред тезгяха сваляше продавачката. Поиска й телефона, но тя го отряза. Мати я чу и се усмихна. Имаше невероятен слух и не пропускаше нищо, което се случваше около нея.
	— Как се оправяте у дома? — попитах.
	— Получаваме помощи. Освен това баба ходи да чисти жилища и офиси.
	— Винаги ли си е попийвала?
	— Не толкова много, колкото сега. Не пиеше много и когато мама умря. У дома непрекъснато се мотаеха разни хора от социалните служби. От църквата ни носеха храна и разни други неща. Сигурна съм, че може и да не пие, стига да пожелае.
	— Какво стана с тези хора?
	Мати сви рамене. Покрай витрината продължаваха да се точат автомобили. Нашият бездомник вече беше на тротоара и просеше с истинско вдъхновение. Хлапакът пред тезгяха не се отказваше да свали момичето и то най-сетне му продиктува телефона си. На това му се вика настойчивост.
	— Правиш ли нещо за забавление? — попитах.
	— В смисъл?
	— Спортуваш ли, ходиш ли на църква? Членуваш ли в някой клуб, имаш ли си гадже?
	Тя издаде протяжно сумтене, което можеше да мине и засмях. Аз насърчително й се усмихнах.
	— Нямаш гадже, така ли?
	Месестото й лице леко поруменя, лактите й се наместиха върху плота. Вдигна ръка и загриза един черен нокът.
	— Но обичаш „Сокс“, нали?
	— Естествено.
	— Какво мислиш за Ейдриан Гонсалес?
	— Малко е дебеличък за играч, който струва сто и петдесет милиона.
	— Ходила ли си на „Фенуей“?
	— Постоянно ходя. Харча всичките си допълнителни пари за сезонни билети.
	— Трябва да престанеш да разпитваш за онези типове, особено без мен — преминах на главната тема аз. — В момента това не е добра идея. Може да стане и още по-опасно.
	Тя сви рамене.
	— Ще те карам с колата на училище и ще те прибирам обратно — обявих аз. — Ако някой дойде у вас, първо звъниш на мен, а след това на деветстотин и единайсет. Ще се опитам да уредя нещо с един мой приятел, който е патрулиращ полицай.
	— Добре — кимна тя.
	— Как се чувстваш в момента?
	— Добре.
	— Искаш ли да се отбием в местния полицейски участък, за да разгледаш малко снимки? — попитах. — Едновременно с това ще направим и официално оплакване.
	Тя кимна.
	— После ще се погрижим за дрехите ти — добавих аз. — Мога да те закарам у вас да се преоблечеш.
	— Къде ще ходим?
	— На разузнаване.


>	11

	Много пъти съм посещавал щатския затвор в Уолпол. Построен през петдесетте, той излъчва класическото усещане за място, на което заключват хора — високи бетонни стени, бодлива тел, тежки метални порти с месингов обков. Цялото място вони на страх и пот. Преди време тук е бил домът на Бостънския удушвач. И до днес произвеждат регистрационни табели с тази информация.
	Мати също беше идвала тук и беше наясно с правилата.
	Успях да уредя среща с Мики Грийн в нормалното време за посетители. Направих го по телефона, докато чаках Мати да се преоблече. Преминахме през металдетекторите и задължителния ръчен обиск. Още на портала оставих на съхранение личното си оръжие 38-и калибър.
	За разлика от Мати пазачът на входа изобщо не се впечатли и ми поиска разрешителното.
	— Винаги ли ходиш с патлак? — попита момичето.
	— Имам известен комплекс за малоценност — обясних аз.
	Един надзирател ни направи знак да влезем в просторно помещение с многобройни кабинки за свиждане, разделени с плексигласови прегради и оборудвани с телефонни слушалки. Откъм страната на посетителите имаше леко открехнат прозорец с дебели решетки, очевидно за проветрение.
	Мати седна в кабинката, а аз се изправих зад нея.
	Мики Грийн се оказа абсолютно безличен тип — среден на ръст и кльощав, с няколко редки руси косъма в долната част на лицето, които само човек с голямо въображение би нарекъл брада. Огледа ме с хладен поглед от горе до долу, а след това седна срещу Мати. Ръката му внимателно посегна към слушалката. Сякаш се питаше дали не са поставили някой бръмбар в нея.
	Явно ме взе за кука.
	Не знам защо ми хрумна именно тази дума, излязла от употреба преди доста години. Мати го увери, че не съм. Грийн кимна и видимо се отпусна, но очите му продължаваха да опипват лицето ми. Мати го попита има ли нужда от нещо и грижи ли се за себе си. Той се усмихна, а тя отвърна на усмивката му. После отново вдигна глава, огледа ме за последен път и най-сетне кимна в знак на одобрение.
	Аз заех мястото на момичето, а то се изправи зад дясното ми рамо.
	— Мати твърди, че са те прецакали, при това здравата — рекох аз.
	— Никой не го знае по-добре от нея — отвърна Грийн и се почеса по врата. — Да не си решил да ме измъкнеш от тоя кенеф?
	— По това време на годината Уолпол е много красив — изтъкнах аз.
	— Ами тогава да се разменим, а?
	Свих рамене. Очите ни се срещнаха.
	— Окей — въздъхна той. — Какво искаш от мен?
	— Ако започнеш да лъжеш и увърташ, сам ще си бъдеш виновен — предупредих го аз.
	Мики Грийн отново кимна. Изглеждаше искрен в оранжевия си комбинезон. В подобно облекло никак не е лесно да изглеждаш искрен.
	— Беше ли с Джули Съливан през нощта, в която я убиха?
	— Това вече съм го минал.
	— Но не и с мен. Беше ли с нея?
	— Не — отвърна Мики, а след това се наведе към преградата, за да го чувам по-добре. — Не съм я убил. Аз я обичах.
	— Затова ли помагаше от време на време на семейството?
	— Правех какаото мога, знаеш — въздъхна той. — Имам сръчни ръце.
	Това ми прозвуча комично, особено зад стените на затвора. Успях да се въздържа от коментар и попитах:
	— Продаваше ли й наркотици?
	— Не.
	— Но си живял под един покрив с двама известни наркодилъри?
	Той кимна.
	— И си казал на Мати, че точно те са убили Джули?
	— Да.
	— Луната и Ред Кейхил.
	Той отново кимна, после добави:
	— Сложно е, човече.
	— Все пак опитай. Имам пъргав ум.
	— А?
	— Как да повярвам, че не си бил свързан с тези бизнес начинания?
	— Аз съм само един прост механик — отвърна той. — Ред ми е братовчед. Деляхме си наема.
	— Но Джули е получавала дрога точно оттам.
	— Е, така е.
	— А ти не си се опитал да я спреш?
	— Как да я спра, когато не можех да спра себе си? Да не съм й бил изповедник!
	— Ясно — кимнах аз. — Затова областната прокуратура на Съфолк ти е повдигнала обвинението.
	— Дрън-дрън!
	— Хванали са те да миеш колата си от нейната кръв и косми.
	Усетих една ръка върху рамото си и се обърнах да погледна Мати. Съжалих, че не я оставих да чака в колата. Но Мики очевидно й имаше доверие. Не бях сигурен, че ще пожелае да разговаря с мен без нея. Тя му кимна. Той я погледна втренчено. Разтегли уста в усмивка. После поклати глава.
	— Обикновено подслушват подобни разговори — поясни той. — Не искам да говоря със смъкнати гащи.
	— Обясни ми поне за колата.
	— В онази нощ Ред ми я поиска назаем.
	— А на другия ден ти просто реши да я измиеш, така ли?
	— Ред каза да проверя коланите и да ги почистя — отвърна Мики. — Когато дойде да ми върне ключовете, аз още спях. Тогава ми каза да се погрижа за колата.
	— Прекрасно.
	— Освен това ми даде петдесетачка.
	— Това сподели ли го с ченгетата?
	Мики Грийн разтърка несъществуващата си брадичка и изпусна въздуха през носа си.
	— Не.
	— Защото ти е братовчед?
	— Защото щеше да ме убие.
	— Това си е сериозна причина — кимнах аз. — А сега?
	— Сега ми е все тая. Не мога да лежа тук до края на живота си.
	— Трябват ми имена — рекох. — Искам хора, които са се виждали с Джули онази нощ.
	Той ме погледна в очите и кимна.
	— Ако искаш, продължавай да прикриваш Ред. Но все пак ти предлагам да се запиташ дали той би направил същото за теб. Идвал ли е изобщо да те види?
	Мики поклати глава.
	— Сестра ми и Мати са единствените, които ми идват на свиждане.
	— Мисля, че е време да се погрижиш за себе си.
	Мики ме изгледа така, сякаш съм го накарал да лапне нещо кисело. После му премина и лицето му се проясни. Беше взел решение.
	— Имаш ли нещо за писане? — попита той.
	— Винаги съм готов — кимнах аз и бръкнах във вътрешния джоб на якето си. — Това ми е мотото.
	— По-добре си пази шибания гръб — рече Мики.
	— Задръж малко, трябва да го запиша.
	На лицето на Мики цъфна крива усмивка. Той се приведе към преградата.
	— Някога да си чувал името Джери Броз? — попитах.
	— Броз като Джо Броз? — пожела да уточни той.
	— Аха.
	— Да не му е син?
	— Нещо такова.
	— Не съм го чувал.
	— Значи по онова време Пипера и Луната са работили самостоятелно?
	— Аха.
	— Как е истинското име на Луната?
	— Лесли Мърфи.
	— Не ми звучи като име на опасен тип.
	— Виждал ли си го?
	— Не съм имал това удоволствие.
	— Представи си носорог, натъпкан със стероиди — рече Мики. — Веднъж прибягна до сексуално насилие с билярдна щека срещу някакъв тип, който играеше за „Патс“.
	— Уф!
	— Уф, я — кимна той. — Говореше се, че нещастникът цял месец не е срал като хората.
	— Имена? — погледнах го въпросително аз. — На хора, които са познавали Джули, и на хора, които са те виждали въпросната нощ.
	— Алиби, а?
	— Да, Мики — кимнах аз. — Това е положението.


>	12

	Тифани Ройс работеше в салон за маникюр близо до метростанция „Андрю“, част от дълга редица магазини и заведения, сред които фигурираха две кръчми, супермаркет на име „Кор-на“ и работилница за автостъкла. Ако човек погледнеше на север по протежение на Дорчестър авеню, със сигурност щеше да разбере, че се е озовал доста далеч от центъра на града. Лъчите на следобедното слънце се отразяваха в множество огледални прозорци, които хвърляха сребристозлатни отблясъци. Плътната група офис сгради наподобяваше Изумрудения град.
	— Значи Мики Грийн ти е бил гадже?
	— Нещо такова — кимна Тифани.
	— Колко време продължи това „нещо такова“?
	— Не знам — отвърна тя. — Дълго. Може би шест месеца.
	— Бяхте ли заедно, когато го арестуваха?
	— Идваше и си отиваше. И това ми спаси живота.
	— Как така?
	— Прекарвахме си добре — поясни тя. — Много си падахме по купоните. Тогава бях на двайсет. Нали това прави човек, когато е на двайсет?
	— Не знам — отвърнах аз. — От тази възраст ме дели доста време.
	Тифани беше дребна, с кестенява коса, сред която се виждаха руси кичури, ъгловато лице и остър нос. Имаше зелени очи и както можеше да се очаква, много дълги и красиво оформени нокти. Носеше стилни тъмносини джинси с червени тегели и розови обувки с много високи токчета. Плътно прилепналият пуловер с остро деколте разкриваше значителна част от дантелен сутиен, също розов. Гърдите й бяха прекалено големи за момиче с толкова дребна фигура.
	Опитвах се да не зяпам, но дяволът се крие в детайлите.
	Мати седеше в зоната за чакане, обзаведена с две кресла от изкуствена кожа, по които личаха няколко лепенки. Държеше в ръце някакво клюкарско списание, но очевидно подслушваше. Беше нахлупила шапката на „Сокс“ над очите си и приличаше на нетърпелива резерва, чакаща своята изява на зеления терен. Десният й крак беше преметнат върху левия и ритмично се поклащаше, зареден с огромна тийнейджърска енергия. Не ми беше приятно, че е залепена за мен, но тя бе неудържима с аргумента, че познава по-добре квартала.
	В дъното на салона две виетнамки се трудеха над краката на двойка яки клиентки, облечени в лъскави бодита. И двете бъбреха по мобилните си телефони, докато прелистваха други клюкарски издания. Едната свали списанието и се втренчи в мен, очевидно бъркайки ме с Брад Пит.
	— Беше ли груб с теб? — попитах.
	— Кой, Мики ли? — изсмя се Тифани.
	— Никога?
	— Никога — кимна тя. — За каква ме мислиш? Веднага бих го изритала. Но той не е такъв човек. По-скоро прилича на Чарли Браун, знаеш… Все му се случват лоши неща, въпреки че никога не ги търси.
	— Чувала ли си да е пребивал други свои гаджета или да е участвал в кръчмарски свади?
	Тя поклати глава, помълча малко, после попита:
	— Искаш ли маникюр? Виждам доста лоши кожички около ноктите ти.
	— Не — отказах аз. — Това може да навреди на репутацията ми.
	— Много мъже си правят маникюр. В това няма нищо срамно.
	— Може да пипна бразилска треска.
	Тифани отвори кашона до себе си с пиличка за нокти и започна да подрежда на поличката разноцветни шишенца с лак. Запитах се дали Сюзан някога е обмисляла да боядиса ноктите си в тъмнолилаво. Може би не се казваше тъмнолилаво, а цвят патладжан. А може би най-добре _обержин_…
	— Това дъщеря ти ли е? — попита тя.
	— Детето на Джули Съливан — късо обясних аз.
	Дребното личице на Тифани леко поруменя.
	— Господи! Не съм я виждала от години. Знае ли коя съм? Знае ли за мен и Мики?
	— Не се безпокой. Тя е убедена, че Мики Грийн е невинен.
	— Детето на Джули Съливан мисли Мики за невинен?
	— Точно така — кимнах. — Да се чуди човек.
	— Пълно безумие — въздъхна тя и скръсти ръце пред гърдите си, сякаш изведнъж й беше станало студено. — В тоя квартал се случват куп неща, които нямат обяснение. Мики беше отишъл доста далеч. Според мен от дрогата. Какво знаеш за хероина?
	— Достатъчно, за да не го докосвам — отвърнах.
	— Никога ли не си пробвал наркотици?
	— В армията взимах бензедрин, но предпочитам хубавото уиски — рекох. — Също и бира. Не съм особено придирчив.
	— По-добре е от секс.
	— Моля?
	— Имам предвид тръпката — поясни Тифани. — Тя е десет пъти по-силна от секса.
	— Може би не го практикуваш правилно — подхвърлих.
	— Изчистването ми отне цяла година.
	Тя отпусна ръце, после продължи да подрежда шарените шишенца. Беше принудена да се повдигне на пръсти, за да стигне най-горната полица. Това ми даде възможност да зърна голямата пеперуда, татуирана в долната част на гърба й, близо до опашната кост. Приведох се напред с надеждата да открия и други улики.
	— Мики твърди, че е бил с теб в нощта на убийството на Джули.
	Тя престана да подрежда шишенцата и се обърна.
	— Истина ли е?
	Тя кимна.
	— Спа на канапето при мен.
	— В колко часа дойде?
	— Не помня.
	— След полунощ ли беше?
	— Май да — замислено отвърна тя. — Често го правеше. Идва, чука на вратата и казва, че ме обича…
	— Бяхте ли интимни?
	— В смисъл дали се чукахме? — пожела да уточни тя.
	— Е, може и нещо друго да сте правили. Да сте играли на карти например.
	— Онази нощ не го правихме.
	— Нещо странно в поведението му?
	— Мики поначало си е странен тип — отвърна тя. — А когато пийне, става още по-странен. Онази нощ беше доста наквасен. Каза, че се нуждае от мен и други подобни глупости.
	Кимнах в знак на разбиране.
	— Имаше ли кръв по дрехите си? Беше ли нервен? Превъзбуден?
	— Не — поклати глава тя. — Дойде да ми каже, че ме обича и че иска да се ожени за мен. Ей такива глупости…
	Отново кимнах.
	— Сериозно ли ти го предложи?
	— Единствената му цел беше да ми бръкне в гащите — отново се засмя тя. — Бях наясно, че го прави и с Джули, но това не ме засягаше.
	— Кога си тръгна?
	— Рано. Спомням си, че още беше тъмно. Каза, че отива да купи яйца, за да направи закуска, но не се появи повече.
	— Каза ли това на полицията?
	Тя поклати глава.
	— Защо?
	— Никой не ме е питал. Включително и адвокатът му. Нали ти казах, че е карък? Истински Чарли Браун.
	— Познаваш ли Ред Кейхил?
	— Разбира се. Братовчедът на Мики.
	— Чувам, че бил опасен индивид.
	— Изключително гадно копеле.
	— Колко лош може да бъде тип, който се казва Ред?
	— Беше боксьор — рече Тифани, седна на стола на рецепционистката и започна да се върти наляво-надясно. Гледаше ме очаквателно, давайки ми време да осъзная чутото. — Когато бяхме деца, постоянно го виждахме около старата зала „Макдоноус“. Спечелил е всичко, което може да се спечели в този спорт. Включително и ония златните, как им беше името…
	— „Златните ръкавици“.
	— Именно — кимна тя. — Чух, че се е пробвал и на професионалния ринг, но не стигнал далеч.
	— С какво се занимава в момента?
	— С продажба на дрога, какво друго.
	— А Мърфи Луната?
	— Той е с Ред — отвърна тя. — Винаги са заедно. Нещо като екип, знаеш… Специално тоя ме побърква. Гледа ме така, сякаш ще ме изяде. Има му нещо на главата. Ти внимавай, защото може да стане груб, когато научи, че се интересуваш от него.
	— Убеден съм, че ще се разберем — отвърнах.
	— Мозъкът е Ред — добави тя. — Дотолкова, доколкото го има. Луната просто изпълнява онова, което му нареди.
	Попитах я за имената и на други хора от „Фор Грийн Фийлдс“, участници в пиянските маратони. Тя ми изреди няколко, а в отговор аз й подадох визитната си картичка, върху която фигурираха само името и телефонният ми номер. В последния момент реших да не използвам другата — онази с лупата и черепа с кръстосани кости.
	— Наистина ли си частно ченге? — попита Тифани.
	— Аха.
	— И мислиш, че Мики е невинен?
	Погледнах към Мати, която очевидно следеше всяка дума от разговора въпреки списанието в ръцете й, рекламиращо загадъчни неща от сорта на „Сделка мечта на Хаваите“, „Златните брегове“ и „Спомени за цял живот“.
	— Честно казано, не знам — отвърнах. — Но съм убеден, че не е получил честен съдебен процес.
	— Много се надявам да не е той — рече с въздишка Тифани. — Все пак бяхме заедно известно време. Как да се почувствам сега? Искам да кажа, че когато си живял с човек, способен на подобна гадост, тя по някакъв начин ти се отразява. Мъжете ми обръщат гръб в момента, в който разберат, че съм била гадже на Мики. Никой в квартала не е забравил това гнусно престъпление.
	Кимнах.
	— Мислиш ли, че детето на Джули се нуждае от маникюр? — попита тя. — Ще й го направя безплатно.
	— Имаш ли черен лак?
	— Не.
	— В такъв случай едва ли ще се навие.
	Излязох на студа и потънах до глезените в кишата. Мати ме последва. За момент останахме на тротоара, оглеждайки улицата в двете посоки. От устите ни излиташе пара. Лъч светлина се плъзна по далечните очертания на Бостън и се стопи над триетажните къщи и старите тухлени постройки. Мати напъха ръце дълбоко в джобовете на якето си.
	На тротоара се появиха три тийнейджърки с раници на гърба. Направиха се, че не забелязват Мати, но тя ги проследи с поглед чак до пресечката с „Дорчестър“. Едната от тях се обърна към приятелките си и им подхвърли нещо. Те избухнаха в смях и се обърнаха, закрили усти с шепи.
	— Познаваш ли ги? — попитах.
	— Кучки.
	— Искаш ли да те изпратя?
	— Ами кръчмата?
	— Какво за нея?
	— Нали каза, че ще се върнем във „Фор Грийн Фийлдс“, за да поговорим с онази барманка Шърли. Днес е понеделник, а онзи с татуировките каза, че тя работи само в понеделник.
	— О, вярно.
	— Видях те как гледаше задника на онази жена в салона — подхвърли тя.
	— Аз съм внимателен наблюдател.
	— И какво научи?
	— Пада си по пеперудите.
	— Хайде да тръгваме — предложи Мати. — Сега е часът на промоциите. Докога единствено аз ще мисля за всичко? Мили боже!


>	13

	Наближаваше времето за мача между „Селтикс“ и „Маями“. Подготовката вече течеше с пълна сила на плоския екран, почти скрит между избелелите постери за бира и прашната неонова реклама на „Фор Грийн Фийлдс“. Шърли беше на мястото си зад древния бар, заковала очи в телевизора. Отпиваше кафе от голяма чаша с надпис БАБА ЗНАЕ.
	— Здрасти — поздравих аз. — Прекрасна вечер, нали?
	Тя ме стрелна с поглед, кимна и отново насочи вниманието си към екрана. Беше едра, белокоса, с огромни ръчища и груба като гласпапир кожа. Носеше блуза на цветя, на шията й висеше кръстче от масивно злато. На плота до пепелника лежеше доста употребявана бухалка „Луивил“ с навито дебело сребристо тиксо около ръкохватката.
	— Често ли я използваш? — подхвърлих аз, кимайки към бухалката.
	— Само когато се наложи.
	— Дано не се ядосаш, ако си поръчам едно мартини „Грей Гууз“ с няколко резенчета лимон.
	— Предлагаме това, което е изложено на бара, плюс бира и безалкохолни.
	На рафта не се виждаше „Грей Гууз“, затова поръчах бира „Сам Адамс“ с шот „Бушмилс“ за себе си и кока-кола за Мати.
	Шърли кимна и направи цяло шоу, след като се надигна от високото столче зад бара. Посегна към хладилника с бира. Наля шота в малка чашка, а след това напълни висока чаша с лед и го поля с кока-колата на Мати. Момичето се приведе напред и опря лакти в бара. Разменихме си по един кратък поглед, после тя леко прехапа устни и ми кимна да започвам.
	Положих на бара една десетачка, а редом с нея и снимката на Джули Съливан в компанията на оня тип със заливаната коса.
	— Познаваш ли тези хора?
	Шърли поклати глава и се върна на столчето си. Намести се върху него с цената на известни усилия, а после отново насочи вниманието си към кафето и коментарите на Майк Горман и Том Хейнсън за проблемите в отбраната на „Селтикс“.
	— Това ли беше специалната ти техника? — подхвърли шепнешком Мати.
	— Страхотна е, нали?
	— Тотална простотия.
	— Какво друго очакваш от една торба, пълна с понички?
	— Не си спечелил дори за дупките в нея — не ми остана длъжна Мати.
	Вдигнах рамене, изпих половината шот на един дъх и го омекотих с бирата. Винаги съм харесвал „Бушмилс“. В офиса си държах една бутилка от това питие, което вършеше много добра работа в студено и дъждовно време. Отлично лекарство.
	— Шърли?
	Тя извъртя очи в моя посока.
	— Дай още една бира.
	— Не си довършил първата — отбеляза тя.
	— Обичам да се запасявам — намигнах й аз.
	Тя изпъшка, слезе от столчето и протегна ръка към хладилника. Успя да свърши всичко, без да отделя поглед от екрана.
	— Джули Съливан ти е била редовна клиентка — подхвърлих. — Допреди четири години, когато са я убили.
	Очите й се извърнаха към мен, после се преместиха на Мати и отново се заковаха върху лицето ми.
	— Е, и?
	— Търся някой от тогавашните й приятели — поясних аз. — Това момиче е нейната дъщеря, а аз работя за нея.
	— Да не си адвокат? — мрачно ме изгледа Шърли. — Да знаеш, че много мразя шибаните адвокати!
	— Днес е щастливият ти ден — успокоих я аз. — Не издържах изпитите за адвокатската колегия и си останах само детектив.
	Шърли кимна, помълча за момент, после рече:
	— Не знам какво да ти кажа. Помня името, помня и че прегазиха едно момиче. Но тук пият много хора. Как да помня нещо, което се е случило преди четири години? Вече трийсет обслужвам този бар!
	— Сигурно си обичаш работата — примирително подхвърлих аз.
	— Обичам я и още как — въздъхна тя. — Най-вече защото мога да разговарям с какви ли не умници.
	Усмихнах се и свих рамене.
	— Искаш ли още безалкохолно, сладурче? — попита Шърли.
	Мати кимна. Шърли добави в чашата й няколко бучки лед и ги поля с кока-кола. Барът приличаше на изпълнена със светлина и звуци пещера, чиято атмосфера се променяше при всяко отваряне на вратата, предизвикващо сблъсък между свежия студен вятър и душния, наситен с миризма на пот и тютюнев дим въздух.
	— Какво ще кажеш за Ред Кейхил? — подхвърлих аз.
	Шърли ме погледна, но не отговори.
	— А за Мърфи Луната?
	— Аз само наливам питиета, сладур.
	Шърли се върна обратно на бара, но не седна на обичайния си трон. Запали дълга и тънка цигара и отново насочи поглед към телевизора. В един момент се размърда, за да обслужи някакъв плешивец, който отнесе двете си бири към дъното на салона. После отмести очи от екрана и ме погледна. След още няколко минути вдигна телефона и набра някакъв номер.
	Разговорът беше кратък. След него тя отново се върна на мястото си.
	На табелата над главата й се мъдреше надпис с големи черни букви: „Пушенето на дрога забранено. Без торбести панталони, без гадни псувни. Дръжте се прилично“.
	— Имаш ли нещо против да ме изчакаш навън? — подхвърлих.
	— Защо? — попита Мати.
	— Мисля, че ще стане напечено.
	— Не ми трябва бавачка.
	— Чакай ме в колата.
	— Не. Ще те чакам тук.
	Допих си уискито. Нямах желание момичето да присъства на това, което предстоеше, но съобразих, че при мен все пак ще бъде на по-сигурно място. Том Хейнсън обясняваше защо „Селтикс“ трябва да играят по-комбинативно срещу Леброн Джеймс. Отборът бил отслабен от многобройните контузии. Дори Рей Алън е под въпрос с подутото си коляно.
	— Май тоя Хейнсън трябва отново да облече екипа и да зареже пенсията — подхвърлих аз.
	Шърли не отговори. Очите й гледаха тъпо, заковани в плоския екран. Мати отпиваше от колата си и гледаше мача. И аз го гледах, но не изпусках от очи и старата метална врата.
	Петнайсет минути по-късно тя се отвори и в заведението се появи един наистина огромен мъжага. Коженото му яке беше колкото цирково шапито. Брадясалото му лице беше подпухнало, украсено с малки зли очички. Вратата остана отворена и в бара нахлу студен вятър. На прага се появи още един тип — по-слаб и по-дребен, който затвори след себе си. Оплешивяващата му глава беше гладко обръсната, а лицето му беше сипаничаво.
	Насочиха се към бара.
	— Сега внимавай! — прошепнах на Мати аз.
	Трябва да съм го казал прекалено натъртено, защото лицето на момичето пламна.
	— Това е той! — прошепна Мати. — Шибаният дебел задник е Луната!
	— Стигнах до същото заключение благодарение на логичното мислене — кимнах аз. — А сега изчезвай!
	Мати слезе от столчето и се оттегли. Аз отпих глътка бира. Мърфи Луната седна от едната ми страна, а кльощавият от другата. В бара имаше само още един клиент — пияницата в дъното.
	Двамата ме притиснаха.
	Започнах да си подсвирквам „Лунна светлина във Върмонт“.
	Мърфи ме фрасна в ребрата, преструвайки се, че се протяга. После се обърна и започна да изучава профила ми с немигащ поглед. Чувах как коженото му яке пропуква. Дъхът му беше гаден.
	— Намираш ли ме за хубавец? — подхвърлих.
	— Защо не се върнеш в Бийкън Хил, скапаняк?
	— Не се подвеждай от красотата ми — рекох. — Само приличам на богаташ.
	— Онова момиченце ще пострада, а вината ще бъде изцяло твоя — изръмжа дебелият.
	Поклатих глава.
	— Ако онова момиченце получи дори драскотина, ще ти нахлупя тлъстия гъз на главата вместо шапка.
	Той ме сграбчи за бицепса, но аз отблъснах ръката му и направих крачка назад. Вместо отговор Луната ми хвърли много мръсен поглед.
	Забих му един ляв прав в слепоочието. Другарчето му се хвърли към мен, но аз го укротих с як удар в окото. Кльощавият се олюля и отстъпи мястото си на Луната. През това време аз потърсих малко свободно пространство на бетонния под. Веднага разбрах, че Луната е от онези типове, които представят тлъстините си за мускули. В повечето случаи изобщо не им се налага да влизат в битка, защото заплашителният им вид е достатъчен. Тоя със сигурност беше тренирал мръснишкия си поглед пред огледалото. Отскочих надясно и му треснах едно ляво кроше в шкембето. В отговор той замахна, почти напосоки, но успя да ме фрасне в окото. Беше бавен и тромав удар, но въпреки това ме заболя. Избегнах следващия с пъргав отскок вдясно, а след това го засипах със серия леви прави, гарнирани с едно солидно дясно кроше. После с още едно, също толкова солидно. А след това с трето, комбинирано с добре насочен ъперкът в тлъстата гуша. Краката му поддадоха. От устата му излетя сподавен звук, нещо като „ек…“.
	Кльощавият нададе боен вик и скочи на гърба ми.
	Направих чупка в кръста и го хвърлих през раменете си. Тялото му измина метър-два по бетона, ръката му бръкна за пистолета. Но моят 38-и калибър вече беше в дланта ми и сочеше точно в челото му.
	Протегнах другата си длан и той покорно сложи оръжието си в нея. Нищо и никакъв глок. Някои хора просто са лишени от въображение.
	— Кажете на Ред Кейхил, че искам да го видя.
	Извадих една от визитките си и я хвърлих върху Луната. Той опипваше кървящия си нос и все още се опитваше да изглежда пич. Трудна работа за дебелак, пльоснал се по задник.
	— Мръсно гадно копеле! — извика Мати.
	Бузите й бяха яркочервени. Тя се устреми напред, сякаш за да му нанесе няколко ритника.
	— Спокойно — хванах я за лакътя аз.
	— Мръсно копеле! — повтори задъхано тя. — Ти я уби, видях те!
	Помъкнах я към вратата. Беше по-силна, отколкото изглеждаше.
	Докато крачехме към колата, пръстите ми останаха около лакътя й. Револверът 38-и калибър все още беше в другата ми ръка. Тя се тръшна на дясната седалка и започна да подръпва червеникавата коса, която стърчеше изпод розовата шапка. Ръцете й трепереха.
	Включих отоплението. Повечето от паркираните коли бяха покрити със сняг. Запалих мотора и подкарах към жилищен комплекс „Маккормък“. Мати кротува известно време, после започна с въпросите.
	— Защо не го попита нищо? Нали това ти е работата?
	— Може и да не повярваш, но му приложих една от специалните си стратегии — отвърнах. — И без това нямаше да ми отговори. Целта ми беше да обявя присъствието си в Южен Бостън.
	— Предполагам, че успя — промърмори Мати.
	— Точно така.
	— Но те ще дойдат за мен, нали?
	— Не — поклатих глава аз. — Ще дойдат за мен. Но за всеки случай ще изпратя някой да пази семейството ти.
	— Това по какъв начин ще ни помогне да заковем мръсниците? — логично попита тя.
	— По-лесно е, когато накараш лошите да дойдат при теб — промърморих. — А аз съм готов да ги посрещна.
	Дясната ми ръка върху кормилото видимо се подуваше. Под окото ми се оформяше тъмен оток.
	— Просто обикалям, докато намеря пролука — поясних полугласно аз.
	— Не искам да убият и теб, за бога! — простена тя.
	— Няма — успокоих я аз. — Би било прекалено хубаво за тях.


>	14

	Отбих се на пазара на Харвард Скуеър и попълних запасите си от пиене, а след това се насочих към викторианския дом на Сюзан на Линиън стрийт. До края на последния й за деня психо сеанс имаше още около половин час, който реших да прекарам в компанията на Пърл, кучето чудо.
	Заварих я да обработва гумената глава на пилето играчка, което за огромно нейно удоволствие издаваше пронизителни писъци.
	Пуснах една-две бучки лед във висока чаша, добавих малко битер, а след това полях сместа със солидна доза „Уайлд Търки“. В последно време бях занемарил бърбъна, замествайки го със скоч. Но нещо ми нашепваше, че сега му е времето отново да се върна към него.
	Хвърлих шепа лед в кофичката за шампанско и го покрих с вода. После пренесох кофичката и бърбъна на кухненската маса, потопих кокалчетата си в леда и отпих една глътка. Наклонила глава, Пърл внимателно разглеждаше подутото ми лице. Стори ми се, че в кехлибарените й очи виждам загриженост. Известно време останахме така, заслушани в тишината, нарушавана единствено от тихото поскърцване на старо дърво под поривите на вятъра и още по-тихото звънтене на суграшицата по прозореца.
	След това прозвучаха стъпки.
	— Искаш ли да наложа това око със сурова пържола? — попита Сюзан, после свали диамантените си обици и ги сложи на кухненския плот.
	— Би било ужасно разхищение на пържоли — поклатих глава аз.
	— А какво ще кажеш за торбичка лед?
	— Няма ли да зададеш обичайния си въпрос? „Тежък ден в офиса?“
	— Искаш ли да поговорим?
	— Не ти ли писна от проблеми?
	— Такава ми е професията. Освен това ми плащат добре.
	— Аз съм неплатежоспособен клиент.
	— Дано този случай ти помогне да стабилизираш финансите си.
	— Надявам се — направих гримаса аз.
	Все още беше в работното си облекло — черна, стегната с колан вълнена рокля и черен чорапогащник. На шията й имаше огърлица от дребни перли, а на китката й проблясваше тънка златна гривна. Изрита кожените обувки с високи токчета и веднага стана с няколко сантиметра по-ниска.
	Потупа главата на Пърл, а след това и моята.
	— Ако кажеш „това сигурно боли“, непременно ще отвърна „да беше видяла другия“.
	— Как е другият? — попита тя.
	— Бесен.
	— Това лошо ли е?
	— Лошо е.
	— Искаш ли да си поръчаме пица?
	— Взе ми думите от устата.
	— Като те гледам, май не си в настроение да готвиш.
	— Не съм — кимнах аз. — В настроение съм да пия.
	Сюзан допълни чашата ми, а след това разпусна черната си коса. Обичах да гледам как косата й се разпилява по раменете. Насочих вниманието си към роклята й.
	— Какво ще стане, ако дръпна това коланче?
	— Роклята ще се смъкне, побойнико.
	— Еха!
	Тя извади от хладилника начената бутилка бяло вино и се присъедини към мен. Пърл побърза да положи глава в скута й.
	— Как е хлапето?
	— Държи се, но е уплашена — отвърнах. — Сутринта се опитали да я прегазят. Предложих да остана с нея, но тя пожела да бъде със сестричките си и ми даде да разбера, че не съм желан гост.
	— Не можеш ли да се обадиш на някого?
	— Познавам един патрулиращ полицай от квартала, който ще ги наглежда — отвърнах. — Не е много, но все пак е нещо.
	— А защо не изпратиш Хоук?
	— Хоук в Южен Бостън? — вдигнах вежди аз.
	— Може пък да издържи.
	— Хоук може да издържи навсякъде, но вероятно ще имам нужда от него.
	— Какво се случи?
	Разказах й.
	— Очевидно тази Шърли е устояла на чара ти — отбеляза тя.
	— Луната също.
	— Значи вече знаят, че си ги захапал.
	— О, те знаеха и преди малката ни приятелска среща. Момичето започнало да разпитва за тях. Много е твърдоглава.
	— Нещо, което ти уважаваш — отбеляза Сюзан.
	— Хубаво качество е — кимнах. — Но бих искал малко да задържи топката. Като нищо може да пострада.
	— Според мен Мати няма избор — поклати глава Сюзан. — Доколкото си спомням, ти спомена, че в навечерието на убийството майка й почти не се прибирала у дома.
	— Зависи за кой период от живота й става дума. Имала периоди на въздържание, имала и други, когато удряла дъното.
	— Мати има две сестри и баба, така ли?
	Кимнах.
	— Бабата е в играта, защото е единствената роднина, но съвсем не е пример за подражание. Заклета алкохоличка. Опитам ли се да й задам въпрос, моментално заспива.
	— Баща на хоризонта?
	— Попитах, но Мати избухна в смях от идиотския въпрос.
	— Значи е излишно да питам защо системата не е направила нищо за нея?
	— Ако системата работеше, аз щях да съм безработен.
	— В момента си нает от дете, което е класически пример за невръстен родител. Вероятно се е опитала да влезе в ролята на майка си, защото тя почти постоянно е била пияна или надрусана. А когато майката е била убита, тя е поела вината върху себе си и е решила да поправи тази грешка.
	— Повтаря и поправя.
	— Точно така — кимна Сюзан. — Тя вижда живота на майка си като пълен провал, включително и в смъртта. Разбира се, това е само предположение, до което стигам въз основа на това, което ми разказа. Обосновано предположение. В момента най-важното за нея е да поправи грешките от миналото и да спаси семейството си.
	Кимнах.
	— Но това има тясна връзка със самооценката — добави Сюзан. — Значи си убеден, че Ред и Луната ще насочат вниманието си към теб, а нея ще я оставят на мира?
	— Аха.
	Отпих глътка бърбън. Бях чувал, че това питие усилва решителността и изобретателността.
	— Мислиш ли, че ще се опитат да те убият?
	— Мисля, че ще се опитат да ме обезкуражат.
	— Опасни типове, така ли?
	— Луната изобщо не ме впечатли, а за Ред Кейхил ще се въздържа, поне засега. Чух, че доста го бивало с юмруците и пищова.
	— А Джери Броз?
	— Според мен няма нищо общо — отвърнах. — Това все пак се е случило преди четири години.
	— Но в момента те работят за него.
	— Така е.
	— А той никак не те харесва.
	— Да не повярва човек, а?
	— Абсолютно.
	— Няма ли да ми кажеш, че съм най-печеният тип на Земята и че си върша работата като истински мъж сред мъжете?
	Сюзан извъртя очи и отпи глътка вино.
	— Мисля, че когато става въпрос за теб, трябва да забравим всякакви положителни преценки. С гъби и маслини, нали?
	— Разбира се.
	— Какво ще последва оттук нататък? — попита тя.
	— Ще ядем.
	— А след това?
	— Ще пием.
	— После?
	— После ще се опитам да разбера кой е убил Джули Съливан — отвърнах. — Не харесвам причините, които ми бяха предложени. Вече нямам подозрения по отношение на Мики Грийн. Луната и онези, които се опитаха да изплашат Мати, ме убедиха в това.
	Вдигнах празната си чаша и разклатих леда.
	— Все пак не можеш да бъдеш сигурен — поклати глава тя. — Може би Луната просто не харесва някой друг опасен тип да разпитва за него.
	— Тези мръсници се опитаха да прегазят четиринайсетгодишно дете.
	— И Мати действа като теб. Дразни хората, докато ги принуди да направят погрешна стъпка.
	Кимнах.
	— Но е твърда като чифт стари ботуши.
	— Играе театър.
	— Не съм толкова сигурен.
	— Театър е — настоя Сюзан. — Твърдостта й прилича на мазоли на ръката.
	— Мазолите предпазват.
	— Така и трябва да бъде.
	— Но не са полезни за психиката на една тийнейджърка?
	— В едно и също време ще я възприемаш като много по-възрастна и много по-млада — поклати глава Сюзан.
	— Вчера я заварих да играе на принцеси със сестрите си — рекох. — Засрами се, но останах с чувството, че й харесва.
	— Ще й трябва нещо повече от отмъщение — рече Сюзан. — И със сигурност добър психоаналитик.
	— Тук всички сме такива — изпъчих гърди аз.
	— Без Пърл — поклати глава тя.
	— Според мен ще се почувства много по-добре, когато открием убийците на майка й.
	— Изкушавам се да ти кажа, че няма да стане така — поклати глава тя. — Все пак се надявам да й помогне, защото тук говорим за натрапчивост и обсесия. Но нещата неизбежно ще се влошат на по-късен етап. Тя трябва да разбере, че става въпрос за една част от живота й и нищо повече. От онова, което ми разказа, обаче стигам до заключението, че мисли само за отмъщение.
	— А каква е моята обсесия? — попитах.
	— Най-вероятно е свързана с изоставени деца.
	Кимнах и напълних дробовете си с въздух.
	— Тя е коренно различна от Пол, но по някакъв начин ме кара да си мисля за него. Той се беше оградил със стена от апатия, докато Мати демонстрира всичко друго, но не и апатия. Тя притежава целеустремеността на товарен влак.
	— Но и двамата демонстрират потенциал. И двамата са изоставени от родителите си и пренебрегвани от възрастните.
	Довърших бърбъна. Ледът звучно изтрака на дъното на чашата. Едва сега усетих колко ми беше липсвало това питие.
	— И двамата са крайности — рече Сюзан. — Пол трябва да бъде побутван, докато Мати се нуждае от възпиране.
	— Май нея я разбирам по-добре — въздъхнах аз. — Тя е безкомпромисна. Какъвто някога бях и аз.
	— И не само това — отбеляза Сюзан.
	— Аз също съм израснал без майка.
	— Но си имал баща и чичовци, които са те научили как да бъдеш независим. Тя обаче няма нищо. Което я принуждава да си създава правилата в движение.
	Кимнах и направих неволна гримаса.
	— Боли ли те? — попита Сюзан.
	— Не, разбира се.
	Тя се усмихна, дръпна колана на роклята и опря деликатно длан в голото си бедро.
	— Докажи го.
	Подчиних се.


>	15

	Прецених, че след като ще се изправям срещу цял отбор грубияни от Южен Бостън, бойната ми форма трябва да бъде оптимална. Утрото беше сиво и студено. Валеше дъжд, примесен със суграшица. Облякох анцуга, намъкнах маратонките и нахлупих шапката на главата си. После прекосих пешеходния мост над река Чарлс и пробягах цялото разстояние до Бостънския университет и обратно. Реката все още беше замръзнала, но ледът не беше достатъчно дебел, за да издържи смелчагата, който би дръзнал да стъпи върху него. В него се виждаха безброй пукнатини, които лесно биха погълнали човешко тяло. Мислех си за пролетните концерти на открито, за разходките с кучета в парка и за жени, облечени в летни рокли.
	Прибрах се в апартамента, взех душ и старателно се избръснах. После избрах черно поло, чистички тъмни джинси „Ливайс“ и късо палто, чието основно предназначение беше да прикрива револвера 38-и калибър. Плетената шапка на „Сокс“ довърши премяната ми. Небрежна и същевременно делова.
	Скочих в колата и поех на юг към „Роксбъри“ — перфектен пример за американски мъжкар.
	„Майкс Сити Дайнър“ се намираше на Уошингтън стрийт, на около три километра от централното управление на бостънската полиция. Макар и ново, заведението беше пропито с някакъв ретро дух. Срещу дългия бар блестеше огромна кухня от неръждаема стомана. Масичките от другата страна бяха покрити с ленени покривки на черно-бели карета, а сервитьорките носеха табелки с имената си на ревера.
	— Ти ли си Спенсър? — попита ме някакъв нисък чернокож тип.
	— Хората казват, че приличам на Джордж Клуни — рекох.
	— Куърк каза, че приличаш на остарял боксьор.
	— Защото завижда на суровия ми външен вид — поясних аз.
	— Олдън Рийд — представи се мъжът.
	Беше облечен с черна копринена риза и скъп на вид кожен блейзър. Имаше тънки му стачки и късо подстригана коса, прошарена на слепоочията. Очите му бяха пъргави, като на повечето детективи, които познавах. Бях сигурен, че не пропускат нищо от онова, което се случва наоколо.
	Стиснахме си ръцете и седнахме на една маса с изглед към „Уошингтън“. Не че имаше какво да се види, ако не броим един стар жилищен блок и няколко магазина с обновени витрини. Покрай прозореца мина пощальон, теглещ след себе си тежка брезентова количка. На главата му имаше голяма кожена шапка.
	Сервитьорката остави на масата ни меню и кафе.
	— Откога си в Отдела за борба с наркотиците?
	— От осем години.
	— Харесва ли ти?
	— Работата е сигурна — кимна Рийд. — Дрогата никога няма да изчезне.
	— Наздраве за престъпленията — вдигнах чашата си аз.
	— И за наближаващата пенсия — добави той. — Имам лодка и къщичка за съвместно ползване в Клиъруотър Бийч, Маями.
	— Няма ли да ти липсва изриването на снега? — подхвърлих. — Моите чичовци твърдяха, че това укрепва характера.
	— Със сигурност няма да ми липсва — увери ме той, прелисти менюто и го пусна толкова бързо, колкото го беше вдигнал. След това се втренчи в лицето ми, очевидно привлечен от синкавия оток под окото ми.
	— Ще повярваш ли, ако ти кажа, че беше тапа от шампанско? — подхвърлих аз.
	— Няма.
	— Снощи се сблъсках с един тип, наричат го Мърфи Луната. Случайно да си чувал за него?
	— Естествено — кимна Рийд и се ухили. — Трябва да си доста добър, след като нямаш счупени кости.
	— А партньорът му?
	— Ред Кейхил? Който е чувал името му, познава и репутацията му.
	— Запомни си мисълта — прекъснах го аз. — Не е хубаво да обсъждаме бандити на празен стомах.
	Поръчах си кълцано месо и яйца, плюс препечена филийка ръжен хляб. Рийд си избра специалитета на „Майкс“ — ръчно нарязана шунка с две яйца на очи върху препечена филия.
	— Защо си станал частно ченге? — попита той.
	— Не съм колективен играч.
	— Мартин Куърк е супер класа. Каза да ти помагам по всякакъв начин, което означава, че те харесва. Досега не бях чувал Марти Куърк да харесва някого.
	— Какво да ти кажа — свих рамене аз. — Имам навика да го разсмивам.
	— Ред Кейхил значи — замислено проточи Рийд. — Дребен разбойник, стигнал до върха благодарение на хероина, който отново е на мода.
	— Следващата фаза е шкембето, скрито под костюм и вратовръзка — рекох.
	— Хероинът е гадна работа, човече — мрачно ме погледна Рийд. — Боклуците го обичат, защото ги убива бавно. Това е цялата работа. Ако не те убива, значи не се кефиш.
	— Голям ли е бизнесът му?
	— Малко преди Коледа арестувахме двама от хората на Ред с три кила от тая гадост.
	Ококорих очи и подсвирнах.
	— Улична цена три милиона — добави той.
	— Призракът на великия Цезар — въздъхнах аз.
	Сервитьорката се отби да допълни чашите ни с горещо кафе. Носеше типичната униформа с бяла престилка и ниски обувки с връзки. Косата й имаше цвят на захарен памук.
	— Знаеш ли нещо за съвместната работа между Джери Броз и двойката Кейхил-Мърфи?
	— Едно е да знам, а друго — да го докажа.
	— Историята на живота ми — кимнах аз.
	— Миналата година имахме отличен шанс да спипаме Ред — продължи Рийд. — Получихме разрешение да сложим бръмбари в сервиза, където се събираха тези типове. Там обслужваха вносни коли, предимно поршета и беемвета. Намира се на „Олд Колъни“. Цели четири месеца гледахме как тези типове влизат и излизат от него като пчелички в кошер.
	— И какво стана?
	— Дейността им се прекрати в момента, в който извадихме заповедите. Познаваш ли бащата на Джери Броз?
	— С него сме стари приятели.
	— Оказа се, че сервизът е негова собственост.
	— Чакай малко — вдигнах ръка аз. — Та той изчезна преди десет години!
	— Така е — кимна Рийд. — Неговата история е съвсем друга. Според нас е имал връзки в областната прокуратура или във ФБР. Решил да си вземе дълга отпуска минути преди да го приберат.
	— Според мен Джо Броз трябва вече да е умрял — промърморих аз. — Преди доста време е лежал в „Алкатраз“ в една килия с Ал Капоне.
	— Но въпреки това името му продължава да предизвиква респект — поклати глава Рийд.
	Имаше право. Сервитьорката се появи с поръчката и пред нас цъфнаха две големи затоплени чинии. Кълцаното месо с яйца на закуска си е чиста проба национално богатство. Лапнах една вилица яйца и ги затиснах с хапка препечен хляб, след което поех голяма глътка кафе. Рийд копира процедурата.
	— Значи Джо Броз наистина е бил господар на този град? — любопитно ме погледна ченгето.
	— Наистина — кимнах аз.
	— А ти си се изправил срещу него?
	— Аха.
	— И?
	— В крайна сметка стигнахме до взаимно уважение.
	— А синът му?
	— Джери не беше скроен по същия начин — поклатих глава аз. — Запознах се с него, когато го пипнахме, че снима със скрита камера сексуалните си подвизи с възрастни дами, които впоследствие изнудваше.
	— Класика.
	— С главно К — кимнах аз.
	Рийд отпи глътка кафе, отряза си парченце шунка и го лапна заедно с малко яйца.
	— Напоследък се е размърдал.
	— Така чувам и аз.
	— За известно време имаше мир между албанците в Норт Шор и италианците в Норт Енд — промърмори той. — Горе-долу си бяха разделили центъра и Южен Бостън и всичко беше кротко и мирно. Но сега синчето се завръща и си иска обратно онова, което му се пада по наследство.
	— Джери винаги е имал какво да доказва.
	— Може би старецът се е появил и му дава указания.
	Престанах да се храня и оставих вилицата до чинията. Изобщо не се бях сетил за подобна възможност.
	— Снощи защо се спречка с Мърфи Луната? — пожела да узнае Рийд.
	— Заради убийството на една млада жена преди четири години — отвърнах. — Невръстната й дъщеря обаче видяла как Ред и Луната я качват в колата си.
	— Наркоманка?
	— Разбира се.
	— Може би просто си е търсила доза.
	— Може би.
	— Как е умряла?
	— Изнасилена, намушкана с нож и прегазена с кола.
	— Много знаково.
	Кимнах.
	— Но защо?
	Не отговорих.
	Рийд довърши закуската си, измъкна мобилния си телефон и провери за съобщения. После бутна стола назад и бръкна за портфейла.
	Поклатих глава и оставих няколко банкноти на масата.
	— Пази си задника, Спенсър — предупреди ме той. — Захванал си се с лоши хора.
	— Всички това ми повтарят.
	— Имаш ли план?
	— В смисъл да ги победя с динамичната си същност?
	— Имам предвид резервен план — уточни Рийд.
	— Работя по въпроса.


>	16

	Наложи ми се да чукам на цели седем врати в комплекса, преди най-сетне да открия апартамента на Джени Дзакони, разположен на втория етаж на типово тухлено блокче. Дзакони се оказа яко четирийсетинагодишно женище с дълга изрусена коса. Късото й дебело туловище беше облечено в XXL тениска с надпис ОПАСНА ЗЕЛЕНА МАШИНА ЗА КЪРКАНЕ. Понечих да започна с въпросите, но тя вдигна ръка, наведе се към вътрешността на апартамента и изкрещя на детето си едно „млъкни, да те вземат мътните“.
	После отново се завъртя към мен, скръсти ръце пред огромните си гърди и изръмжа:
	— Да?
	— С бой ли я спечели тая тениска? — попитах аз.
	— К’во значи това? — учуди се тя и сведе очи към дрехата си.
	— Помислих си, че може би си натръшкала десетина яки бачкатори и си спечелила голямата награда — поясних аз. — Един вид трофей…
	— Де да знам, мамка му. Просто беше чиста. К’во искаш, по дяволите?
	— Тоя месец в Клуба на любителите на книгата организираме литературно четене на доктор Спок — рекох. — Искаш ли да се включиш?
	— Я стига!
	— Дали ще промениш отношението си, ако ти кажа, че съм частен детектив?
	Тя ме изгледа тъпо и понечи да затвори вратата. Аз се усмихнах, сложих крак на прага и й подадох визитката си. Давах си сметка, че харизмата ми ще отскочи от дебелата й черупка като топче за пинг-понг. Тя погледна картичката и почука по зъбите си с нея.
	— Разни типове постоянно ми звънят на вратата, за да ми пробутат боклуците си. Писна ми да обяснявам, че нямам нужда от разни религиозни глупости.
	— Неведоми са пътища божии — рекох.
	— И тъй, к’во искаш?
	— Познаваш ли Джули Съливан?
	— Не.
	— Жената, която убиха преди четири години — опитах се да й помогна аз.
	— Знам коя е — отвърна Дзакони. — Живееше на долния етаж. Децата й още са там заедно с лудата си пияна баба. Никога не сме били близки. Тя беше с десетина години по-млада от мен.
	— Няма ли да ме поканиш да вляза?
	— Няма. Много е разхвърляно, освен това имам чувството, че хлапето ми току-що напълни гащите.
	— Много си любезна.
	— Правиш се на умен или наистина искаш нещо? — пожела да узнае тя.
	Показах й снимката на Джули Съливан и мъжа със заливаната коса, който беше сложил ръка на гърдите й.
	— Тоя познаваш ли го?
	Дзакони не каза „не“, но усмивката й я издаде.
	— Да, познавам го — кимна с въздишка тя. — Това е Тачи Кайли.
	— Тачи?
	— Аха.
	— Къде мога да го открия?
	— Тачи ли? — изсмя се тя. — Той си е луд отвсякъде, ама е симпатяга.
	— Изведнъж стана много весела — отбелязах аз.
	— Не го знам къде живее, но винаги се мотае наоколо — поясни тя. — Провери ли в кръчмата? Във „Фор Грийн Фийлдс“?
	— За съжаление там съм персона нон грата.
	— К’во означава това?
	— Че не ме намират за симпатяга.
	— Пробвай деликатесния на Ди стрийт. Едно време работеше там. Тачи Кайли, боже мой! Бях забравила за него. Кажи му много здраве на тоя откачалник.
	— Само ако ми се прииска да си спомня за славните дни — отвърнах аз, опитвайки се да предотвратя поредния изблик на веселие. — В момента се нуждая от малко помощ. Спомняш ли си нещо за Джули Съливан, което би могло да ми свърши работа? Най-вече около датата на смъртта й?
	— Нищо — поклати глава тя. — Нали ти казах, че беше с десетина години по-млада. Когато бях в гимназията, тя все още си играеше на кукли.
	— Знаеше ли, че се друса?
	— Естествено. Всички го знаеха. Ръцете й бяха надупчени като решето. Няма мъж в квартала, когото да не е изчукала.
	— Някога да си й говорила по този въпрос?
	— Да ти приличам на някоя адвокатка? — изгледа ме тя. — Много съжалявам за Джули, бог да я благослови, но и без нея си имам достатъчно проблеми.
	Детето във вътрешността на апартамента започна да вие и да вика майка си. Към него се присъедини още едно и се получи нещо като дует. Това, второто, очевидно беше по-голямо, защото крещеше на другото да млъкне. Дзако ни предупредително вдигна показалец, после се обърна и изрева:
	— Млък!
	— Още само минутка — рекох.
	Вратата се затръшна под носа ми. Дори не ми мигна окото, защото го очаквах. Прибрах снимката в джоба си и излязох на заледения тротоар. Големи торби боклук препречваха пътя ми в очакване да бъдат прибрани. На близкия електрически стълб беше залепена обява, предлагаща превоз до затворите „Уолпол“ и „Плимът“ срещу някакви си двайсет долара. Запитах се дали Мати не се беше възползвала от тази услуга, за да ходи на свиждане на Мики Грийн.
	Кварталните улици се простираха като спици във всички посоки, застроени с еднакви двуетажни или триетажни тухлени блокчета. На един ъглов прозорец бяха залепени цветни рисунки с героите на Дисни, на този до него се мъдреше шарен еднорог. Беше едва един часа по обед, но имах чувството, че вече се мръква. Небето беше мрачно. Краката ми потъваха в кишата и ледените локви чак до глезените.
	И други врати бяха затръшнати под носа ми. С изненада открих колко много латиноамериканци се бяха заселили напоследък в квартала. Виетнамците също не бяха малко. Повечето от тях изобщо не говореха английски.
	Час по-късно се натъкнах на възрастна жена, която започна да ми обяснява с мекия си ирландски акцент колко хубаво било някога.
	— Но това беше, преди да ни залеят всички тези чернилки — поясни тя.
	— Колко жалко — рекох.
	— Чернилките ни докараха дрогата и престъпността — въздъхна бабата.
	Стоеше на прага, облечена с халат на цветя и бастунче в ръка. Сините й очи бяха помътнели от пердетата.
	Не изразих мнението, че престъпността в Южен Бостън е скочила, след като училищата станаха смесени. Задоволих се да я попитам за семейство Съливан.
	Тя цъкна с език и поклати глава. Костеливите й пръсти механично опипаха броеницата, която висеше от съсухрената й шия.
	— Опита ли се да поговориш с майката на бедното момиче? — подхвърли тя.
	— Не съм — рекох. — Но непременно ще го сторя.


>	17

	Предположих, че баба Съливан чака Мати и близначките да се приберат от училище. Бях готов да се обзаложа, че им е направила домашна лимонада и е изпекла захаросани сладки, а после, за да минава времето, се е заела с шиене или плетене. В душата ми дори се промъкна надеждата, че може да ме покани на вечеря. Например на печено с пресни картофки. Гласът на Пери Комо от стереото и домашен ябълков пай за десерт.
	Наложи се да чукам цели пет минути, докато ми отвори.
	Оказа се, че баба отново си поспива след поредния запой. Бях доста шокиран, но все пак се овладях и за пореден път се представих. Нали при първата ни среща тя пак спеше.
	Тя не реагира, а само се завъртя и седна на плетения стол в дневната. Захапа цигара, щракна запалката и размаха ръка, за да прогони дима. Днес баба Съливан не изглеждаше толкова стара и кльощава. Беше си сложила грим и носеше червена камизола, която разкриваше добре оформени и изпъстрени с лунички рамене. Имаше чип нос и тъмнозелени очи. Годините й бяха някъде след четирийсетте. Изглеждаше поизносена, но все още привлекателна. А може би така ми се струваше на слабото осветление в стаята.
	Май я дразнеше светлината, която проникваше през тесния процеп между спуснатите пердета. Отидох да ги придърпам по-плътно едно до друго, а след това седнах на канапето. По телевизора с изключен звук течеше някаква сапунка. Жена с буйна руса коса ридаеше над болнично легло, в което лежеше мъж с бинтована глава.
	Баба изпусна нов облак дим, който проблесна на остатъците от дневна светлина.
	— Ти си детективът — констатира тя.
	— Режа змейски глави и спасявам девици — допълних аз.
	— Мати постоянно говори за теб.
	Кимнах.
	— Има ти доверие.
	Отново кимнах.
	— Тя е добро дете.
	— Много е упорита — рече баба.
	— Точно това я прави добра.
	— И майка й беше такава. Не позволяваше на никой да й противоречи. Имаше мнение по всички въпроси.
	— Хората казват същото и за мен — рекох. — Разкажи ми за дъщеря си.
	— Беше луда по момчетата и пиеше здраво — започна баба. — Но влезе в релси заради Мати. Бог да благослови това дете. То направи така, че Джули да се върне при мен за известно време.
	— Колко?
	— Няколко години.
	Баба стана и откачи от стената снимката на Джули от гимназиалните години. Подаде ми я внимателно, с две ръце. Няколко прашинки проблеснаха. В стаята се долавяше особената атмосфера на таван, пълен с молци и стари дрехи. В средата на протъркания килим се издигаше цяла купчина играчки и плюшени животни. Заех се да разглеждам фотографията на Джули. Жената чакаше пред мен, опипвайки механично татуираната си ръка с името на дъщеря й.
	— Знаеш ли за катастрофата?
	Кимнах.
	— Тогава Мати беше на четири — добави баба. — Тази катастрофа промени всичко. Някакво тъпо копеле ударило колата й, докато отивала на работа. След това дойдоха болкоуспокоителните и кокаинът. Оттук нататък поемаш ти.
	— Какво стана с онзи, който я блъсна?
	— Получихме десет бона след извънсъдебно споразумение. Беше някакъв смотан бизнесмен от Ривиър. Дори не се извини, предпочете да се скрие зад полата на адвокатката си. А Джули изгуби работата си.
	Жената млъкна и тикна мазен кичур коса зад ухото си. Изглеждаше занемарена и откровено мръсна. Размаза угарката в пепелника и веднага запали нова цигара.
	Вече знаех, че се казва Колийн.
	— Предполагам, че тези пари не бяха достатъчни за стабилизиране на финансовото ви състояние — подхвърлих аз.
	— Всичките изтекоха във вените й — въздъхна Колийн. — Не успях да я спра. После започне да краде. Продаде бижутата на майка ми, продаде и телевизора. Наложи се да я изгоня, но задържах Мати. Тя вече не се интересуваше от нея. От мен също, поне докато не се родиха близначките. Издържа чиста близо година, после отново се върна към лъжите и кражбите.
	— С какви хора се виждаше преди смъртта си?
	— С паразити, които не заслужават да бъдат наричани хора. А ти не давай напразни надежди на Мати. Всъщност колко ти плаща?
	— Дузина понички.
	— Много смешно — отбеляза тя и наистина се разсмя. — Тогава откъде ти е това нещо под окото?
	Пъхнах ръце в джобовете и не отговорих. Баба продължаваше да ме наблюдава някак отнесено. Може би димът и алкохолните изпарения й пречеха да види по-ясно разбития ми нос и насиненото око.
	— Виждала ли си я някога в компанията на човек на име Ред Кейхил? — попитах.
	Тя издуха нова порция дим и поклати глава.
	— А на Мърфи Луната?
	Ново поклащане. Ръката й се вдигна да разсее дима.
	— Тачи Кайли?
	Пак поклати глава. Май изобщо не ме слушаше.
	— Предполагам какво си мислиш за мен — каза накрая тя.
	Замълчах.
	— Имаш ли деца?
	— Не.
	— Най-гадно е да надживееш детето си. Всеки ден се питам защо господ не прибра мен вместо нея.
	Съгласих се.
	— Правя всичко възможно — добави тя. — Но Мати е силна. По-силна от мен.
	После внезапно се разрева, тананикайки с пиянски глас една много стара песен:
	— „Насън отново пристъпвам към леглото и усещам ръчичките й да се увиват около мен. Както го правеше някога…“ Знаеш ли я тази песен? — попита тя. — Едно време я пеех на Джули. Когато се роди, самата аз бях почти дете. Сантиментални глупости, нали?
	— За пръв път я чух в един филм с Бинг Кросби — отвърнах. — Хареса ми.
	Тя избърса сълзите с опакото на дланта си.
	— Искаш ли едно питие, мамка му?
	— Още е доста рано.
	— Не те питам колко е часът.
	Свих рамене. Тя влезе в миниатюрната кухничка и отвори един шкаф над печката. В ръцете й се появи бутилка бърбън „Олд Форестър“. Тя наля щедри порции в две бурканчета от сладко, украсени с ухилените физиономии на зайчето Бъни и птичето Туити. Подаде ми едното тържествено, сякаш беше от кристал.
	— Охо, класика — похвалих я аз.
	— За мен си е добро.
	— Познаваш ли Мики Грийн?
	— А ти как мислиш? Това е мръсникът, който уби моята Джули.
	— Виждала ли си го преди убийството?
	— Ами да. Все се мотаеше наоколо и се правеше на добро момче.
	— Мати вярва, че е невинен.
	— Децата имат нужда да вярват в нещо — отвърна тя и пресуши питието си на един дъх. — В Дядо Коледа, великденското зайче и всички останали. Но аз съм вече стара за такива неща. Единственото, за което те моля, е да не разбиваш сърцето на малката ми кукличка. Моля те! В живота се случват лоши неща. Човек просто трябва да ги преглътне и да продължи напред.
	Кимнах. В стаята настана тишина.
	— Не изглеждаш чак толкова зле — обади се по някое време тя.
	— Не си видяла другата ми страна.
	— Приличаш на човек, който се е посдърпал с кварталните бабаити.
	— От белята си вадя хляба — обясних аз.
	Глътнах наведнъж своята порция „Олд Форестър“. Бабата на Мати ме наблюдаваше усмихнато. Със замаяна и някак колеблива усмивка.
	После се облегна назад, протегна се и въздъхна дълбоко. Изпълненото с неудобство мълчание се завърна. Усетих как вътрешностите ми се затоплят от алкохола. Намигнах й и си тръгнах.
	Навън властваше силният и студен вятър. Вдигаше боклуците във въздуха и ги запращаше в близката тухлена стена. Придвижих се пеш до Кемп стрийт, но не открих колата си. Ако беше кон, щях да му подсвирна.
	Огледах улицата в двете посоки. Колата ми беше изчезнала.


>	18

	Видях двама от тях да се приближават по Дорчестър авеню и тръгнах в обратна посока — на североизток към „Монсиньор О’Калахан“ и метрото.
	Други двама ме пресрещнаха някъде по средата на пътя. Запазих бодрата усмивка на лицето си. Можех да ги провокирам, но исках да видя какво ще стане. Не се разлигавих, не се изплезих. Нито пък размахах големия си пищов. Просто крачех напред. Целеустремено.
	Кимнах любезно на възрастна азиатка, която сваляше покупки от колата си. Изчаках на тротоара, докато някакво латиноамериканче овладее дистанционното на камионче играчка, което подскачаше сред сняг и боклуци. После излязох на Лоугън стрийт, която беше част от тухления лабиринт на „Мери Елън Маккормък“, и поех обратно към „Дорчестър“. Не познавах никого от мъжете. Първите двама имаха вид на застаряващи рокери — единият брадат, другият с военно яке. Приличаха по-скоро на наркомани, отколкото на сериозни биячи.
	Спрях и се обърнах. Третият беше млад латиноамериканец, а мъжът с него беше бял, с оредяла коса и набола брада. Носеше яке менте „Марлборо“ — от онези, които получаваш за награда след почистване на квартала. Много стилно.
	Всички ме наблюдаваха. В един момент си кимнаха и тръгнаха към мен.
	Бих могъл да остана на позиция и да приема битката, като Рандолф Скот. Но една престрелка в близост до детска площадка не беше добра идея. Май щеше да е по-добре да пусна в действие мръснишкия си поглед. Благодарение на упоритите тренировки съм го овладял до съвършенство. Много съм добър! Вместо това продължих да крача напред и не след дълго свърнах по „Дивайн“.
	Квартетът ме последва. Може би бяха решили да ме атакуват с песен.
	Измъкнах револвера от колана си и го преместих в джоба на палтото. Ръката ми остана върху него. Започнах да си подсвирквам „Дани Бой“.
	След известно време реших, че звуча много добре. Въпреки че беше обед, улицата беше необичайно спокойна. Почернелите купчини заледен сняг бяха притихнали. Затрупаните със сняг коли покрай тротоара бяха придобили гротескни форми. На близката пощенска кутия имаше кратко хвалебствие за мъртъв приятел, изписано с червен флумастер. Стигнах „Дорчестър“ и отново поех на север. Не след дълго напуснах квартала и се насочих към редицата витрини, сред които грееше чисто нова закусвалня от веригата „Дънкин Донатс“. Наистина грееше, като крайбрежен фар.
	Минах покрай школа за автомонтьори, магазин за алкохол и туристическа агенция. Метростанция „Андрю“ се намираше на ъгъла между Дорчестър авеню и улицата със същото име. Влязох и похарчих два долара за билет.
	Квартетът ме последва. Двамата старци си размениха няколко думи, вероятно за мен. Едва ли бяха любезни.
	Пъхнах билета в процепа на автомата и се спуснах по стълбите. Младият латиноамериканец и плешивият с якето менте на „Марлборо“ ме последваха.
	Спрях се на перон Т, в компанията на двайсетина души, пътуващи към центъра. От доста време не бях пътувал по линия Т, въпреки че минаваше съвсем близо до апартамента ми във „Фенуей“. Предпочитах да се разходя пеша, особено в хубаво време. Аз съм професионалист и съм наясно, че проследяването на някой по линия Т е доста трудна работа.
	Моите хора се спряха на почетно разстояние и отново си размениха някакви реплики. Заприличаха ми на клюкарстващи ученички. По-възрастната двойка се присъедини към тях.
	Голям плакат рекламираше поредната изложба в Музея за изящни изкуства. „Изкуството в Америка“. До него стоеше Джордж Уошингтън на кон. Изправен и горд. Съмнявах се, че Уошингтън би потърсил убежище в метрото. По-скоро би се хвърлил веднага срещу врага.
	До ушите ми достигна грохотът на приближаващия се влак. Погледнах към моите хора. Очевидно не знаеха какво да правят. Чудех се защо Ред или Луната не ме почетоха с личното си присъствие.
	Отново спрях поглед на Уошингтън. Имаше дървени зъби и комплект внушителни бронзови ташаци. Но мускетите и сабите не са 45-и или 38-и калибър, още по-малко пък глокове. Четирима срещу един. Вероятна престрелка на пълен с хора перон.
	Качих се във влака. Моите хора не помръдваха. Вратите изсъскаха и се затвориха. Усмихнах се и помахах на квартета през мръсното стъкло. Те не отвърнаха на усмивката ми.
	На станция „Саут“ се прехвърлих на Червената линия, а след това слязох. Изкачих се в просторния терминал, откъдето тръгваха автобусите за летището и влаковете за Ню Йорк. Джиесемът ми беше останал в изчезналата кола. Насочих се към дълга редица телефонни автомати, изпитвайки облекчение, че все още ги има.
	Набрах номера на фитнес клуба на Хенри Чимоли и помолих да извикат Хоук.


>	19

	— Нещо си се объркал, драги — заяви Хоук. — Би трябвало ти да преследваш лошите, а не те теб.
	— Може би трябваше да им разясня правилата — рекох.
	— И да те гръмнат, докато го правиш — отбеляза Хоук.
	— Би означавало слаба форма.
	— За бандюгите формата изобщо не е задължителна. Понякога има правила, понякога няма. И това е всичко.
	Седяхме на една ъглова масичка в бара на хотел „Мариот“. Широките прозорци гледаха към малка марина, където бяха закотвени множество зазимени яхти. Отвъд нея се виждаше неспокойната и студена вода на Атлантическия океан, която подмяташе шамандурите. Хоук беше със слънчеви очила.
	— И без това не харесвах тая кола — промърмори той. — Какво стана със старото ти кабрио?
	— Сюзан каза, че вече не е практично.
	— Същото казва и за моя ягуар.
	Отпих глътка „Сам Адамс“. Хоук пиеше шампанско „Айрън Хорс“ и често допълваше чашата си.
	— Виждам те в един миникупър — рекох.
	— Никога няма да ме видиш в нещо мини, стари друже.
	Днес се беше облякъл като Джони Кеш — черни ботуши, черни панталони, черна риза с отворена яка и черно кожено палто. На кръста имаше широк колан със сребърна тока, в центъра, на която блестеше огромен тюркоаз. Когато влезе в бара, всички се обърнаха да го погледнат. Хоук умееше да се появява като истински професионалист.
	— Ще бъде доста забавно — промърмори той.
	— Тъй ли?
	— Отдавна не сме го правили.
	— Кое?
	— Да сритаме малко задници.
	Кимнах в знак на съгласие.
	— Тая зима нещо ми бягаш — добави той, докато отпиваше от шампанското си. — Добре че дойде да потренираме, та успях да зърна белия ти задник. В един момент си помислих, че си му отпуснал края и вече не виждаш смисъл в тренировките.
	— Не съм — рекох.
	— Какво друго могат да правят хора като нас?
	— Нищо.
	— Радвам се, че се върна — кимна той.
	Вдигнах тост с полупразната чаша и отпих глътка бира.
	Хоук се обърна към развълнувания океан.
	— Горкичкият Джери Броз — промърмори той. — Нещастникът така и не се научи кога трябва да се откаже.
	Направих знак на бармана за още една бира. Нямах нищо против Южен Бостън, но на крайбрежието се чувствах далеч по-добре. Освен това ми беше приятно да се видя с Хоук. Никога не бих си го признал, но на практика бях направо щастлив да го видя. Той също не би пожелал да му призная, че съм изпитал сериозни притеснения при появата на онзи квартет.
	— Ако Ред или Броз са изпратили цели четири мутри подир ирландския ти задник, това си е сериозен комплимент — подхвърли той.
	Кимнах, отпих глътка бира и довърших сандвича в чинията си.
	— Проява на уважение, а? — добави Хоук.
	— Обявих колата си за открадната, но ченгетата едва ли ще я открият — споделих аз. — Ще ми трябва някакъв превоз.
	— Така е, но аз не съм ти шофьор, стари друже. Имам да свърша куп глупости, да задоволя цяла опашка качествени мадами. Няма как да те разхождам из Южния район.
	— Ред и Луната демонстрираха отношението си. Все още не знам какви са интересите на Джери в тая работа.
	— Какво искаш от горилите му?
	— Да проведем един любезен и цивилизован разговор.
	— В това няма нищо лошо.
	— Джули Съливан е била в тяхната компания, преди да умре.
	— А ти ставаш безкрайно подозрителен, тъй като ги знаеш какви са лайнари.
	— Не чак безкрайно, но все пак…
	— Човече, ти създаваш неприятности на фамилията Броз още от времето, когато диското беше на мода — отбеляза Хоук.
	Свих рамене.
	— Може би трябва да си поговоря директно с Джери — рекох. — И да уредим нещата като приятели.
	— Това ще му хареса — ухили се Хоук. — Поговорете си за онзи случай, когато го простреля. Спомнете си за доброто старо време.
	— Чувал ли си нещо за стареца му?
	— Джо не е ли хвърлил топа? — подхвърли той и опразни бутилката „Айрън Хорс“ в чашата си. На устните му изплува доволна усмивка.
	— Ако е така, би трябвало да махнат снимката му от дъската за обяви пред пощата.
	— Кажи нещо за момиченцето, което те е наело — рече Хоук.
	— Мати.
	— Мати е видяла как Ред и Луната отвличат майка й, така ли?
	Потвърдих.
	— Но те са наркопласьори. Може би са искали да я пораздрусат. Откъде да знаем дали оня Мики Грийн не й е видял сметката след това?
	— Мати твърди, че не е такъв човек.
	— А ние откъде знаем дали има право?
	— Не знаем.
	— Но след като оня дебелак се опита да ти срита задника, вече не си толкова сигурен, така ли?
	— Така.
	— И се надяваш нещо да изскочи, като продължаваш да ги дразниш?
	— Аха.
	Очите на Хоук зад тъмните стъкла останаха безизразни. Той свали очилата и внимателно ги остави на масата.
	— Отбеляза ли, че не споменах нищо за окото ти?
	— Какво ми е на окото?
	— За последен път го видях такова след една загрявка с моя милост — обяви той.
	— И ти беше на същия хал.
	— Глупости — отсече Хоук.
	— Притежаваш това, което по-учените от нас наричат „селективна памет“.
	— Помня абсолютно селективно, че направо те размазах — ухили се Хоук.
	Отпих още една глътка „Сам Адамс“. Защо тези скръндзи в „Мариот“ не предлагаха и ядки към бирата? В стария „Риц“ даваха не само ядки, но и различни хапки. Всеки можеше да разчита на тях по време на промоциите. Ходех толкова често в тамошния бар, че някъде около пет следобед устата ми механично започваше да се пълни със слюнка.
	— Ела с мен да приберем Мати от училище, а след това ще се отбием при Броз.
	Хоук кимна.
	— Малката ти е задала куп важни въпроси, които чакат отговор — подхвърли той.
	— Нали не мислиш, че ще изглежда, сякаш съм бил принуден да доведа големия си лош интимен приятел?
	— Не — кратко отвърна Хоук и довърши шампанското си. После се изправи и започнала облича черното си палто. Слънчевите очила отново кацнаха на носа му. — Аз наистина те харесвам, бяло момче. Но никой не е казал, чете обичам.


>	20

	Хоук вдигна багажника на сребристия си ягуар, ухили се и дръпна някакво дебело вълнено одеяло — от онези, с които покриват мебелите. Под него лъснаха четири пушки. Два мозберга, един уинчестър и 12-калиброва „Браунинг“ с рязана цев.
	Намирахме се в слабо осветения подземен паркинг на „Мариот“, но въпреки това той не беше свалил слънчевите си очила.
	— Човек трябва да е подготвен, когато отива на гости на фамилията Броз — заяви Хоук.
	— Точно така.
	— Момчето на Джо трябва да получи урок по вежливост. Най-добре като му напълним задника с едрокалибрени сачми.
	— Точно според инструкциите на Емили Поуст.
	— Емили Поуст знае какво прави.
	— Така е — съгласих се аз.
	Той затръшна капака.
	Потеглихме към прогимназия „Хейвин“ в Южен Бостън. Паркирахме зад редицата училищни бусове, на опашката от родители. Чакахме двайсетина минути. Когато звънецът най-после удари и хлапетата щурмуваха вратите, аз изпитах дълбоко задоволство, че вече не съм един от тях. Предпочитах да се изправя срещу цяла банда горили, но никога повече да не влизам в час. Независимо от училището. Прилошаваше ми само от миризмата в коридорите. Хлапетата заобиколиха колата на Хоук и започнаха да надничат в купето.
	— Супер бавачки — обясни им Хоук.
	— Чичо Хоук — добавих аз.
	Той изръмжа.
	Излязох навън, за да чакам Мати.
	Погледнах към отсрещния тротоар, а след това обърнах внимание и на колите пред нас. Не видях нито Мърфи Луната, нито новите си познати от „Мери Елън Маккормък“. Хоук остана зад волана на ягуара, без да изключва двигателя. Долових пианото на Томи Фланаган, чиито звуци се лееха от стереото. Парчето май се казваше „Чероки“.
	Мати се появи. Беше облечена в униформа като всички останали. Бяла блуза, син пуловер и панталон в цвят каки. Спря се на вратата, облече синьото си яке и нахлупи на главата си розовата шапка на „Сокс“.
	Махнах й.
	Тя подхвърли няколко думи на млада азиатка с очила, после бавно заслиза по стълбите. Не изглеждаше възхитена да ме види.
	— Следващия път ще нося табела с името ти — рекох.
	— Няма нужда да ме взимаш — отвърна тя. — Мога да се прибера и пеша.
	— Предпочитам клиентите ми да не бъдат газени от коли — поклатих глава аз.
	— Онези просто се бъзикаха.
	— Не обичам, когато тормозят клиентите ми — мрачно добавих аз.
	— Къде ти е колата? — огледа се тя.
	— Откраднаха я.
	— Гадно — сбърчи нос тя.
	— И още как — намръщих се аз.
	— Лицето ти на нищо не прилича.
	Свих рамене.
	Стояхме в основата на стълбището. Децата се трупаха пред училищните бусове, миризмата на изгорял дизел съществено допринасяше за мръсния въздух наоколо. Ледът по тротоара беше черен. Поведох я към колата и я настаних на предната седалка до Хоук.
	— Хоук, това е Мати — представих я аз.
	— Здрасти, Мати — рече Хоук и посегна към скоростния лост.
	— И той ли е детектив? — пожела да узнае момичето.
	— Обикновен главорез — поясни Хоук. — Мозъкът е Спенсър.
	— Не го слушай, прави се на скромен — намесих се аз. — Освен всичко друго той ми е и нещо като моден консултант.
	Тя се обърна и започна да го оглежда.
	— Готино палто — подхвърли.
	Хоук погледна в огледалото за обратно виждане и кимна в знак на съгласие.
	— Къде ще ходим днес? — попита тя.
	— Ти вкъщи, а ние с Хоук имаме една среща.
	— Дрън-дрън.
	— Хубава дикция — похвали я Хоук.
	— Дрън-дрън — повтори Мати.
	— Днес имам работа с Хоук — приведох се над облегалката аз. — Утре сигурно ще е различно.
	— Не можеш без мен — поклати глава тя. — Никой няма да разговаря с теб. Снощи се свързах с още три познати на мама.
	— Защо не оставиш нещата в мои ръце? — ядосах се аз.
	— Казват, че не са виждали мама, преди да бъде убита, но миналия уикенд едната е видяла Ред на сватбата на братовчед си. Мръсникът ходи по купони и се друса, докато Мики Грийн го държат в клетка.
	— В качеството си на твой консултант категорично настоявам да спреш да обикаляш из квартала и да дрънкаш, пред когото ти попадне!
	Мати не отговори.
	— Ние с Хоук имаме един приятел, който ще ни представи — добавих аз.
	Видях усмивката на партньора си в огледалото.
	— А после какво?
	— После ще си поговорим с Ред Кейхил.
	— Както си поговори снощи с Луната?
	— Това е начинът, по който се разговаря с типове като Луната.
	— Като им чупиш главите, така ли?
	— Ударих го в брадичката — поясних аз. — Ъперкът.
	Хоук одобрително кимна.
	— Никой не иска да говори за тези типове — каза Мати. — Мълчат като риби, защото са страхливци. От шубе са я оставили да умре на онзи строеж.
	Кимнах.
	Хоук направи завой и излезе на Дорчестър авеню.
	От стереото прозвуча гласът на Бари Харис. А може би беше Бъд Пауъл. Важно беше пианото, което си играеше с останалите инструменти като котка с мишка. Колата на Хоук миришеше на хубава кожа и скъп парфюм.
	— Някой да ти е казвал, че колата ти мирише като френска проститутка? — подхвърлих.
	— Ти пък какво знаеш за френските проститутки — засече ме той.
	— Веднъж ми се случи да помириша една.
	Мати мълчеше и очевидно не обръщаше внимание на духовития ни репертоар. Беше обърнала глава към страничното стъкло и безмълвно наблюдаваше старите жилищни сгради с магазини отдолу. Изобщо не ни слушаше, което беше добре. Проговори след доста продължителна пауза.
	— Някой е видял нещо…
	Каза го по-скоро на себе си, отколкото на нас.
	— Някой знае какво се е случило. Но и той е страхливец като всички останали.
	Хоук въртеше волана с професионална лекота. Лицето му почти се сливаше с кожената тапицерия на ягуара. Мати мълчаливо гледаше навън. Купчините мръсен сняг, очуканите пътни знаци. БАВНО! СТОП! ПАРКИРАНЕТО ЗАБРАНЕНО!
	— И теб ли те бива в побоищата? — попита го по някое време тя.
	— О, да, госпожице — отвърна Хоук. — Много ме бива.


>	21

	Джери Броз беше отворил спортен клуб в самия край на жилищния комплекс „Олд Колъни“. На практика не беше останало много от квартала, тъй като металното гюле беше отнесло над половината от старите тухлени сгради. Това, което беше оцеляло, се рушеше. Спомням си как едно време хлапетата пълнеха контейнерите за смет с вода от пожарните кранове, за да се разхлаждат през лятото. Районът беше свърталище на скитници и крадци, на работещи майки и татковци, на професионални боксьори и бандити. Преобладаваха ирландците, плюс малко ядро италианци, което беше успяло да се задържи и разшири.
	— Помниш ли оня тип, който направи опит да промуши един брат с дръжката на американското знаме?
	— Да, в автобуса.
	— Сега виждам братя навсякъде.
	— Нещата се променят — рекох.
	— И Джо Броз беше стрелял по теб онзи ден.
	Кимнах.
	— За какво?
	— Заради сина си.
	Хоук се ухили.
	Пиехме кафе и наблюдавахме паркинга пред заведението. Старото двуетажно промишлено хале бе с нови прозорци от армирано стъкло и бе щедро намацано с жълта боя. Тесният му край опираше в Дорчестър стрийт и „Олд Колъни“. На голямата табела отпред пишеше „Играчите“.
	Барът беше доста оживен този вторник. Естествено, бях на мнение, че нямам работа тук, в най-южната част на Южен Бостън. Този район нямаше да се цивилизова и след десет години.
	— К’во ще кажеш да бием един шут на вратата, да стиснем Джери за врата и да изревем в лицето му: „Горе ръцете, мръснико“?
	— А ти какво ще кажеш да влезем кротко, да помолим за среща с господин Броз и да се опитаме мирно да уредим нещата?
	— Ти си мозъкът, както вече споменах пред момичето — примирено отвърна Хоук.
	— Бог да ни е на помощ.
	— Защо все пак да не му изрева едно „предай се, мръснико“?
	— Само ако това ще те направи щастлив.
	Тръгнахме да пресичаме „Олд Колъни“, справяйки се с трафика. Хоук бе скрил пушката под коженото си палто.
	Долният етаж на заведението беше зает от дървени сепарета. В средата се виждаше дълъг бар от полирано дърво. По стените бяха окачени спортни фланелки в рамки, предимно на „Сокс“, „Патс“, „Селтикс“ и „Бруинс“. Сред тях личаха снимки с автографи на спортни величия и бостънски актьори. От двете страни имаше десетина телевизора с плоски екрани, които бяха включени на различни спортни канали. Табелата на масата на управителя съобщаваше, че днес с вечерта на ЛУДА МАРГАРИТА.
	Стълбището за горния етаж се намираше зад бара. Двамата взехме стъпалата по няколко наведнъж и спряхме пред незаключена метална врата.
	Зад нея имаше дълъг коридор, който завършваше с още една врата.
	Влязох пръв. Хоук ме прикриваше с помпата мозберг.
	Около дългата маса седяха пет компютъристчета, втренчили очи в лаптопите пред себе си. Почувствах се засрамен. Едно време на такова място със сигурност щяхме да заварим петима корави мъжаги с базуки.
	Гледаха ни с присвити очи, като миньори след дълга смяна под земята. В края на масата се виждаше голяма купчина пари. Изчаках единият от тях да приключи с броенето и попитах:
	— Това ли е школата по бизнес мениджмънт „Броз“?
	Хоук бавно свали пушката. Беше не по-малко разочарован от мен.
	Вместо главорези се бяхме натъкнали на клас по математика.
	Никой не отвори уста. Двама затвориха лаптопите си и се спогледаха. Единият — двайсетгодишен хлапак със зализана коса и новичък костюм, започна да прехвърля парите в някакъв сак. Другият стана и тръгна към вратата.
	— Сядай си на стола! — заповяда Хоук.
	Гласът му беше тих, но авторитетен и хлапакът се подчини.
	— Заповедта важи за всички от детската градина на Джери — уточни Хоук.
	— Къде е той? — попитах аз.
	Дебел младеж с размер на тениската XXXL извъртя очи към вратата в дъното. Аз тръгнах към нея, а Хоук остана да покрива заседателната маса с мозберга си. Чух го небрежно да подхвърля:
	— Е, какви са залозите за „Филаделфия“?
	Заварих Джери Броз да храни рибките си в задната стая.
	— Не знаеш ли, че бандитите с аквариуми отдавна са демоде? — подхвърлих аз. — Едно време това беше метафора за онези, които дърпат конците. Демонстрация на власт над горкичките риби.
	Той мълчеше и ме гледаше. В ръката си държеше малко зелено кепче и пакет рибешка храна. Главата му леко отскочи назад, сякаш имаше халюцинации.
	— Спенсър?
	Беше доста остарял през последните десет години. Изглеждаше як, но подпухнал — като човек, който редовно вдига тежести, но едновременно с това здраво хапва и пийва. Черната му коса беше боядисана, а спреят за изкуствен загар придаваше на лицето му някакво оранжево сияние. Носеше една от онези дълги ризи, които мъжете на средна възраст използват, за да скрият наедрелите си задници. Червена. С нея Джери не прикриваше нищо.
	— Надявах се да открия онези типове, които ми изпрати — добавих аз.
	— А?
	— Добре казано — кимнах аз.
	— Какво искаш, по дяволите?
	— Още по-добре.
	— Исусе! — изпелтечи Джери. — Искаш ли да извикам полиция?
	— За какво?
	— За нахлуване и нарушаване на личното ми пространство. Аз съм уважаван бизнесмен.
	— Уважението не беше ли изписано върху герба на фамилията Броз?
	— Майната ти, Спенсър!
	— Искам да си поговоря с две от твоите момчета.
	Той сложи ръце на кръста и се зае да ме оглежда. Обувките му бяха от крокодилска кожа, с остри върхове. Когато го видях за пръв път, баща му го беше вкарал в „Джорджтаун“ с надеждата да му повдигне класата. И той го направи, но единствено в областта на рекета и търговията с кокаин.
	— Мърфи Луната и Ред Кейхил — добавих.
	— За какво са ти?
	— Искам да седнем и да се разберем. Надявам се, че ти ще ми помогнеш.
	Джери се ухили и посегна към пакета с цигари пред себе си. Запали една и започна да ме изучава. Усмивката му се разшири. Очевидно беше забелязал насиненото ми око.
	— Приличаш на панда.
	— А ти на Умпа-Лумпа.
	Усмивката му се стопи. Почеса се по бузата с ръката, с която държеше цигарата. Отново се усмихна и изпусна облаче дим.
	— Те не работят за мен.
	— Стига, Джери. Защо лъжеш старите си приятели?
	— Да не си откачил? — внезапно се озъби той. — Изобщо не си ми липсвал!
	— Предполагам, че това е причината да си остана с разни неудачници.
	Броз сви рамене и отиде да седне зад голямото бюро със стъклен плот. Аз придърпах един стол и се присъединих към него. Дори качих небрежно крака на стъклото. Той очевидно не одобри приятелското ми поведение.
	— Онзи Хоук оттатък с теб ли е?
	— Аха.
	— Исусе Христе — поклати шава той. — Не мога да повярвам, че още не са ви видели сметката.
	— Забележката ти ме обижда, Джери. Помисли си откога сме приятели. Цял живот…
	Той кимна, сякаш наистина се замисли по въпроса. После сложи ръце на тила и се облегна назад в коженото кресло.
	Гледахме се в продължение на няколко дълги секунди.
	Той продължаваше да кима.
	— Не се напъвай толкова — рекох. — Ще вземе да ти избие някоя гарнитура.
	— Опитвам се да разбера защо си се домъкнал при мен.
	— Искам само Ред и Луната. Нищо повече.
	— Да си поговорите.
	— Да.
	— Или какво?
	— Или ще осведомя бостънската полиция за малкия ти бизнес с незаконни залагания.
	— Какво чакаш? — небрежно отвърна той. — Онези загубеняци могат да въртят бизнеса и от мазето на майка си.
	— Може би не — свих рамене аз.
	— Мога да ги попитам — предложи Джери. — Но те не работят за мен.
	— Разбира се, че не работят за теб.
	— Още ли си в оная дупка на „Бъркли“ и „Бойлстън“?
	— Отвън пише „луксозни офиси“.
	— Ние с теб имаме различни представи за света.
	— И слава богу.
	— Нека ти дам един съвет, Спенсър.
	— Затаявам дъх.
	— Не стискай за топките човек, от когото искаш услуга.
	— Това не е услуга, а настоятелно искане, подкрепено със сила — уточних аз.
	Изобщо не чух Хоук, но го усетих зад гърба си. Джери отклони поглед от лицето ми и се зазяпа по-нагоре.
	— Аз съм силата — представи се Хоук.
	— Не ме карайте да се смея, скапаняци — изръмжа Джери. — Едно време баща ми с право не можеше да ви търпи. Добре, ще звънна, където трябва.
	Станах от стола. Пушката на Хоук сочеше надолу. Минахме обратно покрай загубеняците с лаптопите и купчините пари. Погледнах часовника си и обявих, че вечерният час наближава.
	— Всички хлапета у дома — добавих.
	Напуснахме „Играчите“, прекосихме „Олд Колъни“ и се озовахме в ягуара на Хоук. Кафетата ни все още не бяха изстинали.
	— Играе доброто момче, а? — подхвърли Хоук.
	— Аха.
	— Вярваш ли му?
	— Не.
	— Мислиш ли, че онези ще приемат поканата ти?
	— Ще настоявам да бъде на неутрален терен.
	— Можем да потърсим помощта на Вини.
	Поклатих глава. Хоук запали двигателя. Стереото предложи едно парче на Брубек. „Дай ми пет“.
	— Вини няма да предприеме нищо, което е насочено срещу тази фамилия — поясних аз. — Джо Броз го е отгледал като собствен син.
	— Ясно.
	— Няма да тръгне срещу момчето на Джо.
	— Значи край на „Голямата бяла надежда“.
	— Всеки си има мечти.
	Хоук потегли на север и не след дълго ме свали на Марлборо стрийт.
	Хвърлих на плота безполезните ключове от собствената си кола и си сипах щедра порция „Уайлд Търки“ върху много лед. Уличните лампи излъчваха приятна жълтеникава светлина. Отпих една глътка и се заех да изследвам сенките.
	После реших да си легна.
	Почивката беше задължителна.


>	22

	На другата сутрин взех кола под наем, закарах Мати на училище и тръгнах обратно към офиса. Купих си голяма чаша кафе и две големи пълнозърнести кифли, едната, от които захапах още докато правех списък на свидетелите в жълтия си бележник. В един момент спрях да пиша, облегнах се назад в стола и заковах поглед в тавана. След това погледнах рамкираните литографии на Ван Меер, които ми бяха подарък от Сюзан, обърнах се към прозореца и зареях поглед към новата бизнес сграда на Бъркли стрийт. Явно днес беше ден на зяпането.
	Продължих с още кафе и втората кифла, която бързо свърши.
	Оградих с кръгче името Тачи Кайл и започнах да прелиствам телефонния указател. Миг по-късно в офиса ми нахлу, без да чука, мъж с голямо шкембе, облечен в марков костюм.
	Изправи се пред бюрото ми и аз отместих указателя. Поканих го да седне и той го стори с такова самочувствие, сякаш лично плащаше наема.
	— Ти ли си Спенсър? — попита той и се приведе напред с лека усмивка.
	— Екзистенциален въпрос ли е това?
	Усмивката му се стопи.
	— Не. Най-обикновен шибан въпрос.
	— О, от тези ли? — изгледах го разочаровано аз.
	Той се наведе напред и измъкна значка от вътрешния джоб на марковото си сако. Тъмносиньо, с отлична кройка. Под него носеше ослепително бяла риза с ръкавели. Вратовръзката му беше яркожълта, също като кърпичката, която се показваше от джобчето. От значката ставаше ясно, че е специален агент от Федералното бюро за разследване.
	— Хей, май съм чувал за вас, момчета — подсвирнах.
	— Браво на теб.
	— Гледам много телевизия — поясних аз.
	Той разтърка брадичката си като тъпаците, които се чудят какво да кажат. После изведнъж му светна.
	— Ъпстийн твърди, че си умен.
	— Ъпстийн е истински познавач на човешкия характер.
	— Преназначиха го в Маями.
	— Браво. Извадил е късмет.
	— Той ми каза да се отбия.
	Кимнах и му предложих пълнозърнеста кифла с обяснението, че стабилизира нервната система. Той отказа. Имаше типичното червендалесто лице на ирландец с масивна челюст. Ръцете му бяха къси и дебели, с квадратни нокти, носещи следи от пиличката на маникюристка. Гъстата му и леко прошарена кестенява коса беше оформена като шлем и леко блестеше.
	— Том Конър — представи се той. Каза го така, сякаш очакваше да подскоча от вълнение.
	Отпих глътка кафе.
	— Снощи си се отбил при Джери Броз.
	Кимнах и установих, че кафето ми се нуждае от още малко захар. Бръкнах в дясното чекмедже, където редом с магнума .357 държах и няколко пакетчета захар.
	— Идвам при теб по препоръка на Ъпстийн. Много свестен човек.
	— Такъв е — кимнах аз.
	— Провеждаме една операция в Южен Бостън — добави Конър. — Бръмченето ти около господин Броз може да провали две години усилен труд.
	— Това би било срамно.
	— Можеш да се обзаложиш, че е точно така.
	— Няма ли да ме питаш какво съм намислил?
	Ченето му увисна от широката усмивка.
	— Няма, защото не виждам смисъл.
	— Искаш ли да разгледаш литографиите на Ван Меер?
	— Имам една молба, съвсем проста.
	— Да си налягам парцалите?
	— Бързо схващаш, Спенс — похвали ме той.
	Пропуснах го покрай ушите си и промърморих:
	— Едно време бях добър ученик.
	Малката му квадратна длан се протегна през бюрото. Предлагаше ми ръкостискане. Аз обаче се направих, че не го виждам. Той се намръщи и прибра ръката си.
	— Можем да ти стъжним живота, Спенсър.
	Кимнах. Беше прав.
	Завъртях се заедно със стола и погледнах към „Бъркли“.
	— Преди време в офиса отсреща имаше една жена със страхотна фигура — рекох. — Всеки ден я зяпах, особено през пролетта и лятото. Почти спирах да работя.
	— Е, и?
	— Събориха сградата. Тази, която построиха, до известна степен прилича на нея. Но в насрещния офис вече се е настанил някакъв плешив тип, който почиства зъби.
	Той се изправи. Опипа вратовръзката и закопча сакото. Успях да забележа служебния револвер под мишницата му.
	— Благодаря, че се отби — рекох.
	— Ще те държа под око, Спенсър.
	— _Отношението ви е взето под внимание_ — отвърнах. — Някой някога го беше казал на Омар Шариф. Май беше Алек Гинес. А може би Род Стайтър?
	Конър спря на вратата и се обърна.
	— Не можеш вечно да се правиш на отворко, Спенсър.
	Той излезе, без да затвори след себе си.
	Отпих още глътка кафе, придърпах указателя и продължих да търся номера на Тачи Кайли. Упоритост и постоянство. Две от най-важните качества на отворковците.


>	23

	Тачи Кайли паркираше коли пред хотел „Четири сезона“ на Бойлстън стрийт. Представих му се и изчаках двайсетина минути, за да се освободи. За целта използвах пейката пред хотела, от която се разкриваше отлична гледка към градската градина. Палтото ми беше дебело и топло, а на краката си благоразумно бях навлякъл още сутринта два чифта чорапи. Освен това си бях сложил хубавите кашмирени ръкавици, които Сюзан ми беше купила от „Наймън Маркъс“.
	Днес в градината гъмжеше от кучета. Прогнозата ми беше за доста пожълтял сняг.
	Тачи се появи и седна до мен. Дъвчеше хамбургер от „Макдоналдс“, свободната му ръка лениво ровеше в хартиеното пликче с пържени картофи. Беше симпатичен, около трийсетгодишен, с прилепнала към черепа вълниста коса. Това може би се дължеше на някакъв гел, крем или някакъв друг козметичен продукт. Реших да не пипам косата му, приемайки, че просто е мазна.
	— Наистина ли те е наело детето на Джули? — попита ме той.
	— Наистина.
	— Тя на колко стана?
	— На четиринайсет.
	— Уау. Още няколко години и Джули можеше да стане баба.
	— Да пази бог.
	— Бяхме заедно в гимназията, преди да напусна — поясни Тачи. — В английската паралелка.
	— Явно сте научили много.
	Показах му снимката, на която беше с Джули Съливан. Той поклати глава и продължи да ръфа хамбургера. В един момент за малко да се задави. Посочи с пръст фотографията и започна да кима.
	— Беше готина мацка, страхотни цици. Но не бяхме гаджета, а нещо като секс дружки.
	— Колко благородно от нейна страна — рекох.
	— Секс дружките са най-готини, да знаеш — ухили се той.
	— Приятел в нужда се познава, а?
	Той кимна разбиращо и лапна още няколко картофчета. По всичко личеше, че Тачи Кайли е от онези хора, които дори и на трийсет предпочитат да си останат тийнейджъри. Обличат се като такива, подстригват се като такива и се правят на млади докрай. В смисъл, докогато вече стане невъзможно. Повечето от тях изобщо не усещат кога са минали границата. Сега човекът до мен носеше обикновен работен гащеризон, но довечера щеше да бъде рок звезда.
	— Още ли бяхте дружки, когато я убиха? — попитах.
	— Нямам нищо общо с тая гадост, човече.
	— Не съм казал, че имаш. Просто се опитвам да изясня кръга, в който се е движела. Какъв живот е водела. И в крайна сметка да открия хора, които може би знаят нещо за смъртта й.
	— Мики Грийн я уби — отсече той.
	— Мики Грийн е осъден за убийството й — поправих го аз. — Но дъщерята на Джули твърди, че е невинен.
	— Мики е пълен шибаняк!
	— Може, но това не означава, че той е убиецът.
	Тачи Кайли довърши бъргъра си, смачка на топка мазната хартия и се прицели в кошче за смет със златен обков. Не го улучи, разбира се. Това го принуди да стане и да почисти следите от неуспешния си опит. След това се върна на мястото си. Съвестен младеж.
	— И така, кой друг се навърташе около Джули, освен Мики Грийн? — попитах.
	— Да пукна, ако знам.
	— Помисли си, Тачи — настоях аз. — Хубавичко си помисли.
	— От време на време се виждахме.
	— Като добри секс дружки, нали?
	От входа излезе чернокож мъж на средна възраст, облечен в златисточервена униформа. Той подвикна на Тачи и почука часовника си. Моят човек вдигна ръка в знак, че е разбрал. Чернокожият гневно поклати глава и се върна на мястото си, където отвори вратата на жената със сребриста коса, току-що слязла от сребрист лексус.
	— Тогава се появи и онова маце.
	— Как му беше името на мацето?
	— Не помня, мамка му. Беше преди четири години.
	— Толкова — кимнах.
	— Забравил съм. По онова време самият аз бях доста объркан.
	— Но мацето беше приятелка на Джули, нали?
	— Аха. И тя беше съученичка от гимназията. Вечно залепена за Джули. Зърнеш ли едната, значи и другата е наблизо. Като скачени съдове.
	— А да си я виждал в компанията на някакъв кльощав тип?
	— Не знам — въздъхна Тачи. — Не си спомням за такъв.
	— Няма значение — рекох. — Мацето не се ли казваше Териса?
	— Точно така — кимна той. — Териса Донован. И тя имаше страхотни цици. Сигурно още се навърта някъде наблизо. Бас държа, че бяхме заедно в лайната и познавахме едни и същи хора.
	— Какъв ти е проблемът, Тачи?
	— Инструментът, човече. Престана да работи.
	— Сериозен проблем.
	— Женен ли си?
	— Нещо такова — измъкнах се аз.
	— Какво означава това?
	— Означава, че съм тотално обвързан, но без да съм сложил подпис на хартия.
	— А бил ли си женен?
	— Не.
	— В такъв случай не си по-различен от мен — изгледа ме той. — Защо да купуваш кравата, след като получаваш млякото безплатно?
	— „Душата и тялото нямат граници — отвърнах с цитат аз — за влюбените, вплетени в едно.“
	— Бон Джоуви, а?
	— Не, Одън.
	— От старата школа?
	— Аха.
	Тачи извади гребенче и започна да сресва черната си коса. Май наистина беше намазана с гаден старомоден гел. Запитах се дали в джоба му няма и някой сгъваем нож. Той стана и ми стисна ръката.
	— Спомняш ли си още нещо? — подхвърлих.
	Обичайната финална фраза при разпит. _Един последен въпрос, госпожо._ С течение на времето го бях изпипал до съвършенство.
	— Не ме попита за дъртака — отвърна Тачи.
	— Е, питам те. Какъв дъртак?
	— Малко по-стар от теб. Много пъти съм го виждал с Джули, преди Мики Грийн да й види сметката. Мислех, че отдавна си го проверил.
	— Име?
	— Не го знам. Личеше, че е важна птица. Или че поне е бил. За пръв път го срещнах в кръчмата. Здравата ме разтресе.
	— Подушвам повторяеми реакции — рекох.
	— Една вечер седнах при Джули. Ей така, да се видим. Попитах я за децата, за майка й, как я кара в „Маккормък“, ей такива неща… Предполагам, че сме говорили доста интимно, защото дъртакът за малко не ми откъсна главата. Само защото говоря с нея, представяш ли си?
	— Какво ти каза?
	— Нищо — въздъхна Тачи. — Само посегна и свали ръката ми от рамото на Джули. Имаше хватка на горила. Много як дъртак, освен това луд. Добре че се появиха още двама старци, които го дръпнаха и се опитаха да го успокоят.
	— Ти какво направи?
	— Нищо — сви рамене Тачи. — Беше откачил. Нали ги знаеш старците, когато докопат малко агнешко. Тотално превъртат. Хората наскачаха. Съветът им беше да изчезвам, преди да ми е видял сметката. Какви хора ли? Обикновени пияници, постоянно присъствие. Аз не бях като тях. Ходех там да се видя с познати, да пийна нещо, да попуша. Правех си кефа.
	— Чувам, че си от онези, които си търсят белята — рекох.
	— Какво да ти кажа? — усмихна се той. — Това си е дарба.
	Очевидно беше доволен от себе си.
	— Познаваш ли някой, който може да разпознае въпросния дъртак?
	— Не — поклати глава Тачи. — Нали ти казах, че хич ме няма с паметта. В смисъл че може да си бил и ти…
	— Не бях аз.
	— Не знам, мамка му — въздъхна той. — Беше едър и корав старец.
	— Какво друго си спомняш за него?
	— Як и зъл.
	— Ще го разпознаеш ли на снимка?
	— Бях доста надрусан — поклати глава той.
	Явно се налагаше да поразпитам наоколо.
	— Джули беше голяма сладурана — добави той и се усмихна. Очевидно си спомняше нещо приятно. Вятърът подхвана замръзналите бучки сняг и ги разхвърля по извитите пътечки. Усмивката му беше някак замръзнала. — Наистина голяма сладурана — повтори. — Юркаше здраво, но си обичаше децата.
	Подадох му визитката си в комплект с двайсетачка.
	— Искам да поразпиташ за този старец — рекох.
	Тачи Кайли ми благодари и хукна да паркира някакъв кадилак. Новичката лимузина описа полукръг около мен, а той ми махна зад волана. Отдалече личеше, че се чувства удобно.


>	24

	Кантората на адвокат Питър Контини се намираше на Уошингтън стрийт, недалеч от „Нийленд“. Някога и аз държах офис там — още когато мястото беше известно като „Бойната зона“. Все още пазя добри спомени от кръчми като „Мечата бърлога“, клуб „Два след полунощ“ и „Гол съм“. Последната от тях имаше страхотна реклама — неоново око, което намигаше над дамски чатал. Танцьорките също си ги биваше, най-вече Принцеса Шайен и Фани Фокс Аржентинския динамит. Да не говорим за десетките други заведения наоколо, които предлагаха пийпшоу, бурлески и порнофилми.
	Всичко това обаче свърши с настъпването на новата ера — тази на застрояването и домашното видео. Мъжете захвърлиха шлиферите и тъмните очила, защото вече гледаха голи жени на компютрите си. Днес по-голямата част от някогашната „бойна зона“ беше заета от магазини за електроника и виетнамски ресторанти.
	Следобед заваля студен дъжд, който ме принуди да вдигна яката на палтото си. Неоновите реклами се размиха, особено азиатските букви и символи.
	Когато най-сетне почуках на вратата на Контини, шапката на „Сокс“ беше подгизнала от вода.
	В момента, в който ми отвори, усетих, че е леко на градус.
	— Искам да си поговорим за Мики Грийн — жизнерадостно му съобщих аз.
	А той ме погледна така, сякаш бях дух от далечното минало. Физиономията му не се промени дори след окуражителната ми усмивка. Просто ми обърна гръб и влезе обратно в малкия, претъпкан с папки кабинет.
	Седна зад бюрото и отпи глътка от голямата чаша за кафе пред себе си. Контини беше дребен и съсухрен, с много бяла и много лоша кожа. Костюмът му изглеждаше така, сякаш го беше купил от склад на едро. Бях сигурен, че и преди десет години е изглеждал точно толкова грозен, колкото и днес.
	Лицето му носеше следи от шарка и имаше спешна нужда от бръснач.
	— Как е кафето? — попитах.
	— Не пия кафе — отвърна Контини.
	Усмихнах се.
	— Мики Грийн ли каза одеве? — изгледа ме той. — Съжалявам, но той ме уволни. Някой друг се занимава с жалбите му.
	— Нямам обяснение — поклатих глава аз. — Да уволни орел на правосъдието като теб!
	— Какви ги дрънкаш?
	— Нямаш ли някой стол?
	Той махна към един, който почти не се виждаше под лавината документи и стари сметки. Преместих купчината на пода, внимавайки да не объркам странната му система за архивиране.
	— Познавам ли те? — втренчи се в лицето ми той.
	Съобщих му името и професията си. Той педантично си ги записа.
	— Спенсър — повторих аз. — Като великия английски поет.
	Контини задраска това, което беше написал, и кимна така, сякаш беше запален фен на английската средновековна поезия.
	— Мики Грийн разправя, че си скапан адвокат — рекох.
	— Семейството му все още ми дължи пари — контрира той.
	— Той твърди, че си пропуснал няколко разпита.
	— Не си спомням подобно нещо.
	— Казва, че не си поискал мнението на експерти криминолози.
	— Наемането на собствени експерти струва пари.
	— Пропуснал си да призовеш свидетели, които биха му осигурили алиби.
	— Не ми е посочил такива.
	— Тифани Ройс — казах аз и преметнах крак върху крак. Палтото ми все още беше мокро от дъжда.
	— Коя е тая?
	— Свидетелка с алиби, по професия маникюристка — отвърнах. — В онази нощ Мики е спал при нея. Много хубаво тяло, с татуирана пеперуда отзад.
	— Мики непрекъснато ме лъжеше. Нямах представа кое е истина и кое не.
	— Известно ли ти е, че преди да умре, Джули Съливан е имала приятел?
	Левият клепач на Контини започна да потрепва. С удоволствие бих го обрал на покер. Приведох се напред и опрях лакти в коленете си.
	— Часове преди смъртта си тя е била в компанията на двама известни в квартала гангстери.
	— Кой го казва? — наежи се Контини. Юридическият му ум най-сетне се беше пробудил. Готов да се защищава.
	— Дъщерята на Джули Съливан — отвърнах. — Тя ме нае да открия убийците на майка й.
	— Работиш за дете? — презрително ме изгледа Контини. — Боже мой!
	После качи чифт неочаквано големи и отдавна нелъскани обувки на прозоречния перваз и се разсмя.
	— С какво ти плаща? С детски бисквити?
	— Не, с шоколадови понички.
	— Водил ли си някога криминално разследване?
	— Едно-две.
	— Предлагам ти да разгледаш документите по делото на Мики — рече адвокатът. — Да видим дали ще успееш да направиш пилешка салата от пилешки курешки.
	— Хората казват, че съм отличен готвач — отвърнах.
	Той стана и започна да рови. На високата кантонерка стърчеше бутилка „Скоуп“. На стената зад бюрото имаше рамкирана литография на Пол Ривиър. Дипломата от Юридическия факултет на Съфолк беше пожълтяла и набъбнала под остъклената си рамка.
	Гледах дъжда, който плющеше по Уошингтън стрийт. Липсваха ми проститутките и сводниците. Те поне бяха честни.
	Контини се изправи и ми подаде една папка.
	— Може ли един въпрос?
	Той кимна.
	— Какво има в чашата на бюрото ти?
	— Уиски „Файтинг Кок“ и спрайт.
	— Мили боже!
	Той сви рамене, а аз се изправих.
	— Ще си направя фотокопия.
	— Задръж я — рече Контини и отпи яка глътка от буламача си. — Отдавна съм пуснал водата върху това лайно.
	— Мисля, че си направил всичко, което е по силите ти.
	— Ще ти дам един безплатен съвет, Спенсър — смени тона той и потърка брадичката си. Май вече бяхме станали приятели. — Виждам, че не си лош човек.
	— Айде бе!
	— Губиш си времето.
	— И други са на това мнение.
	— Мислиш, че той е невинен, нали?
	— Мисля, че дъщерята на Джули Съливан търси отговори на много въпроси — отвърнах. — Освен това мисля, че Мики Грийн не е получил честен процес.
	— Какво ще си помислиш за мен, ако кажа, че не всеки има право на такъв?
	— Доста неприятни неща.


>	25

	Изпуснах обяда и усетих, че това е сигнал за скорошен апокалипсис. По тази причина поканих Мати на ранна вечеря в Кеймбридж, а Сюзан се присъедини към нас.
	Хапнахме в малко ресторантче на площад „Флет Патис“. Пържените картофки бяха превъзходни, а бъргърите, разбира се, сочни. За жалост не сервираха бира.
	— Не бива да пиеш бира на всяко хранене — каза Сюзан.
	— Дори с бъргър и пържени картофи? — вдигнах вежди аз. — Това би трябвало да е прието със специален закон!
	Зад панорамния прозорец групичка студенти бавно напредваха към пресечката с Братъл стрийт. Облечени с преднамерено парцаливи дрехи и ярки скиорски шапки, младежите протестираха за нещо. Предпочитах да не ги гледам. Трудно ми беше да си представя, че студентите в Харвард могат да бъдат репресирани.
	Мати гледаше с интерес. Студентите започнаха да скандират нещо, а тя сръчно уви недоядения си бъргър в салфетка.
	— Не ти ли хареса? — попита Сюзан.
	— Не съм гладна — сви рамене момичето. — Ще го занеса у дома на сестрите ми.
	— По-добре си го изяж, а на тръгване ще вземем два бъргъра за вкъщи — обадих се аз.
	Мати погледна Сюзан, която кимна. Мати отново сви рамене. Стегната на опашка, червеникавата й коса стърчеше през дупката на бейзболната шапка.
	— Значи имаш сестри близначки, така ли? — подхвърли Сюзан.
	Мати кимна и отхапа от бъргъра.
	— Как се казват?
	Мати й съобщи. Сюзан разрови салатата си.
	— Живеете с баба си, а?
	Мати отхапа за втори път и кимна с пълна уста. Усетих ръката на Сюзан върху коляното си. Разбрах посланието и не казах нищо. Вместо това си натъпках устата с щедра порция картофки. Бъргърът беше първокласен, от онези, които наричат „Синьо барбекю“. Със синьо сирене, бекон и барбекю сос. Сюзан си беше поръчала азиатска салата с праз, печени бадеми и макарони.
	— Какво правиш в свободното си време? — попита тя.
	— Ами не знам. Гледам телевизия.
	— С какво би се занимавала, ако имаше един цял свободен ден?
	— Че кой има такива дни? — вдигна вежди Мати.
	— Няма ли да си вземеш една малка ваканция? Да избягаш от всекидневието?
	— Не мога.
	— А ако можеше? — уточни Сюзан.
	Изви глас с усмивка, захапала дълъг китайски макарон. Приличаха на две дами, които си разменят празни приказки. Сюзан притежаваше невероятната способност да се сближава с помощта на кратки, непринудени паузи. Но Мати беше костелив орех.
	— Времето е гадно — обяви тя. — Дори не мога да си покажа носа навън. А ако случайно го направя, хората се държат противно с мен. Затова бих предпочела да ида на кино.
	— Обичаш ли да ходиш на кино?
	— Ами да.
	— А какво друго обичаше да правиш?
	— Като малка ли?
	— Да — кимна Сюзан. — Когато беше на възрастта на сестрите си.
	— Не помня — поклати глава Мати. — Ти какво правеше?
	Сюзан отпи от чая си и се усмихна. Аз продължавах да си похапвам. Ръката й все още не беше напуснала коляното ми. Изобщо не ми беше неприятно.
	— Обичах да се глася — отвърна тя. — Харесвах старите рокли. Имах и кукли. Знам, че изобщо не е оригинално, но когато бях на шест, обичах да обличам и тях.
	— Била е принцесата от Суомпскот — подхвърлих аз. — И до днес обича да се кипри.
	Сюзан лекичко ме ритна под масата.
	— На какво обичат да си играят сестрите ти? — попита тя.
	— Най-много си падат по анимационните филми. Гледат с часове. Особено боклуци като „Дора“ и „Спондж Боб“. Когато не е студено, обичат да играят навън. С приятели от училище. Не знам. Детска работа.
	— Ти играеш ли с тях?
	— Не — отвърна Мати. — Вече съм на четиринайсет.
	За малко да спомена за сребърната диадема и замъка, но се въздържах, тъй като със сигурност щях да получа втори ритник под масата.
	— Не е чак толкова много — рече Сюзан. — Все още можеш да си играещ.
	— Имам друга работа.
	— Каква например? — попита Сюзан.
	— Да ги сложа да спят — отвърна Мати. — Да им осигуря чисти дрехи за училище. И още куп такива неща. Понякога помага и баба, понякога не.
	Ликвидирала чийзбургера си за рекордно време, тя се облегна назад и огледа Сюзан. После извърна очи към мен, усмихна се и изтърси:
	— А ти, Сюзан?
	— Какво аз? — разшириха се очите на Сюзан.
	— Имаш ли деца?
	— Не.
	— Защо нямаш? — попита Мати, скръсти ръце пред гърдите си и се облегна назад.
	Сюзан оцени тактиката й с лека усмивка.
	— Когато бях по-млада, исках деца, но се разведох и просто нямаше как да стане.
	— Защо се разведе?
	— Съпругът й е бил задник — обадих се аз.
	Мати се усмихна, Сюзан не. Пръстите й се впиха в коляното ми.
	— Имахме различия.
	— И аз съм различна. Разпитваш ме какво съм правила като дете и разни други неща. Но не е същото. Дори не си спомням какво съм правила, преди да умре мама.
	— Но съзнаваш, че си все същата — поклати глава Сюзан. — Предишното дете си ти. Това е историята на живота ти. Минало, настояще, бъдеще.
	Мати сви рамене.
	— Не можеш да спреш живота, докато се опитваш да разбереш какво се е случило — продължи Сюзан. — Мъката не може да възкреси мъртвите. Ето нещо, което повечето ми пациенти не могат да разберат.
	— Губила ли си родител?
	— Не — поклати глава Сюзан. — Не по твоя начин. Ти си преживяла нещо ужасно.
	— Именно — потвърди Мати. — Затова се опитвам да изясня какво се е случило.
	— Това може да те съсипе.
	— Няма — тръсна глава Мати и я погледна с очите на много стар човек. — То ме тласка напред.
	Сюзан кимна. Мати й отвърна.
	Поех си дълбоко дъх. Сюзан пусна коляното ми. Над масата се възцари едва доловимо напрежение. Дойде ред на Мистър Самочувствие да го разсее.
	— Някой да иска млечен шейк? — попитах. — Знаете ли, че за пръв път от двайсет години насам си пропуснах обяда? Твърдо съм решен да поправя тази грешка.
	Поръчах два шейха.
	Шествието зад прозореца започна да се разпада. Част от участниците в него нахлуха в ресторанта. Започнах да подозирам, че те изобщо не протестират срещу употребата на червено месо. Неколцина смъкнаха дебелите си якета и шалчета, под които се показаха тесни, впити в телата им тениски. Оказа се, че протестират срещу войната. Отбелязах си това, докато чаках поръчката.
	— Мислила ли си някога с какво ще се занимаваш, след като завършиш училище? — попита Сюзан.
	— О, дотогава има много време — отвърна Мати. — Цели четири години.
	— Четири години минават бързо.
	— Трябва да извиниш приятелката ми — намесих се аз. — В предишния си живот е работила като съветник по професионална ориентация.
	— Не знам — промърмори Мати. — Може би ще стана като него.
	Изненадано забих пръст в гърдите си, после веждите ми се извиха в триумфална дъга.
	— Ами да — рече Мати. — По цял ден се вреш тук и там и задаваш въпроси. Притесняваш хората, за да получиш отговори. Мисля, че и аз мога да го правя. По принцип се държиш като гадняр, но не позволяваш да те лъжат.
	— Великолепно заключение на младата дама — ухили се Сюзан.
	— Понякога се налага и да стрелям по хора — предупредително промърморих аз.
	— И аз ще стрелям — отвърна Мати и отпи от млечния си шейк. Розовата й бейзболна шапка беше леко кривната на една страна, а зимното й яке беше неправилно закопчано.
	Погледнах Сюзан, която не сваляше очи от Мати.
	— Стрелбата по хора не е сред приоритетите в моята работа — подчертах аз.
	— Ако имам пищов, моментално ще гръмна Ред Кейхил и Мърфи Луната — отсече Мати.
	Замълчах.
	— Ще ги гръмна, а след това ще вляза в затвора до края на дните си с широка усмивка на уста — тръсна глава момичето. — Това ще ми бъде ваканцията.
	Лицето на Сюзан излъчваше загриженост.
	Разбирах отлично за какво става въпрос.


>	26

	След като оставих Мати в комплекса, проведох два телефонни разговора. Първият беше с Боби Барет, новия ми познат от патрулната полиция. Разказах му за сблъсъка си с Луната и за гангстерите, които ми откраднаха колата, а след това ме ескортираха до границите на „Мери Елън Маккормък“. Той обеща да наглежда семейство Съливан, но беше песимист за колата ми.
	Въпреки това му благодарих. После се свързах с фирмата, която обслужваше гласовата ми поща, и научих, че днес следобед ме е търсил някой си Ред Кейхил. С желанието да се срещнем още тази вечер.
	— Да пукна, ако не ти го начукам — чак подсвирнах от изумление.
	— Извинете, сър? — озадачи се жената.
	— Израз, който използвам, когато изгарям от нетърпение, примесено със страх — обясних аз.
	След това набрах номера на Ред. Вдигна на второто позвъняване.
	— Къде? — попита той.
	— Не си падаш по поздравите, а? — отвърнах.
	— Къде?
	— Куинси Маркет.
	— Добре — обяви с гробовен глас той. — В колко?
	— След час?
	— Ела сам, иначе съм гроб.
	Съгласих се.
	После се обадих на Хоук.
	— Искаш ли присъствието ми да бъде забелязано? — попита той.
	— Не.
	— Ще се промъкна като пума.
	Подкарах към офиса. Там сложих в кожен кобур магнума .357, а револвера 38-и калибър пуснах в страничния джоб. Разрових чекмеджето с надеждата да открия някоя и друга граната, но намерих само шепа патрони.
	Тях ги напъхах в джоба на джинсите си.
	Дръпнах ципа на коженото яке, нахлупих шапката на „Брейвс“ над ушите си и подкарах наетата кола към Куинси Маркет.
	Валеше слаб сняг. Беше толкова лек и ефирен, че присъствието му можеше да бъде засечено само на светлината на уличните лампи.


>	27

	Харесвам Куинси Маркет. За да оцени неговия чар, човек трябва да погледне отвъд автентичните бостънски забележителности като бар „Наздраве“ и ирландската кръчма на Нед Дивайн. В старата тухлена сграда се предлагат отлична бърза закуска и истинско кафе. Вечер заледените тухлени пътеки се осветяват от ярки фестивални прожектори.
	Взех си кафе и намерих място в средата на ротондата.
	Група японски туристи позираха пред подвижна сергия, на която се предлагаха тениски с надпис „Бостън“ и шапки на „Сокс“. Отстрани на всички сергии се виждаха малки готини надписи от сорта на „Шапка за всяка глава“, „Всичко хубаво“ или „От цялото си сърце“. Пролетно време изкарваха количките в празното пространство между околните сгради, запълнено от масички под разноцветни чадъри, край които седяха дългокраки мадами, пиеха вино и пушеха цигари.
	Но това време беше все още далеч. Сега беше прекалено студено.
	Държах чашата между дланите си, за да се стопля. Оглеждах лицата наоколо, търсейки гангстер с рижа коса.
	Не се наложи да чакам дълго. Малко след като преполових кафето, през страничната врата влезе строен мъж с фигурата на боксьор полутежка категория.
	Вдигнах ръката си с чашата, за да привлека вниманието му.
	Ред Кейхил прекоси ротондата и седна на стола срещу мен. Половината маси бяха заети от туристи, които ядяха пица, крилца или пържено пиле. Дали на всички пазари за хранителни продукти предлагат пържено пиле, запитах се аз.
	Реших да попитам Ред.
	— Откъде да знам, по дяволите?
	— Обикновено се намират и топли, току-що изпечени соленки — добавих аз.
	— И к’во от това, мамка му?
	Отпих още малко кафе и зачаках.
	— Господин Броз каза, че искаш да говорим.
	Кимнах.
	Ред беше облечен с черно кожено сако, на главата му имаше плетена шапка в същия цвят. Носът му беше зачервен и подут, а очите — толкова сини, че изглеждаха прозрачни. По всичко личеше, че няма търпение да разбере за какво става въпрос. Имаше огромни лапи с твърди като камък и леко закръглени кокалчета. Издутината под лявата му мишница доказваше, че носи пистолет. Друго не бях и очаквал.
	Отпих още една глътка кафе. Коляното му подскачаше нагоре-надолу като мощно бутало.
	Огледах се наоколо. Бизнесмени и бизнес дами от Бийнтаун, няколко семейства. Хоук беше някъде там, промъквайки се безшумно като пума.
	— Джули Съливан — рекох.
	— Кой?
	Простенах и направих рязко движение да раздвижа схванатия си врат. След това поклатих глава.
	— Ще минем ли на същността, или искаш да си поиграем на стражари и апаши?
	— Какво, какво?
	Усмихнах се. На челото му имаше мастни топчета, които явно пречеха на мисловния му процес.
	— Отдавна ли се боксираш? — попитах.
	Той кимна.
	— Господин Броз каза, че и ти си бил боксьор.
	Този път кимнах аз.
	— Професионално?
	— До известно време.
	— Какво се случи?
	— Изгубих желание, след като един бивш шампион ми разказа играта.
	— Аз заминах на запад — рече Ред. — Наех си мениджър, ама излезе педал. Заведе ме в един гей бар и поиска да ми духа.
	— Явно е изпитвал силна вяра в таланта ти.
	— Върнах се тук и опитах с няколко промоутъри — равнодушно продължи Ред. — Сваляха ми звезди от небето, но така и не успяха да организират сериозен мач. А трябва да се яде.
	— И започна да продаваш дрога?
	— Колкото да не е без хич.
	— Прав си.
	— Кой ти беше треньор? — попита Ред.
	— Хенри Чимоли.
	— Пресвети боже! Я се разкарай!
	— Няма.
	— Той е велик!
	— Сигурно би се съгласил с теб.
	— Значи трябва да си бил добър — съобрази новият ми приятел.
	Усмихнах се и допих кафето.
	— Още ли си на тая вълна? — попита Ред. — Мислиш за нещата, които би могъл да направиш и по друг начин?
	— Вече не.
	— Но си обичал живота на боксьор. Тренировките и всичко останало.
	— Така беше.
	Продължавах да оглеждам лицата наоколо. През една от страничните врати се появиха двама здравеняци, които изобщо не погледнаха към нас, и спряха пред една от сергиите за пица, колебаейки се между пеперони и аншоа.
	— Да кажем, че познавах тази жена — промърмори Ред.
	— Джули Съливан?
	— Аха, Джули — кимна той и потърка длани. Кожата му беше суха и силно напукана. Духна в шепа и добави: — И к’во от това?
	— Била е с теб и Мърфи Луната, преди да я убият.
	— Нали знаеш с какво си изкарвам хляба?
	— Знам.
	— Може би се е надявала да откърти нещо.
	— Може би.
	— А може би аз не съм виновен за всяка тъпа кучка, която се е надрусала, а след това е взела, че умряла — изръмжа той. — Аз продавам дрога. Ако искаш, можеш да ме съдиш. Но как тя си е засрала нещата, си е нейна работа.
	Слушах го и потърквах брадичка.
	— Защо ми прати онези типове? — попитах след кратка пауза аз.
	— Не знам за какво говориш — сбърчи чело Ред.
	— Говоря за делегацията, която ме посрещна в квартала, открадна колата ми, а след това ме изпрати по живо, по здраво.
	— Ако исках да те изгоня, щях да го направя лично.
	— По-скоро щеше да се опиташ.
	Той ме изгледа и изсумтя. Аз наклоних глава. Той срещна погледа ми и кимна. Аз отвърнах подобаващо.
	— Не искам проблеми — рече Ред. — Дойдох тук, защото господин Броз ме помоли. Той също не иска проблеми. Попита ме дали познавам тази жена и аз ти отговорих. Продадох й дрога. Но не съм я убил.
	— А Луната?
	— Луната хич не понася, когато някой отворко от Бийкън Хил почне да разпитва за него в любимата му кръчма.
	— Защо всички си мислят, че съм от Бийкън Хил? — оплаках се аз. — Ще ми създадете комплекс бе, хора!
	— Не си от Южния.
	— Не съм. Аз съм от Ларами.
	— Къде е това?
	— Западно от Питсфийлд.
	— Свършихме ли? — попита Ред, опря напуканите си лапи на масичката и се надигна.
	— Какво ще кажеш да те черпя едно кафе?
	— Не ща.
	— А кифла с канела?
	— Тц.
	— Трябва да си чул какво се е случило с Джули Съливан — рекох. — Когато станат такива неща, из квартала плъзват всякакви слухове. Братовчед ти ще лежи до живот за това убийство, но дали го е извършил той?
	Светлите му очи се плъзнаха встрани.
	— На Мики никога не му беше ясно дали вината е негова или на някой друг. Познавам го от дете, израснали сме заедно. Никога не съм виждал по-голям карък от него. Именно той свърза Джули с мен, заради дрогата.
	— Виждал ли си я някога с възрастен мъж? — попитах. — Може би два пъти по-стар от нея?
	— Боксът май ти е увредил слуха — изръмжа той. — Вече ти казах, че почти не я познавах.
	— По кое време видя Джули онази нощ?
	— Човече — изпъшка той. — Това беше преди четири години.
	— След полунощ?
	— Вероятно — кимна Ред. — Едва ли е било по-рано. Аз рядко започвам работа преди полунощ. А през деня си отспивам.
	— Виждал ли си я с Мики и преди това?
	Той се извърна с лице към мен и започна да ме оглежда.
	— Продавал съм й дрога.
	— Налагало ли се е да я хвърлиш в колата си, за да й продадеш дрога?
	— Понякога се опитваше да ни прецака.
	— Хубав мотив.
	— К’во значение има, ако сега ти кажа, че съм я претрепал?
	— Има значение за Мики. Не ти ли пука, че гние в затвора?
	— Разбира се, че ми пука. Мики е от семейството.
	— И?
	— И нищо. Аз никога не топя роднините си. А и други хора.
	— Хм — промърморих аз. — Той е осъден затова престъпление и излежава присъдата си в „Уолпол“. Едва ли нещо може да му навреди повече.
	Ред кимна.
	— Той ли го е направил? — попитах.
	Ред почеса брадичката си, без да сваля поглед от мен.
	— Одеве ме попита дали аз съм го направил и ти отвърнах „не“ — изръмжа той. — После попита дали Луната го е направил и аз пак ти казах „не“. Нали това те интересуваше?
	— Сега те питам Мики ли го е направил.
	— Мъчно ми е за това, което се случи с Мики — намръщи се Ред. — Но се е забъркал в нещо, което не му е работа.
	— А чия работа е?
	— Аз не съм я убил — тръсна глава той. — Нито пък Луната.
	— Кой тогава? Кой уби Джули Съливан?
	Ред стана и протегна ръка.
	— Ние с теб приключихме, нали?
	— Май не — отвърнах.
	— Ако не престанеш да ровиш, ще имаш големи проблеми с господин Броз.
	— Аз му викам просто Джери. Честно казано, и на мен ми минава същата мисъл.
	— Това не те ли тревожи?
	Свих рамене.
	— Какво му пука на Джери с какво се занимавам аз? Той няма нищо общо, нали?
	— Причиняваш му главоболия. А аз и Луната имаме грижата за неговите главоболия.
	— Джери знае ли какво се е случило?
	— Не.
	— Ти също, нали?
	— Какво ти обяснявах досега, мамка му?
	— Но ти _си_ уличен бандит.
	— А ти какъв си? — изръмжа Ред.
	Обърна се и потъна в групичката туристи, които се бяха струпали пред една от страничните врати. Миг по-късно го зърнах да крачи към Фенуил Хол, а след него ми се мерна една лъскава черна глава.


>	28

	— Сутринта ми дойде на гости един федерален агент — похвалих се на Хоук аз.
	— Не думай!
	— Каза, че разследва Джери Броз и бригадите му, а ние му пречим. Предупреди ме да оставим на мира бедния Джери.
	— Какво стана с твоя приятел от ФБР Ъпстийн?
	— Преместиха го в Маями.
	— Раят на евреите.
	— Сигурно е на същото мнение — заявих аз. — Новият агент се казва Конър. Не прояви никакъв ентусиазъм за евентуални съвместни действия.
	— А ние защо дебнем момчетата на Броз?
	— Да имаш по-важна работа?
	— Имам, разбира се — отвърна Хоук. — Нова жена в леглото, която затопля копринените ми чаршафи и изстудява бутилката „Айрън Хорс“.
	— Аз ти донесох кафе.
	— Не е същото, скъпи.
	— Простите удоволствия са най-добрите.
	— Най-добрите удоволствия вървят в комплект с черна дантела и жартиери.
	— Май си прав — признах аз.
	Седяхме в ягуара на Хоук и наблюдавахме една двуетажна къща на Източна трета улица, недалече от Дорчестър Бей. Изглеждаше като джудже между околните мастодонти, но беше добре отделена от тях благодарение на прилично оформен двор. Отзад имаше малка барака от гофрирана ламарина. От парапета в предната част все още висяха коледни лампички. Въпреки че времето им беше минало, те все още изглеждаха красиви на фона на лекия снежец, който се сипеше от небето.
	Наближаваше полунощ. Къщата беше тиха. Зеленият рейндж роувър на Ред дремеше край отсрещния тротоар. Аз бях оставил колата си на Джи стрийт.
	— Разбра ли чия собственост е тази къща? — попита Хоук.
	— Ще проверя, като се прибера в офиса.
	— Научи ли се да работиш с компютър?
	— Записах се на курс.
	— Прогрес, Спенсър — въздъхна той. — Прогрес.
	През следващия час си бъбрихме за пролетната подготовка на „Сокс“. После неусетно зарязахме бейзбола и минахме на бокса. Така се роди една доста оживена дискусия на тема „славното минало“. Припомнихме си мачовете, които доведоха до великия сблъсък Клей-Листън в Маями. Посмяхме се на думите на Клей, окачествил Листън като „голям и грозен мечок“.
	— Листън така и не се оправи след двете поредни загуби — рече Хоук.
	— А няколко години по-късно умря — допълних аз.
	— Хероин — въздъхна Хоук. — Тая гадост не прощава на никого.
	— Затри куп добри хора — заключих аз.
	— Колтрейн.
	— Били Холидей.
	— Чет Бейкър.
	— И Сони Листън — добави Хоук. — Големия грозен мечок.
	— Не всеки едър чернокож е хубавец като теб.
	— Срамота, нали?
	Довърших кафето си, което отдавна беше изстинало.
	— Май си намислил да проследим Ред и Луната до склада с дрогата, а? — подхвърли Хоук.
	— Какво ще кажеш да я задигнем?
	— И да ги накараме да станат по-разговорливи?
	— Може и да се получи.
	— Надяваш се да си изнервил Ред до степен, че да предупреди онзи, който е видял сметката на майката на Мати, така ли?
	— Да — късо отвърнах аз.
	— Или най-малкото да му звънне по джиесема.
	— Точно.
	— Но се интересуваш и от разместванията на пластовете в Южния — констатира приятелят ми. — Искаш да научиш повече за последната операция на Джери.
	— Никога не съм допускал, че фамилията Броз празнува Деня на свети Патрик.
	— Ама сега са заедно с картофаджиите.
	— Това звучи обидно за моя народ.
	— Добре, ясно — кимна Хоук. — Но човек се пита защо един поляк трябва да се забърква с разни ирландци.
	Останахме пред малката къща до три сутринта. Някъде по това време се появиха Ред и Луната и се насочиха към рейндж роувъра. С удоволствие установих, че Луната е разкрасен с чифт хубави синини под очите и няколко охлузвания по лицето.
	— Ти ли го подреди така? — пожела да узнае Хоук.
	— Аз.
	— Много добре, Спенсър — похвали ме Хоук.
	Ред размаза фаса си с крак и се качи в колата. Габаритите светнаха. Той пое напред. Хоук запали двигателя и тръгна след тях. Първо към Марийн Парк, а след това на юг по Фарагът Роуд в посока „Кълъмбия“ и „Олд Колъни“.
	— Отиват при Джери — отбеляза Хоук.
	— Малко е късничко за бар, не мислиш ли?
	— Сигурно е затворено.
	— Питам се дали все пак няма да ми налеят една бира.
	— Бирата е кофти комбинация с гадно кафе.
	— Имам железен стомах — уверих го аз.
	— Какво ще кажеш, ако просто се помотаем наоколо и изчакаме да видим накъде вървят нещата?
	— Вместо да нахлуем директно?
	— Аха.
	— Джери ще оцени жеста.
	— С удоволствие бих го направил щастлив — рече Хоук.
	Паркирахме пред оградата на някаква обществена пералня. Въздухът миришеше на силни препарати. От тясната пресечка се разкриваше добра гледка към входа на „Играчите“. Барът на приземния етаж беше тъмен и очевидно затворен. На втория светеше. Зад пердетата мърдаха сенки.
	— Какво ли са намислили? — подхвърли Хоук.
	— Може би литературно четене, нещо като „Книга на месеца“.
	— „Престъпление и наказание“?
	— По-скоро комикс като „Малкият Абнър“.
	Трийсет минути по-късно Ред и Луната напуснаха сградата през страничната врата. Луната мъкнеше два черни сака. Ред отвори задната врата и Луната ги хвърли вътре. Ред запали цигара. Изпуши я и двамата се качиха в колата.
	Хоук запали двигателя на ягуара и включи на скорост.
	— Задръж малко — рекох.
	Рейндж роувърът направи обратен завой и потегли на север към „Олд Колъни“. Габаритите му примигнаха и изчезнаха.
	— Носят дрога — прошепна Хоук. — Сега или никога!
	— Оставаме с Броз — обявих решението си аз.
	Хоук поклати глава и изгаси двигателя. Снегът продължаваше да вали, слабо и лениво. Протегнах крака. Известно време мълчахме.
	Половин час по-късно се появи и Джери Броз, с черно бейзболно яке и шапка в същия цвят. Лявата му ръка беше скрита в джоба, с дясната си запали цигара. Зърнах облачето дим, което излетя от устата му.
	Вероятно беше натиснал дистанционното в джоба си, защото мигачите на един черен лексус присветнаха. Броз остана на място с цигара в уста, очевидно изчаквайки появата на още някой.
	На вратата се появи някакъв мъж. Джери заключи след него и му каза нещо.
	Мъжът беше с цяла глава по-висок. И поне два пъти по-стар. Червендалесто лице, гъста и къдрава руса коса. Малки очички, разположени близо едно до друго, бледа сбръчкана кожа. Дълго черно палто с вдигната яка. Пушеше пура, а на ръцете си имаше ръкавици без пръсти.
	Кимаше на думите на Джери, а след това вдигна крак и погледна подметката си.
	Бяхме паркирали на тъмно място, но високият мъж изведнъж се загледа в наша посока. Хоук постави ръцете си на волана.
	— Тоя ни видя — промърмори той.
	— Няма как да ни види.
	— Видя ни.
	— Окей.
	Хоук запали двигателя и зави надясно по „Олд Колъни“. Ягуарът замърка, а Хоук се разсмя.
	— Ирландската връзка — подхвърлих.
	— Джак Флин, по прякор „Скокливия“.
	— Може би момчето на Джо не е шефът.
	— Не е.
	— Мисля, че Флин имаше доживотна присъда.
	— Явно не са очаквали, че ще живее толкова дълго — отвърна Хоук и поклати шава. — Но злото не умира.
	Кимнах.
	— А сега има бизнес с Джери и твоите приятели Ред и Луната — добави той. — Хм…
	— Това може да се нарече улика, така ли?
	— Със сигурност.
	— Интересно.
	— Искаш ли да си поговориш с Вини по този въпрос? — попита Хоук, управлявайки колата само с два пръста.
	— Аха.
	— Вини не харесва Флин — констатира приятелят ми. — Мрази го точно толкова, колкото Джери мрази теб.
	— Положението става все по-любопитно.
	— И по-прецакано — добави Хоук.
	— Тук си прав.


>	29

	Рано на другата сутрин се срещнах с Вини в „Старбъкс“ на Бойлстън стрийт. Изпитвах лека вина, че не подкрепям поничките на родния си град. В крайна сметка заведението беше на хвърлей камък от офиса ми, но по принцип „Дънкин Донатс“ продължаваха да доминират над момчетата от Сиатъл, които оперираха в района на Голям Бостън. Долях си много мляко и захар, за да убия горчивия вкус.
	— Видя ли какви големи „тети“ има сервитьорката? — подхвърли Вини.
	— Мисля, че по-точната дума е _барманка_ — отвърнах.
	— Няма значение. Циците й са страхотни на всички езици. А сега казвай какво става.
	Вини беше облечен с тъмносиньо кашмирено палто върху тъмнозелен костюм, риза на синьо-бели райета и светлочервена вратовръзка. Носеше изискан чадър с гумени тапички в края на облечените в кожа ребра.
	Стояхме на малък бар зад прозореца, от който се разкриваше хубава гледка.
	— Снощи видях Джери Броз — рекох.
	— Съжалявам да го чуя.
	— Беше в компанията на Джак Флин.
	— Мамка му.
	— Това ли е всичко, което имаш да кажеш?
	— Горе-долу.
	— Ще ме осветлиш ли? — попитах.
	Вини кимна.
	После отпи глътка кафе. Според мен имаше нужда да подреди мислите си. Беше среден на ръст, с мургава кожа. Тъмната му коса беше сресана назад като на изпълнителен директор. Но аз не познавах кой знае колко изпълнителни директори, които са в състояние да пробият монета от сто метра.
	— Чувах разни слухове, но не ги взех на сериозно — започна той. — Картинката не ми харесва. Ама никак не ми харесва. Току-що ми развали сутринта, Спенсър.
	— Радвам се, че мога да ти услужа.
	По „Бойлстън“ крачеха офис мениджърки с блеснали очи и бухнали конски опашки. Тротоарите бяха почистени и посипани със сол. Купчините сняг бяха леко стопени, но все още достатъчно високи, за да покриват паркометрите. Това ме накара да се почувствам добре. Имах неплатени глоби за паркиране от няколко години назад.
	— Знаеш ли нещо за Джо Броз и Флин? — попита Вини.
	— Знам, че едно време са били партньори в бизнеса с изтръскването.
	— Изтръскване?
	— Технически термин — поясних аз.
	— Ако _изтръскване_ означава рекетиране на лихвари, нахлуване в заложни къщи и убиване на всеки, който им се изпречи на пътя, значи са били партньори именно в този бизнес.
	— Колко време е в екипите на Джо?
	— Никога не е бил в тях — поклати глава Вини. — На практика Джак Флин е работил единствено за Джак Флин. Ако партньорството с Джо е означавало повече кинти за Флин, значи всичко е било наред. Между тях имаше някакви особени отношения.
	— Взаимно възхищение?
	— Нещо такова.
	Отпих глътка кафе и спрях поглед на младата дама, която минаваше покрай голямата витрина срещу моята сграда. Беше висока поне метър и осемдесет на токчетата на каубойските си ботуши. Носеше топло вълнено палто, косата й беше стегната на опашка, а на носа й имаше големи слънчеви очила като на Холи Голайтли. Готино маце.
	— Виждаш ли това, което виждам и аз? — подхвърли Вини.
	— Аха.
	— Хубава гледка.
	— Даже много хубава.
	— Да се върнем на Джак и Джо — рече с въздишка Вини. — Били са близки още преди моето време. Пречукали са много хора, които са се опитали да им вземат бизнеса по време на гангстерските войни. Със сигурност знам, че Джак е свитнал двама от своите, за да спаси екипа.
	— Важно решение — отбелязах аз.
	— Последният мохикан — кимна Вини.
	Покрай витрината мина друга жена, с яркочервено палто. Водеше дребен териер на дълга кожена каишка. И тя беше обула ботуши за езда с високи токове и носеше слънчеви очила. Също като предишната, но с една малка разлика — от ушите й се спускаха тънките жички на айпода й.
	— А какво ще кажеш за ерата на Вини? — подхвърлих.
	— Изпълнявал е и наши поръчки, но Джо му нямаше доверие. Казваше, че Флин обича да убива повече, отколкото трябва. Един-два пъти го беше пратил да сплаши разни типове, които по-късно откриваха мъртви. Това нарушаваше правилата на бизнеса.
	— Човек, който си обича работата, а?
	— Не. Той е просто един шибан психопат.
	— Ти също си избил куп народ.
	— Вярно е — кимна Вини. — Но никога нарочно, а само в краен случай. Такава ми беше работата. Много хора от Южния са били видени за последен път в компанията на Скокливия Джак Флин.
	— Включително и жени?
	— Според мен не е убивал жени — отвърна Вини. — Не можеш да свитнеш някоя мадама просто ей така, освен ако не става въпрос за бизнес. Искам да кажа, че трябва да имаш основателни причини. Репутацията ти отива по дяволите, ако убиеш жена при липсата на такива.
	Потърках брадичка и се обърнах към барманката, която сервираше две затоплени кифлички. При вида им си помислих, че няма да е лошо да се прибера в офиса с няколко такива, плюс чаша кафе. Дано да имаха с боровинков пълнеж. Вини проследи погледа ми, но едва ли гледаше кифличките.
	— Ще можеш ли да провериш как стоят нещата? — попитах.
	— Ще поговоря с хлапето — кимна Вини.
	— Джери е мъж на средна възраст.
	— В тавата си все още е шибано хлапе — въздъхна Вини. — Джо никога не би му позволил да се забърка с Флин и той би трябвало да го знае.
	Допих кафето си и се надигнах с намерението да си взема още едно, плюс няколко кифлички. За вкъщи.
	Посегнах към ръкавиците и шапката си.
	— Ще ми позволиш ли да попитам какво стана с някогашния ти работодател, Вини?
	— Искаш да знаеш къде е ли? — отвърна с въпрос той. — Дали е още жив и дали води активен живот?
	— Точно това имах предвид — признах аз.
	Вини се ухили и мушна чадъра под мишницата си. После опря показалец до устните си и усмивката му стана още по-широка.


>	30

	Прибрах се в офиса на втория етаж, вдигнах щорите и качих крака на бюрото. После разтворих делото на Мики Грийн, което ми бе подарил неуморният му адвокат. Папката беше заплашително дебела, но аз разполагах с голяма чаша кафе и няколко кифлички с боровинков пълнеж. Би трябвало да я победя.
	Първите капки студен дъжд забарабаниха по стъклото точно според прогнозата на синоптиците, които обещаха спиране на снега. Кафето и кифличките са още по-вкусни, когато навън е студено. Отхапах си малко и започнах да отбелязвам някои неща в жълтия бележник.
	Първото беше фактът, че в нощта на убийството Мики Грийн е бил в компанията на Тифани Ройс. Жената, която не бе разпитана нито от ченгетата, нито от адвоката на Грийн. По онова време Ройс злоупотребявала с наркотици и вероятно по тази причина не я приели за достоверен свидетел. Същата вечер Мати Съливан видяла майка си в компанията на Ред и Луната, но и този факт липсваше в делото въпреки показанията на детето пред разследващите ченгета. От юридическа гледна точка и тя бе ненадежден свидетел — поради простия факт, че бе десетгодишна.
	Разбира се, Ред Кейхил обяви, че е продавал дрога на Джули и нищо повече. Но и думата на Ред беше доста далече от златния стандарт.
	Тачи Кайли заяви, че в живота на Джули Съливан се бил появил нов мъж. Доста по-възрастен от нея. И съответно адски ревнив. Направил опит да изхвърли Тачи от кръчмата само защото си позволил да размени няколко думи с Джули. И накарал останалите посетители да замръзнат от ужас.
	От всичко това следваше, че на сцената се бе появил нов герой — някакъв застаряващ гангстер. Едва ли беше Скокливия Флин, тъй като Тачи би трябвало да го разпознае. Може би съзнанието му е било замъглено от гела, с който си мажеше косата.
	Оградих с кръгче името на Флин. Запитах се дали преди четири години е бил в пандиза или извън него. Запитах се още дали е работил за Джери Броз, или Джери Броз е работил за него. Запитах се защо бяха свитнали петима души в „Дорчестър“ миналия месец. И накрая, запитах се дали не съм се забъркал в нова гангстерска война, която няма нищо общо със смъртта на една двайсет и шест годишна жена с три деца преди четири години.
	Посегнах към телефона с намерението да звънна на една своя позната в Дирекцията на затворите. Открих я на работното й място и си разменихме няколко приказки. Тя обеща да ми прати по факса всичко, с което разполага.
	Благодарих и затворих. После отхапах нов залък и изчетох още няколко страници от делото, внимавайки да не оплескам документите с лепкавите си пръсти.
	Това бяха стандартните няколко страници, отделени на предварителните изслушвания и исканията на страните по делото. По принцип всички дела преливат от хартия. Но при делата за убийство положението е още по-тежко.
	Открих списъка с веществените доказателства едва когато бях прехвърлил около една трета от дебелата папка. Веднага наклоних стола си към бюрото.
	Отпечатъци и следи от кръв, намерени в колата на Мики Грийн. Снимки от местопрестъплението, включително на следите от автомобилни гуми. Разкъсаните и окървавени дрехи на Джули Съливан. Проби, взети изпод ноктите на убитата.
	— Охо-хо! — промърморих.
	„Охо-хо“ означаваше сигнал, че съм открил нещо. Продължих нататък.
	Четох в продължение на още една кифличка и остатъка от кафето.
	— Мръсникът изобщо не е поискал лабораторни изследвания на пробите от ноктите! — обявих гласно аз.
	Прииска ми се свидетел на това откритие, което без съмнение заслужаваше аплодисменти. Дори Пърл би близнала ръката ми. Ако Джули Съливан се бе борила, шансовете за ДНК от убиеца бяха много големи.
	Събрах документите на купчина и ги сложих обратно в папката. Пъхнах я в чекмеджето на близката кантонерка и пристъпих към прозореца.
	Това вече беше нещо.
	Докато се наслаждавах на триумфа, един черен джип спря пред пожарния кран, който се намираше точно срещу прозореца ми.
	От него слязоха двама мъже с черни костюми. Бели, младолики, с еднакви къси прически. Грозните им вратовръзки заплющяха на вятъра. Под сакото на единия мярнах пистолет в кожен кобур.
	Другият се обърна и измъкна две водонепромокаеми якета от вътрешността на големия автомобил. На гърбовете им пишеше ФБР.
	— Я виж ти.
	Оставих вратата отворена и седнах зад бюрото. Чух стъпките им в коридора и се облегнах назад. Младежите надникнаха вътре.
	— Вие ли сте Спенсър?
	— Ако не съм, трябва да уволня тъпака, който е изписал името ми на вратата.
	— Трябва да дойдете с нас.
	Изправих се. Револверът беше на колана ми. Якето ми висеше на закачалката.
	— На кого дължа тази чест?
	— Снощи колата ви е била открита в Бъфало — поясни единият. Почти не можех да ги различа. Бяха като Туидълди и Туидълдъм.
	— Браво — рекох. — Много обичам Бъфало.
	— В багажника е намерен около един килограм хероин — обяви Туидълди.
	— Уф.
	— Бихте ли оставили оръжието си? — обади се Туидълдъм.
	— Имам разрешително.
	— Няма да е за дълго — усмихна се Туидълди.
	— Предполагам сте наясно, че още преди няколко дни съм обявил колата си за открадната — рекох.
	Агентите не реагираха.
	— Вероятно знаете, че аз съм уважаван гражданин на Бостън с многобройни контакти в правоохранителните среди, които ще потвърдят безупречната ми репутация — добавих.
	— Кажете го на адвоката си — рече Туидълдъм. — Срещу вас е повдигнато обвинение за междущатски трафик на наркотици.
	— Прекрасно — рекох, облякох коженото си яке и ги последвах навън.


>	31

	Том Конър бе с прическа, която определено ме изненада. Гъстата прошарена коса, старателно сресана назад, покриваше черепа му като шлем и разкриваше типично ирландските черти на лицето му. Носеше двуреден раиран костюм, който съвсем лъщеше. И пръстен с рубин на малкото пръстче.
	— На малкото пръстче — отбелязах аз. — Отдавна не бях виждал такова нещо.
	Конър не отговори. Намирахме се в една от стаите за разпит на шестия етаж на Правителствения център. Беше малка, но с отлична гледка към Норт Енд и брега. Ако беше хотелска стая, цената й със сигурност щеше да е висока.
	Седнах. Конър направи цял театър със събличането на лъскавото сако и окачването му на закачалката до вратата. Преди да седне насреща ми, приглади с длан върху шкембето си вратовръзката на сребристочерни ивици. После си пое дъх и прелисти папката пред себе си.
	— Знаеш ли, че някои хора умеят да четат, без да си мърдат устните? — подхвърлих.
	Той ме стрелна с поглед, после отново погледна надолу.
	— Държиш се доста нагло за човек, чиято кола е конфискувана с цял тон дрога — отбеляза той.
	— Тази кола беше открадната във вторник в комплекс „Мери Елън Маккормък“ — отвърнах аз. — Можеш да провериш в бостънската полиция.
	— Няма как да е другояче. Отворко като теб едва ли би пропуснал да го направи.
	— Да бе — въздъхнах аз. — Обадих се на ченгетата малко преди да тръгна за Бъфало да шитна известно количество хероин.
	— Колата ти е конфискувана като част от текуща операция срещу известен наркокартел от Пуерто Рико.
	— Добре, хвана ме — разперих ръце аз. — Признавам, че съм член на картела „Тито Пуенте“.
	Конър продължи да чете, прелиствайки бавно страниците. Новичките листове шумоляха в тишината на бялата стая.
	— Ще ми повдигаш ли някакво обвинение? — попитах. — Ако не, мисля да отскоча до разпродажбата в „Мазето на Файлийн“.
	— Ще стигнем и до това.
	— Значи и ти си чувал за разпродажбата? — подхвърлих.
	— В момента чета полицейския доклад.
	Кимнах, после станах и погледнах през прозореца. В пристанището бяха закотвени множество яхти, осветени от ярките лъчи на утринното слънце. Големи късове лед се носеха към брега. Над тях летяха кресливи гларуси, възползващи се от силния вятър. Започнах да си подсвирквам „Тази песен съм я чувал и преди“.
	— Сядай — обади се Конър.
	— Попитах те дали ще ми повдигаш някакви обвинения — напомних му аз.
	— Казах да седнеш!
	— Кажи го възпитано — усмихнах се аз.
	— Какво значение има как го казвам, по дяволите?
	— Голямо — станах сериозен аз. — Затова държа да го кажеш възпитано.
	— Моля те да си седнеш на проклетия задник, за да мога да ти задам няколко въпроса за пълната с дрога кола — процеди Конър. Бузите му бяха почервенели, а очите му излъчваха желание за насилие. Ръцете му останаха върху разтворената папка. — Тая тук не изглежда добре.
	— _Това_ тук не изглежда добре — поправих го аз, докато сядах на мястото си. — Като се правиш на много отворен, поне говори граматически правилно.
	Конър отметна назад голямата си глава.
	— Доста тъпо си се забъркал с тези хора — процеди той.
	— Имаш предвид Тито, нали?
	Той кимна и забарабани с пръсти по папката.
	— Ще ми разкажеш ли как се забърка?
	— Защо не? — свих рамене аз. — Всичко започна с мамбо, което постепенно премина в салса. А след това, без да се усетя, нещата се превърнаха в ча-ча-ча.
	Конър кимна, но не се усмихна.
	— Ще ми повдигаш ли обвинение? — попитах го аз. — Защото мисля да се обадя на адвокатката си. Отначало сигурно ще си умре от смях, но после може и да се ядоса. Нямате нищо срещу мен и ти отлично го знаеш.
	— Имаме тук една килия — промърмори Конър. — Може би ще те заключим, докато решим какво да те правим.
	— Нямате основания за подобно нещо. Ако си решил да ме плашиш, правиш го доста зле.
	— Правя опит да не се обиждам от разни мошеници, които си вадят хляба, като надничат през шпионките на хората.
	— Кого имаш предвид? Нат Пендълтън или Уорд Бонд?
	Конър заби изпитателен поглед в лицето ми и отвратено поклати глава.
	— Нека ти разкажа как ще се развият нещата — рекох. — Ти отлично знаеш, че всичко това са глупости, но ще ме държиш тук до последно. А аз ще звънна на своята прекрасна адвокатка, която страшно много обича да рита в топките кретени като теб. В резултат съвсем скоро ще пия студена бира в някое заведение.
	Конър затвори папката, облегна се назад и се усмихна. Изглеждаше адски доволен от себе си.
	— После ще продължа с разследването си — добавих аз. — Изобщо не ме интересува дали замесените са същите, които мечтаеш да заключиш.
	— Мога да превърна живота ти в ад — предупреди ме той.
	— По-добре ми предложи чаша кафе.
	— Колата ти е била пълна с дрога.
	— Едва ли е първата крадена кола, използвана за подобни цели.
	Той сви рамене.
	— Колко пари изкарваш, като надничаш през ключалките?
	— Много повече, отколкото малката ти пишка е виждала някога накуп.
	Конър бутна стола си и скочи. Лицето му имаше цвят на пожарна кола. Дишаше тежко през носа си.
	— По-кротко де — предупредих го аз.
	— Доказателствата ни са железни — изсъска той.
	— Бас държа, че е така.
	— Ще ти отнемат лиценза.
	— Съмнявам се.
	— Ще ти отнемат и разрешителното за лично оръжие.
	— В това също се съмнявам.
	— Не знам как си се разбирал с Ъпстийн, но аз не съм Ъпстийн! — задъха се той.
	— Не си — кимнах аз. — Той беше много по-умен от теб. По-културен, с усет към стила.
	Конър се понесе към вратата и с трясък я затвори. Трогателно.
	Станах и отново пристъпих към прозореца. Гларусите продължаваха да се реят, посени от студения вятър. Търсеха нещо за хапване по мокрия пясък. Изглеждаха адски щастливи от живота.


>	32

	— Не мога да се начудя на бързия начин, по който се сприятеляваш, Спенсър — обяви Рита Фиоре.
	— И аз — признах си. — Сигурно съм благословен.
	— Имаш късмет, че поддържам добри отношения с щатския прокурор.
	— Той със сигурност мечтае да чуе твоето секси гласче.
	— Не звучах секси, когато му се обадих — уточни тя. — Не разполагат с никакви улики срещу теб. За пръв път през живота си виждам толкова гнусен арест. Какво си направил на онзи агент, по дяволите? Да не си изчукал дъщеря му?
	— Ако някога напусна Сюзан, ще го направя заради теб, Рита — заявих аз.
	— О, бъди сигурен, че чакам и се надявам.
	— И още нещо: ако тоя тип има дъщеря, тя със сигурност прилича на горила.
	Двамата с Рита слизахме по стълбите на Правителствения център. Късният следобед беше още по-ветровит. Тя носеше смарагдовозелена рокля с колан, която подчертаваше прекрасните й форми. Отгоре беше наметнала очевидно скъп шлифер „Бърбъри“ с дебела подплата. На краката й имаше спиращи дъха черни ботуши с високи токчета, които прибавяха поне десет сантиметра към впечатляващо дългите й бедра.
	Рита Фиоре беше красива, червенокоса и от нея струеше невероятна чувственост. На всичкото отгоре беше истински питбул в съдебната зала.
	— Мога ли да попитам с какво го ядоса толкова много?
	— Разследвам двама улични бойци, които работят за Джери Броз.
	— Синът на Джо?
	— Същият.
	— Какво са направили?
	— Според клиентката ми са убили майка й.
	— Доказателства?
	— Видяла ги е как напъхват майка й в някаква кола броени часове преди убийството.
	— Какво ще правиш сега? — попита Рита. Силен порив на студения вятър хвърли червена къдрица над очите й.
	— Ще ям.
	— Ти винаги ядеш.
	— Помага ми да мисля. Ще повярваш ли, ако ти кажа, че вече втори ден поред пропускам обяда?
	— Няма — поклати глава Рита. — Искаш ли компания?
	— Само ако не пускаш ръце.
	— Може би.
	— Добре — рекох. — Аз черпя.
	— Къде?
	— Дай да се разходим до „Юниън Ойстър Хаус“.
	Това беше най-старият ресторант в Бостън, чиято управа не преставаше да се хвали, че Даниъл Уебстър е бил сред най-редовните им клиенти. Едно от първите заведения на пристанището с туристически и някак моряшки дух, който беше по-скоро приятен, отколкото дразнещ.
	Седнахме на подковообразния бар, който гледаше към „Юниън“. Аз си поръчах голяма купа мидена чорба и бутилка „Сам Адамс“ от разновидността „тухленочервена“. Такава бира сервираха само кръчмите по „Пътеката на свободата“ и това ме караше да се чувствам малко повече патриот.
	Рита предпочете мартини.
	Барманът обслужи първо нея, а след това ми наля бирата. Първата глътка ме накара да повярвам, че чувам ангелски хор.
	— Е, как я караш? — подхвърли Рита. — Имам предвид, освен откраднатата ти кола, която се оказа фрашкана с дрога, плюс заплахите, които получаваш както от представителите на реда, така и от гангстерите.
	Плъзнах длан по бара.
	— Бях сигурна, че ще осребриш чека от нашата фирма и ще заведеш Сюзан на някое слънчево местенце.
	— Обичам да работя — рекох.
	— Кой е последният ти клиент?
	— Четиринайсетгодишно момиче от Южен Бостън.
	— Безплатно?
	— Не — поклатих глава аз. — Плаща ми, при това много добре.
	— Браво — рече Рита, извъртя се заедно с високото столче и преметна крак върху крак. Майсторски, с финес. — Краката ми ли зяпаш?
	— Нали затова ги показваш?
	Тя отговори с дяволита усмивка.
	Разказах й за Мати и за Джули Съливан. После поговорихме за Ред и Луната. Също и за Джери Броз. Споделих и това, което сутринта бях открил в делото на Мики Грийн.
	— Кой го е защитавал?
	— Питър Контини. Чувала ли си за него?
	— Не — поклати глава Рита, извади с два пръста маслинката от чашата си и я налапа. — Надявам се никога да не чувам за него.
	Пред мен се появи голяма димяща купа в комплект с дебел резен царевичен хляб. Небесата се разтвориха. В ушите му отново прозвуча ангелският хор.
	— Горкото момче — поклати глава Рита. — Нима не ти дадоха нещо за ядене в онази голяма къща?
	— Имат само един автомат, който предлага шоколадови вафли и крекери със сирене.
	— Сноб — отбеляза тя.
	Свих рамене.
	— Нека отгатна — подхвърли след кратка пауза тя. — Ще ме накараш да използвам връзките си и да напиша молба за преразглеждане на делото срещу онзи нещастник Грийн.
	— По този начин ще се превърнеш в пример за професията.
	— А ако го отърва…
	— Неподходящ избор на думи — прекъснах я аз.
	— Добре, ако делото бъде възобновено…
	— Още по-лошо.
	— Тогава млъквай и си ръфай царевичния хляб.
	Послушах я.
	— В случай че казваш истината… — започна тя, после млъкна и очаквателно ме погледна.
	Затраях си.
	— … ще ни трябва съдебна заповед за лабораторен анализ на онази мръсотия под ноктите — продължи тя. — Което може да се окаже нож с две остриета. Наистина ли искаме да разберем кого е одрала тя във фаталната нощ?
	— Вече имам някаква представа — отвърнах.
	— Онези двама гангстери?
	— Може би.
	— По очите ти отгатвам, че имаш определени съмнения.
	— Нека караме поред.
	— Ти и без това щеше да ме потърсиш във връзка с това дело — констатира тя. — За да дръпнеш струната на либералното чувство за вина, което дреме в душата ми.
	Изпих втората половина от бирата си. Без да ме пита, барманът постави пред мен още една „червена тухла“. На това му се вика професионализъм.
	— Фактът, че те измъкнах от ареста, е чиста случайност — обяви тя.
	— Но в замяна получаваш безплатен обяд в приятна компания.
	— Вечеря — поправи ме Рита. — Звучи по-интимно.
	— Ама ти имаш ли намерение да ядеш? — сетих се аз.
	Рита промени положението на бедрата си и приглади с длан роклята си.
	— Имам среща.
	— Кой е късметлията?
	Тя допи мартинито си и стана.
	— Лесно ще разбереш, стига да се разделиш с егото си поне за малко.
	След тези думи Рита облече шлифера си, завърза колана и се насочи към изхода. Гледах след нея, докато фигурата й се стопи по посока на „Юниън“.
	После завих тихо като гладен вълк.


>	33

	Бях забравил за Мати. По времето, когато трябваше да я взема, провеждах съдържателен разговор с агент Конър, а в момента наближаваше шест следобед и вече се мръкваше. След като не получих отговор на четири поредни позвънявания, реших, че ще е най-добре да скоча в наетата кола и да потегля към комплекса.
	Когато почуках на вратата й, беше почти седем. Тя отвори, погледна ме безизразно и ме пусна да вляза. Без да каже нищо. Апартаментът беше почти толкова студен, колкото и стълбището.
	Близначките се бяха сгушили на канапето и гледаха телевизия, завити с плетено одеяло. Обърнаха се едновременно, лицата им светнаха за миг на отблясъците от телевизора. Седнах до кухненската маса, а децата отново насочиха вниманието си към екрана, на който жена по бикини ядеше свински чревца от дълбока купа.
	— Къде е баба? — попитах.
	Мати сви рамене.
	— На родителска среща, на църква?
	Мати отново сви рамене, седна на стола пред телевизора и обви коленете си с ръце.
	— Ядосана ли си?
	— Чаках те два часа!
	— Изскочи нещо неочаквано, нямаше как да те предупредя.
	— Голяма работа — отвърна тя. — Но би трябвало. Висях там като някаква идиотка.
	— Пеша ли се прибра?
	— Докара ме учителката по математика. В колата й вонеше на котешка пикня.
	— Това й е наказанието, че е станала учителка по математика.
	Мати не отвърна на усмивката ми и отново се втренчи в телевизора.
	Жената с бикините повърна. Рижите близначки се изсмяха. Очевидно повръщането беше гвоздеят на комедията. Мати извърна глава и ме погледна.
	— И без това не ти плащам — подхвърли тя. — С нищо не си ми задължен.
	— Арестуваха ме — признах аз.
	— Стига бе!
	— Сериозно — рекох.
	— Набил ли си някого? — погледна ме с уважение тя.
	— Не.
	— Гръмна ли го?
	— Не — поклатих глава аз. — Извинявай, но това е дълга история.
	Мати скочи от стола и се върна в кухнята. Беше навлякла черен пуловер с Мики Маус под протъркано военно яке. Джинси и вълнени чорапи с дупки по тях. Около очите й имаше нов пласт зле положен грим. Пореден опит да изглежда по-стара. Приличаше по-скоро на дете, което си е играло с гримовете на майка си.
	— Мисля, че осигурих нов адвокат на Мики Грийн — подхвърлих аз и пъхнах ръце дълбоко в джобовете на палтото си.
	— Бивали го? — попита тя.
	— Бива я.
	— Жена адвокат?
	— Защо, имаш ли нещо против?
	— Корава ли е?
	— И най-закоравелите престъпници смучеха палците си, когато тя беше прокурор.
	— Мики иска пак да му отидем на свиждане.
	— Може би има да ни каже нещо ново?
	Мати сви рамене и седна на масата. Пръстите й си играеха с медальона на свети Кристофър, който подскачаше на сребърната верижка. В тази кухня се чувствах изключително неудобно. Въздухът миришеше на евтина мазнина и силни дезинфектанти. Сякаш бях в затворническа килия.
	— Може би ще направим някои ДНК тестове.
	— Какво?
	Поех си дъх. Чувах свиренето на студения вятър край стените на блока. Едната от близначките извика нещо от канапето.
	— Млъквай! — изкрещя в отговор Мати и отново се обърна към мен. — Какви тестове?
	— Кръвни. И на пробите под ноктите.
	— Ноктите на Мики?
	— Не, на майката.
	Тя кимна и лицето й помръкна.
	— Не правят ли всички тестове преди делото?
	— Би трябвало.
	— Ще разберем ли от тях кой го е извършил?
	— Може би — отвърнах аз. — Но трябва да проверим всичко. Един добър адвокат ще помогне много.
	— Това сигурно ще отнеме доста време, нали?
	— Вероятно.
	— Гади ми се!
	— Така работи системата.
	Мати отвратено поклати глава. Краката й висяха от масата и се клатеха като махало.
	— Понякога ми идва да зарежа всичко — прошепна тя. — Баба твърди, че всички жени в църквата ме мислят за луда. И я съветват да ме заведе на лекар.
	— Мен също ме мислят за луд — рекох. — Особено когато осъзная, че си говоря сам.
	Тя ме погледна втренчено, без да реагира на усмивката ми.
	— Спокойно можеш да се смееш — насърчих я аз. — Изобщо няма да ме обидиш.
	— Тогава кажи нещо смешно.
	— Ти си жена, която трудно може да бъде задоволена, Мати Съливан.
	Тя извъртя очи и сви рамене. Обичайните средства за комуникация на тийнейджърите. Такъв беше и Пол Джакомен при първата ни среща. Шампион по свиване на рамене.
	— Има ли нещо, което може да те зарадва? — попитах.
	— Знам какво се опитваше да направиш оная вечер с помощта на приятелката ти Сюзан — въздъхна Мати. — Тя искаше да се разплача заради объркания си живот.
	— Планът не беше точно такъв — отвърнах.
	— Защото изобщо не ми пукаше от приказките за чувства и други подобни глупости.
	— На някои хора им пука.
	— Не са убили мен — тръсна глава тя. — Не съм луда, понеже искам да разбера какво се е случило.
	— Защо не оставиш полицейската работа на мен и не си бъдеш просто дете? — леко повиших тон аз. — Постъпи правилно, като се обърна към мен. Това ми е професията.
	Тя престана да си играе с медальона.
	— Би трябвало да се гордееш с този факт, поне мъничко — продължих.
	— Не съм нещастна, да знаеш — поклати глава тя. — Вадиш си погрешни заключения от факта, че говоря за майка ми.
	— А какво те прави щастлива? — попитах.
	— Изтъркан въпрос, Спенсър.
	— Добре, ясно. Коя е любимата ти храна?
	— Не знам. Обичам пица. Веднъж опитах тортата за рождения ден на „Тедески“. Беше доста хубава.
	— Когато животът е труден, човек трябва да се радва и на малките удоволствия — рекох. — Това не те прави слаба, а по-скоро означава, че се грижиш за себе си.
	Тя поклати глава.
	— Не си прави живота по-труден, отколкото е — продължих аз. — Не е било по силите ти да предотвратиш онова, което се е случило с майка ти. Не си успяла да защитиш и Мики, но си направила каквото си можела. Ти си дете, независимо дали ти харесва или не. И трябва да правиш всичко възможно да си останеш дете.
	— Какво например?
	— Какво ще кажеш за някой мач? Нали си фен на „Сокс“? Ще дойдеш ли с мен на стадиона?
	Тя ме погледна, без да мигне. В поведението й се усещаше някаква скрита сила. Близначките отново се развикаха.
	— Наистина ли?
	— Да — отвърнах аз.
	Тя кимна. Аз също. Едната от близначките извика, че са гладни, натъртвайки на последната дума.
	— Добре, добре! — изкрещя в отговор Мати, а към мен подхвърли: — Стават адски кисели, когато закъснея с вечерята.
	— Искаш ли да ти помогна?
	— Можеш ли да готвиш? — учуди се тя.
	— И още как — отвърнах. — Обещавам, че после ще разчистя.
	— Добре — сви рамене тя. — Нямаме кой знае какво. Баба трябваше да донесе продукти, но това беше преди два дни.
	— Известен съм, че мога да правя чудеса в кухнята.
	Тя наклони глава, без да помръдва от масата. Само краката й продължаваха да се клатят. Беше забравила да си играе с медальона.
	Отидох да отворя хладилника. Вътре имаше полупразна кутия с мляко, стиропорена кутийка с престояли пържени картофи, половин глава лук, отворена опаковка с много стари моркови и начената кутия сметана с пожълтяла кора.
	Лъхна ме неприятна миризма и побързах да затворя.
	— Видя ли?
	— Още не съм свършил — рекох.
	— А защо готвиш ти? — попита тя. — Това не е ли работа на приятелката ти?
	— Сюзан забравя кафето на котлона и прегаря филийките. А аз израснах в мъжка компания, с баща ми и двамата ми чичовци. У дома всички готвехме.
	— Бас държа, че сте живели като прасета — поклати глава тя. — Банда лоши хора.
	— Точно обратното — поклатих глава аз. — Може би защото бяхме наясно какво очакват другите от нас.
	— Другите очакват да не се справим. Особено социалните работници, които посещаваха мама.
	— Но вие намирахте начин, нали?
	Мати кимна.
	Започнах проверка на шкафовете. Половин кутия овесена каша. Празна кутия корнфлейкс. Твърди като камък соленки и консерва пилешка супа.
	— Добре, признавам се за победен — въздъхнах аз. — Обличай близначките. Отиваме да попълним запасите.


>	34

	Хоук със сигурност би дал мило и драго да ме види как бутам поскърцващата количка между щандовете на „Тедески“ в компанията на трите момиченца. Количката вече беше препълнена, въпреки че Мати връщаше обратно повечето от артикулите, които близначките ни подаваха. Задържа само няколко кутии с евтини варива, плодов сок и мляко, а върна обратно опаковките с дъвка, вафли и розови кремчета.
	Чудех се дали съм единственият купувач с пищов 38-и калибър на кръста, но шансовете ми за уникалност бяха малки. Не и тук, в този квартал.
	Опитах се да наблегна на пресните продукти, но Мати предпочиташе консерви. Посегнах към опаковка телешко бон филе, но тя погледна цената и отказа с поклащане на глава.
	— Аз плащам — рекох.
	— Не, ние си имаме карта за отстъпки.
	— Не става.
	— Ще се оправим.
	— Трябва да се пазарува разумно. Когато бях на твоите години, ние също нямахме пари, но купувахме качествени продукти и ги използвахме до последната троха. Бяхме редовни клиенти на една бакалничка в Уайоминг, откъдето си купувахме говеждо, бекон и „Боракс“.
	— Какво е „Боракс“?
	— Силен детергент с универсално приложение — поясних аз. — И траеше дълго.
	— И ние правим така.
	— Защо не ми позволиш да купя храна без картинки по опаковката?
	— Вече си взехме месо и разни други неща.
	— А за закуска?
	— Нямаме време за закуски.
	— Винаги можеш да направиш някаква закуска. Достатъчно е да имаш дузина яйца, малко бекон и хляб. Така никога няма да останете гладни.
	— Момичетата обичат бъркани яйца.
	— Аз съм цар на яйцата — рекох. — Тайната е в движението на китката.
	Едната близначка пусна в количката кутия „Поп-Тартс“, а другата прибави кукла с розова глава. Мати не ги видя, а аз съучастнически им намигнах.
	— Сигурен съм, че децата няма да имат нищо против яйца със сметана и лук — подхвърлих.
	— Не.
	— А може би само със сирене?
	— Естествено. Чедър.
	— Ръжен хляб?
	— По-скоро пшеничен.
	Постигнахме компромис с един пълнозърнест, към който успях да извоювам половин кило нарязана пуешка шунка от щанда с деликатеси. След това започнах да хваля предимствата на сиренето „Хейвърти“ с кимион и задължителното присъствие на буркан маслини каламата и бучка фета.
	— Какво е това?
	— Зряло козе сирене.
	Близначките реагираха с колективно „еха“.
	— Много върви с арабски питки.
	— Май доста време си висял в Кеймбридж — отбеляза тя.
	Прибавихме към покупките кутия прах за пране, сапун „Айвъри“, четири пакетчета кайма, две кръгли буци сирене, два бели хляба, ябълки и круши, банани, спагети, доматен сос, стар боб, няколко консерви зелен боб и грах, пакет замразени пилешки гърди и половин кило кафе за баба.
	— Тя обича кафе — рече една от близначките.
	— Бас държа, че е така — отвърнах. — Дали вече се е прибрала?
	— Тц — поклати глава Мати.
	— Май не разчиташ на нея, а?
	Мати изсумтя.
	— Разчиташ ли изобщо на някого?
	Мати задържа количката и ме изгледа замислено.
	— Разчитам — заяви тя. — На себе си.
	— И аз съм така. Но все пак се нуждая и от чужда помощ.
	— Спокойно — рече тя. — Прави ми удоволствие.
	— Понякога удоволствието изисква големи усилия — усмихнах се аз.
	— Кой го казва?
	— Прочутите философи Калвин и Хобс.
	Мати насочи количката към касите, а аз измъкнах портфейла си. Видях, че й стана неудобно. Явно не обичаше друг да контролира нещата. Контролът беше всичко за нея.
	— Готова ли си за вечерята на живота си? — подхвърлих.
	— Мога да готвя — отсече тя.
	— Но сега ще готвим истинска храна. Има разлика.
	— Много ти благодаря, но това няма да промени нищо.
	— Нима се опитвам да променя нещо?
	— Мен — отвърна тя. — Искаш да се държа така, все едно съм някоя друга. Искаш да се разплача, за да се почувстваш възрастният. Да нося рокли, да се моля на Бог и да твърдя, че всичко е наред. Но това няма как да се случи. Не и сега.
	Близначките се бяха вкопчили в количката с огромни от възбудата очи.
	— Не искам да те променям — отвърнах. — Харесвам те такава, каквато си. Но искам да помогна.
	Мати стисна зъби и замълча. После най-неочаквано каза:
	— Добре.


>	35

	Прибрах се много късно. Тръгнах си веднага след измиването на чиниите. Колата ми беше паркирана на страничната пряка с отлична видимост към блока, в който живееше семейство Съливан. Останах в нея чак до единайсет и половина, когато баба се прибра от кръчмата. Изчаках лампите да угаснат, а след това се насочих обратно към Марлборо стрийт. Реших да отменя поръчката на специалната чаша за кафе с надпис НАЙ-ДОБРАТА БАБА НА СВЕТА.
	Захвърлих якето на кухненския плот. После измъкнах тапата на бутилката бърбън и сипах щедра доза върху ледените кубчета. Замислих се дали да не добавя и няколко капки вода. На това сериозните пиячи му викат „отваряне на уискито“. След кратко колебание се отказах. Беше си чиста проба разхищение.
	Отпих една глътка и се заех да проверявам съобщенията.
	После добавих още малко бърбън върху леда. Навън Марлборо стрийт все още будуваше. Ледът беше покрит с тънка снежна коричка. В мрака се очертаваше оградата на градската градина, изградена от високи метални пръчки. Меката жълтеникава светлина на уличните лампи хвърляше приятни отблясъци.
	Порових в портфейла си за картичката на Ъпстийн. Беше ми я дал преди много време, изписвайки собственоръчно номера на мобилния си телефон под логото на ФБР. Реших да му се обадя въпреки късния час. Той вдигна на третото позвъняване.
	— Да не си решил да си говорим мръсотии?
	— Приключи ли бингото за днес? — отвърнах с въпрос аз.
	— Ако не е бингото и разходката до деликатесния магазин, със сигурност нямаше да знам какво да правя с времето си.
	— Но не и ако някъде в Маями е извършено престъпление.
	— Е, да.
	— Още ли си в офиса?
	— Разполагам с походно легло, точно до бюрото.
	— Имам проблем.
	Ъпстийн се изсмя. После долових скърцането на стол. Явно се наместваше удобно, за да чуе проблема.
	— Казвай.
	— Том Конър.
	Вместо отговор Ъпстийн изпусна дълбока въздишка.
	— Днес сутринта ме обвини, че съм станал муле на някаква пуерториканска банда, разпространяваща дрога.
	Ъпстийн се разсмя. Толкова силно, че почти се задави.
	— Радвам се, че ти оправих настроението.
	— Как, по дяволите, се стигна дотам?
	— Конър твърди, че са намерили кило хероин в колата ми.
	— Но ти рядко държиш такива количества в колата си, така ли?
	— Не — отвърнах аз. — Държа си ги под леглото, като всеки нормален човек.
	Ъпстийн отново се разсмя.
	— Предполагам, че си започнал да го дразниш, нали?
	— Вчера се отби в офиса да ме предупреди, че преча на някаква текуща операция в Южния район.
	— Ммм.
	— Това съгласие ли беше?
	— Не, но ми звучи типично за Конър. Работил е в бостънското бюро далеч преди моята поява. Видял е сума новолуния, преди да получи повишение. Той е от онези агенти, които използват паметните бележки за подложки.
	— А може би и за тоалетна хартия.
	— Искаш ли да звънна на новия старши агент? — попита Ъпстийн. — Мога да ти бъда от помощ при написването на жалбата.
	— Може би по-късно — отклоних офертата аз. — В момента искам съвет от теб. Не съм виждал толкова полудял федерален агент от времето, когато Джей Едгар си е купил първия тренировъчен сутиен.
	— В такъв случай ще трябва да ме запознаеш с онова, което вършиш в оня квартал.
	— По всичко личи, че в района на „Олд Колъни“ се е появил нов отбор, ръководен от Джери Броз.
	— Броз-младши.
	— Аха.
	— Ай-ай.
	— Само чакаш да те извадя от стереотипите, за да забиеш една бърза топка в центъра — отбелязах аз.
	— Вероятно знаеш, че старият Броз беше само на един-два реда след Бин Ладен в списъка на най-търсените престъпници.
	— Очевидно вече ги е прескочил — промърморих аз. — Какво постижение!
	— Конър е бесен на Джо Броз от десетилетия — отвърна Ъпстийн. — Нещо като маниакална обсесия. Веднъж дори се наложи да го изпратят при служебния психиатър, защото това пречеше на другата му работа.
	— И аз не харесвам Джо Броз — рекох. — Но не губя съня си поради този факт.
	— Конър е от хората, които искат да приличат на онзи стар шериф от „Барутен дим“. Забравил съм му името…
	— Мат Дилън.
	— Точно така, Дилън. Трябва да се е докопал до нещо много солидно, за да дръзне да ти скочи така. Бас държа, че има връзка с издирването на Джо Броз.
	— Винаги съм си мислил, че Джо Броз е в Маями — подхвърлих.
	— Може би — въздъхна Ъпстийн. — Или в Южна Америка, Европа или дори Китай. Вече десет години издирваме дъртото копеле.
	— Извинявай, но имам чувството, че на тоя Конър не му е чиста работата.
	— Може да е задник, но иначе е добър агент — отвърна Ъпстийн. — Ако не мислех така, отдавна да съм го размазал. Още докато бях старши агент.
	— Имаш ли намерение да се прибираш?
	— Май да — въздъхна Ъпстийн. — Много ми липсва шибаната суграшица. Особено когато покрай прозореца ми се плъзне някоя мацка на ролери, облечена само по бикини.
	— А аз не ти ли липсвам?
	— Липсва ми абонаментът за бейзболния сезон.
	— Никога не си ме канил да идвам с теб.
	— Конфликт на интереси.
	— Какъв конфликт на интереси, по дяволите? — учудих се аз.
	— Как какъв? Нали си член на някаква пуерториканска банда? Ще завъртя един-два телефона.
	— Няма нужда, ще се справя и сам.
	— Вече казах, че ще завъртя няколко телефона.
	Той затвори.
	Взех си бърбъна и се преместих на канапето в тъмния хол. Над камината висеше парче черешово дърво с недовършена дърворезба. Бях я започнал преди години, но стигнах само до контурите на някакво животно от неизвестен вид. Навремето си въобразявах, че ще успея да пресъздам прародителката на кучето чудо Пърл. После реших, че ще бъде кон. Или омар. В крайна сметка осъзнах, че не знам какво искам да представлява резбата, и я зарязах над камината. Вече години висеше там, потънала в прах.
	Без Пърл и Сюзан апартаментът ми тънеше в тишина. Чувах далечното боботене на колите, които се спускаха по „Марлборо“. Пристъпих към прозореца и надникнах навън. Убийци не се виждаха никъде.
	Замислих се за Мати и Джули Съливан. За Джо Броз и Джери. За Скокливия Джак Флин.
	Върнах се при камината, свалих черешовата дъска и се огледах за длетото. Придърпах един стол така, че да попадне под бледата светлина на уличните лампи. Забих длетото в изсъхналото дърво. Разхвърчаха се ситни стружки.


>	36

	Спретнат, гладко избръснат и свеж като маргаритка, аз закарах Мати на училище, а след това се отбих в „Дънкин Донатс“ за голяма чаша кафе и кутия царевични понички. Поех на юг по скоростния път с малко странното чувство, че си отивам у дома. Не след дълго излязох на междущатска магистрала 95 за Провидънс, която броени минути по-късно напуснах през изхода за Уолпол.
	Центърът на градчето беше много приятен със старите си тухлени сгради. Местните предприемачи и бизнесмени със сигурност проклинаха решението на щатските власти да изградят тук модерен затвор, чието присъствие несъмнено пречеше на туризма.
	Имаше указателни табели за зеленчуков пазар, клуб на занаятите и няколко добри ресторанта, един, от които се наричаше „Гарваново гнездо“. На дъската пред него беше изписан специалитетът на деня — риба с пържени картофки и халба гинес, включена в цената. Запомних мястото, възнамерявайки да го посетя по обед, а след това глътнах остатъка от кафето си.
	Паркирах пред затвора и се приготвих за процедурите по свиждането, които вече познавах много добре. Показах си разрешителното, предадох оръжието си на съхранение и не след дълго се озовах в залата за посетители, за да чакам появата на Мики Грийн.
	Запитах се дали Мики ще забележи, че съм старателно избръснат и с измити зъби. Вероятно не. Разделителната стена от плексиглас беше твърде дебела.
	Няколко минути по-късно той се появи, съпровождан от яка надзирателка.
	Седна насреща ми и вдигна слушалката. Аз сторих същото. Усмихнах се. Мики не се усмихна.
	— Добро утро — рекох.
	— Къде е Мати, по дяволите?
	— А пък се избръснах специално за теб — свих недоволно устни аз.
	— Без Мати няма свиждане — отсече той.
	— Днес е петък — поясних. — Мати е на училище.
	— Тогава елате утре — изръмжа той и започна да се надига.
	— Сядай!
	Гласът ми никак не беше дружелюбен.
	— Какво?
	— Хлапето вярва, че си невинен и че си станал жертва на скалъпен процес — заявих аз. — Надвий природата си и бъди умен.
	— К’во ще рече това?
	— Ще рече, че имам въпроси към теб, Мики. От последната ни среща насам бях пребит, заплашван и арестуван. Това ме кара да мисля, че не си ми казал всичко, което знаеш.
	— Нима щях да мълча, ако знаех кой е убил Джули? 1 втренчи се в мен той.
	— Определено криеш нещо.
	Мики шумно изпусна въздуха от гърдите си. Слава богу, че между нас имаше дебел плексиглас. Той не изглеждаше нито спретнат, нито чист, нито гладко избръснат. Имаше вид на човек, който си е измил зъбите с четка за тоалетна.
	Извадих от джоба си жълт лист хартия и го залепих за преградата. Мики наклони глава, за да прочете съдържанието му.
	— Е?
	— Прочети на глас имената — посъветвах го аз.
	— Териса Донован, Тифани Ройс, Тачи Кайли — започна той. — А, още и Луната и Ред… И какво?
	— Кого съм пропуснал?
	— В смисъл?
	— Кой още трябва да е в този списък?
	— Не знам.
	— Джери Броз?
	— Кой е пък тоя?
	Зададе въпроса си с добре тренирано тъпо изражение на лицето.
	— Джак Флин?
	— Не.
	За миг отмести поглед, после отново ме погледна в очите.
	— Какво?
	— Всички в квартала познават Джак Флин.
	— И аз го знам кой е, но не разбирам защо питаш.
	— Не — поклатих глава аз. — Каза, че името ти е непознато.
	Той сви рамене, тялото му се отпусна върху твърдия пластмасов стол. Стрелна ме с очи, продължавайки да притиска слушалката към ухото си. След това започна да изучава ноктите си.
	— Не те харесвам, Мики — въздъхнах аз.
	— И к’во?
	— Мисля, че Мати Съливан може да върши по-добри неща, вместо да си губи времето с тип като теб. Но така или иначе, ти вече си част от моята работа. Може би ще се наложи да те освободя, за да открия кой е убил майка й. Затова, ако имаш капчица разум в дебелата си глава, трябва да слушаш какво ти говоря и да ми кажеш истината.
	— Никога не съм виждал Джак Флин.
	— Какво общо има той с убийството на Джули?
	— Не знам. Нищичко не знам.
	Забих поглед в лицето му. Опитваше се да се прави на корав, но по бузите му изби издайническа руменина, а очите му избягваха моите.
	— Добре, започваме отначало — кимнах. — Видя ли се с Джули онази вечер?
	— Вече ти казах, че се натъкнах на нея в кръчмата — отвърна той. — Какво толкова, мамка му?
	— Да си я докосвал по някакъв начин?
	— Не, мамка му!
	— Да си й дал повод да те одере?
	— Да ме одере ли? — изсмя се Мики, приведе се към преградата и отсече: — Не съм!
	— Уволних адвоката ти от твое име.
	— Той беше лайно.
	— Тук си прав — кимнах.
	— Не си мръдна пръста за мен.
	— Намерил съм ти нов — рекох. — Много по-добър, отколкото заслужаваш. Ще трябва да подпишеш един-два документа. По този начин тя ще може да поиска ДНК експертиза на някои доказателства.
	— Какви доказателства?
	Обясних му. Бавно и внимателно, за да разбере. Понечих да му кажа, че ДНК е нещо като наука. После промених решението си. Беше много по-добре да му кажа, че е по-скоро магия. Такива като него вярват повече на магиите.
	— Ще те попитам още веднъж за Джак Флин.
	— Едва ли ме познава — отвърна той. — Аз бях дребна риба.
	— Добре, а какво ще кажеш за Ред?
	— Не знам — отвърна Мики и се почеса по главата. — Сам го попитай.
	Кимнах.
	— Все още не мога да открия човек, който е готов да говори за онази нощ.
	— Видя ли се с Териса Донован?
	— Разбира се. Работи в някакъв магазин до парка „Кълъмбъс“.
	— Казах на Мати, че не го е направил Ред — поясни Мики. — Но тя си е втълпила друго. Какво ти каза Териса?
	— Убедена е, че полицията е пипнала истинския извършител.
	— Наистина ли каза това, мамка му?
	Облегнах се назад, разкърших рамене и напълних дробовете си с въздух. Разговорът с Мики Грийн не можеше да се нарече приятно занимание. Но въпреки това продължавах да притискам слушалката към ухото си.
	— Не мога да повярвам — промърмори сякаш на себе си Мики и поклати глава. — Кучката твърди, че съм го направил, докато аз се опитвам да бъда добро момче и да не я топя!
	— За какво да я топиш? — приведох се към преградата аз.
	— Исусе Христе! — продължаваше да клати глава Мики. — Каква кучка!
	— За какво да я топиш, Мики?
	— Онази вечер Териса си тръгна от „Фор Грийн Фийлдс“ заедно с Джули — поясни той. — През цялото време се заяждаше с нея. Какво, по дяволите, ти каза?
	— Не много — отвърнах. — Че престанала да излиза с нея, откакто започнала да се друса.
	— Мръсна кучка!
	— Добре де, това вече го чухме.
	— Ще го повторя още петдесет пъти, ако се наложи — тръсна глава Мики. — Мамка й мръсна!
	Слава богу, че правеше опит да разнообрази речника си.
	Продължавах да го гледам с въпросително вдигнати вежди. Той поклати глава, затръшна слушалката и извика пазачите.
	В моята слушалка се появи продължително бръмчене. Яката надзирателка се появи да го върне в килията му. Оставих слушалката на мястото й.
	Погледнах часовника си. Сега трябваше да планирам деня си с изключителна прецизност.


>	37

	Поех обратно към центъра, а след това отбих към „Олд Колъни“ и спрях пред магазинчето на Териса Докован. Но зад касата стоеше някаква възрастна жена. Ниска и дебела, облечена с пуловер с две лъскави мечета отпред, които събираха опадали листа. Косата й беше снежнобяла.
	Тя ми каза, че Териса не се е появявала вече цяла седмица. Бавно и разчленено, защото дъвчеше дъвка.
	Попитах я дали знае къде живее Териса. Тя направи едно балонче, а след това отвърна, че не знае. Не й повярвах.
	— Взела ли е чека със заплатата си? — попитах.
	Бабата се намръщи и ми каза да се обадя на управителя. Не си направих труда. Вместо това се обадих на една сътрудничка в кантората на „Коун & Оукс“, която и друг пъти ми беше помагала при подобни случаи. Няма готина младша адвокатка, която да устои на чара ми.
	Оказа се, че някоя си Териса Донован, бяла, от женски пол, на горе-долу същата възраст, живее в района на Дорчестър Хайтс. Няколко минути по-късно сътрудничката ми позвъни отново и потвърди, че става въпрос за същата Териса Донован, която била от един випуск с Джули в гимназията на Южен Бостън. Завършили заедно.
	Паркирах до един пожарен кран. Рита беше открила процедурата за освобождаването на конфискуваната ми кола, но аз вече започнах да свиквам с взетата под наем — както каубоят свиква с нов кон.
	Беше ранен следобед. Слязох от колата, протегнах се и погледнах надолу към Карсън Бийч и Олд Харбър. Дорчестър Хайтс се намираше високо горе, както подсказваше и името. Отличен наблюдателен пункт, когато има опасност от повторна поява на британския флот.
	Апартаментът на Териса се намираше на първия етаж на тухлен четириетажен блок под парка „Томас“. Натиснах звънеца й пет пъти поред, но никой не отговори. Пощенската й кутия беше претъпкана с неплатени сметки.
	Върнах се обратно и направих една обиколка на квартала. Отбих се в закусвалня на „Събуей“, от която излязох екипиран с 30-сантиметров пуешки сандвич и чаша кафе. Този път намерих по-добро място за паркиране — малко встрани от блока, с отлична гледка към апартамента на Териса. Нямаше как да я изпусна, ако се прибереше. Също и ако само минеше под прозорците си.
	Наблюдението беше неразделна част от моята работа, но кой знае защо винаги го приемах като нещо перверзно. Сякаш самото дъвчене на сандвич под чуждите прозорци ме правеше извратен. Или по-скоро извратен лакомник.
	С такива мисли захапах франзелата и отпих глътка кафе. Пуснах си новините по радиото. Обзет от духа на перверзността, започнах да си припомням страхотните сексуални преживявания със Сюзан. Направих опит да се контролирам с мисли за „Ред Сокс“ през 2004-та и голата Маргарет Хамилтън. Това ме накара да си припомня още сексуални приключения със Сюзан. Най-вече едно от тях, от което се изчервих.
	Благоразумно запазих половината сандвич за по-късно. Ако знаех, че ще се наложи да вися тук, положително щях да си взема цял термос кафе. „Събуей“ не бива да продава такова кафе — силно и натъпкано с кофеин. Дано поне ме държеше буден по-дълго време.
	Превключих радиото на местния канал. Триото на Рей Браун изпълняваше „Бай бай Блекбърд“, последвано от оптимистичния „Блус за Фил Джо“ на Сони Ролинс.
	Часовете се точеха. Спомних си за страхотните концерти на покойния Тони Ченамо. Тони много ми липсваше.
	Почуквах в такт по волана. След известно време осъзнах, че наближава време да прибирам Мати, запалих двигателя и поех към прогимназия „Гейвин“. Вече се бях превърнал във виртуоз по прибиранията. Дежурният на пешеходната пътека ми се усмихна и махна към входа. Отвърнах на усмивката му, спрях и отключих дясната врата.
	Тя смъкна раницата от гърба си и с въздишка се отпусна на седалката.
	— В осми клас е най-гадно — рекох.
	— Ходил си при Мики Грийн — веднага ме хвана тя.
	— Ходих — признах си аз.
	— Но без мен.
	— Не знаех, че ми трябва разрешение.
	Изчаках дежурния да спре трафика, за да ме пропусне.
	— Мики ми изпрати есемес — добави тя. — Направо е бесен.
	— На мен?
	— На мен — отвърна тя. — Каза, че не иска да ходиш там, ако аз не съм с теб.
	— Дали не съм наранил чувствата му?
	— Каза, че си го затрупал с куп излишни въпроси — поясни Мати. — Каза още, че ти и Териса Донован искате да остане заключен, докато е жив.
	— Вярваш ли на подобни глупости?
	— Мамка му — въздъхна тя и прегърна раницата си като някаква плюшена играчка. — Вече не знам на какво да вярвам.
	— Пазаруваше ли ви Мики Грийн?
	— Той е добър човек — отвърна тя. — Обичаше мама.
	Свих рамене. Нямаше какво друго да направя. Когато човек се съмнява, той неволно реагира по един и същ начин.
	— Къде отиваме? — попита тя, след като подминахме метростанция „Андрю“ и продължихме по извитите улички към „Мери Елън Маккормък“.
	— Отново у дома, в милия дом — изтананиках аз.
	Мати облегна глава на страничното стъкло и дълго мълча.
	— Не мога да те вземам навсякъде — промърморих.
	— Но обеща друго — отбеляза тя.
	— Винаги съм бил откровен с теб, но за да се получат някои неща, трябва да ги свърша сам.
	— Или с Хоук.
	— Само ако ситуацията го налага.
	— Днес изискваше ли го?
	— Не.
	— Тогава защо не ме взе?
	— Щеше да ти бъде скучно.
	— И затова трябваше да си измия ушите и да си пиша домашните?
	— Ушите ти са съвсем чисти — отбелязах аз.
	Навлязохме в Кемп стрийт и аз намалих скоростта. От двете ни страни се влачеха деца с раници на гърба. Някои се бяха събрали на групички край стените на порутени сгради и пушеха. Други крачеха по заледените тротоари и бързаха да се приберат у дома. Много от тях ми приличаха на Мати. Самодостатъчни.
	— Това са глупости — изтърси тя.
	— Щом така мислиш — свих рамене аз.
	— Но на теб не ти пука, нали?
	— По-добре се грижи за сестрите си — рекох. — И за баба си.
	— Ти си голям гадняр.
	След тези думи пое въздух през носа си, отвори вратата и изскочи навън. После се запрепъва по заледената пътека към дома си. Вратата остана отворена й започна да писка.
	Слава богу, че разполагах с половин сандвич.


>	38

	Гледах как двама тийнейджъри тичат нагоре по заледените стъпала на Паметника на революцията в парка „Томас“. Единият се подхлъзна и падна. Другият се изхили и продължи нагоре. Другарчето му направи гримаса и изкрещя, че е „пълен боклук“. Сценката ме забавляваше в продължение на цели две минути.
	На всеки половин час палех двигателя и пусках парното. Посред зима в този район не се случва почти нищо. Покрай парка бръмчаха коли, възрастни дами разхождаха кучетата си. Спомних си за един Четвърти юли, когато гледах тържествената заря от върха на хълма в компанията на жена, която се казваше Бренда Лоринг. Докато дъвчех остатъка от сандвича си, започнах да се питам какво ли е станало с нея.
	После се мръкна. Бързо и някак изведнъж. Стана доста студено. В блока на Териса влязоха неколцина от обитателите му. Останах на пост още един час.
	Някъде към десет стана ясно, че Териса няма да се прибере. За всеки случай отидох да натисна звънеца й още веднъж, а след това се пробвах и със съседите.
	След доста чакане в мембраната прозвуча проточеното „дааа“, което очаквах.
	— Бил Ли от „Спейсмън Продъктс“ — представих се аз.
	Разнесе се остро жужене и вратата щракна. Много ме бива, рекох си. Като нищо ще се справя и с ролята на питчър на Световните финали.
	Почуках на вратата на Териса. Нищо. Почуках още веднъж.
	Измъкнах малкия ключарски комплект от джоба на якето си. Състоеше се само от осем части, но беше толкова ефикасен, че понякога се чудех защо хората изобщо си слагат секретни брави. Десет секунди по-късно вече бях вътре. Апартаментът се оказа съвсем малък, със сгъваемо легло и кухненски бокс.
	Изкуството по стените беше купувано от разпродажби в големите търговски вериги. Няколко щамповани репродукции на парижки пейзажи, един Пикасо и някаква маймуна, която пие десертно италианско вино. В бокса имаше остатъци от лазаня и чиния, пълна с фасове. Плюс отворена бутилка спрайт. Лазанята се беше превърнала в твърда буна, а спрайтът отдавна се беше разгазирал.
	На пода лежаха мръсна вилица и счупена чаша, около която имаше полупресъхнала локвичка. Потърсих други следи от борба, но такива нямаше. Никакви следи от засъхнала кръв или дупки от куршуми, никакви вдлъбнатини от токчета върху линолеума. Подуших въздуха с надеждата да открия сладникавата миризма на хлороформ.
	Храната все още не беше мухлясала, но тези продукти имат поне сто години срок на годност. Проверих телефона за евентуални съобщения, но в слушалката нямаше сигнал. В днешно време хората все по-малко използват стационарните си телефони. По всяка вероятност Териса разчиташе единствено на джиесема си.
	Върху сгъваемото легло лежеше отворен куфар, в който бяха нахвърляни джинси, пуловери, вълнени чорапи и бельо. Проверих част от чекмеджета, които също се оказаха пълни с дрехи. Териса имаше и колекция от около трийсет диска на певци и групи, които не познавах или не харесвах. Имаше и купчина списания, които я информираха за живота на звездите. Едно от тях беше разтворено на страницата с рецепти за отслабване.
	Шкафчето в банята беше задръстено от гримове, червила и всякакви други женски атрибути.
	Върнах се обратно в студиото. Евтината настолна лампа хвърляше бледа светлина. Лакираният плакат на свети Джуд над нея обещаваше ЩЕ СЕ МОЛЯ ЗА ВАС. Върху малкия скрин имаше колекция от снимки в евтини пластмасови рамки. На една от тях позираше младеж в униформа на морски пехотинец, изправен под американското знаме. На друга се виждаше възрастна жена в голям стол-люлка. До нея гордо се усмихваха Териса и Джули Съливан, заснети на абитуриентския си бал. Лицата им излъчваха надежда и оптимизъм, без следи от трудния живот, който водеха.
	Прочетох едно-две писма и се прехвърлих на сметките. Оказа се, че дължи над пет бона на някаква компания за бързи кредити. Бяха й предлагали и много други кредитни карти. Едно от писмата обещаваше късмет и Божия благословия срещу малко дарение. Изключих осветлението.
	После открехнах входната врата и се ослушах. Стълбището тънеше в тишина.
	Измъкнах се навън и не след дълго отново се озовах на уличката, която опираше в парка. Вятърът беше станал по-силен и по-студен. Придърпах плетената шапка над ушите си. Липсата на ръкавици ме принуди да напъхам ръцете си дълбоко в джобовете.
	Нещата се развиваха в посока, която никак не ми харесваше.


>	39

	Под прага на входната врата се виждаше тясна ивица светлина. Реших, че това е карма. Докато проверявах жилището на Териса Донован, някой пък проверяваше моето.
	Измъкнах револвера 38-и калибър и лекичко завъртях топката на бравата.
	Вратата не беше заключена. Отвътре долиташе лек шум, сякаш някой ровеше в книжата ми и проверяваше чекмеджетата. Дали пък не бяха дошли за снимката с автограф на Ханс Арън, която бях скрил между страниците на „Кодексът на Запада“ от Зейн Грей? Или ги бяха привлекли секси снимките на Лоте Леня?
	Бутнах рязко вратата с насочено оръжие.
	Пърл вдигна глава от купата с вода, от която лочеше. От муцуната й капеха капки. Прибрах оръжието и затворих след себе си.
	Сюзан беше запалила камината и седеше на канапето с някакъв роман на Чарлс Портис в едната ръка и чаша вино в другата. Вдигна глава от книгата и ми се усмихна, после прегъна страницата и отпи глътка вино.
	— Спокойно можех да гръмна Пърл — рекох.
	— Тя не е въоръжена — отвърна Сюзан.
	Пърл се приближи и наведе глава, за да я погаля. Нямаше как да й откажа.
	— Отдавна ли си тук?
	— О, дойдох някъде около пет — отвърна Сюзан. — Един пациент се обади в последния момент да отложим сеанса. Той е от хората, които не обичат да се чувстват обвързани.
	Усмихнах се разбиращо.
	— Донесох малко храна от „Чез Хенри“ — добави тя.
	— Кубински сандвич?
	— Плюс подборка от сирената, които харесваш. Онези с плодовете и печените ядки.
	Отворих хладилника и извадих бутилка „Амстел“. Сложих кубинския сандвич в микровълновата, отворих бирата и опитах сиренето с ядките.
	— Казвал ли съм ти някога, че си светица?
	— Да, но не толкова често, колкото трябва — отвърна тя. — Надявах се тази вечер да се прибереш навреме.
	— Можеше да звъннеш.
	— Знаех, че ще се прибереш, като си свършиш работата.
	— Като скитащ котарак.
	— Именно.
	Сюзан се изправи и довърши виното си. Беше облякла старата сива фланелка на Бостън Колидж, която ми беше подарък от треньора. На практика с нея се изчерпваше и цялото й облекло.
	— Харесвам стила ти — рекох.
	— Старата фланелка? — усмихна се тя, отвори хладилника и си наля още вино. „Шато Мишел Ризлинг“. — Обличам я само когато не ми пука как изглеждам.
	Аз огледах стегнатото й дупе, което се появи пред очите ми, докато се навеждаше да остави бутилката в долната част на хладилника. Отпих глътка бира и се усмихнах.
	— Прекарах вечерта, като надничах през прозорците на една млада жена и ровех из чекмеджетата й — рекох.
	— Отвратително.
	— Чекмеджета на скрина.
	— О!
	Сюзан отпи малко вино, а аз бръкнах в буркана с бисквитите на Пърл. Тя за малко не отнесе пръстите ми. Метнах якето си на закачалката до вратата, а след това се освободих от кобура.
	— Уайът Ърп — рече тя.
	— Започна ли да свикваш с това, което върша?
	— Не — отвърна Сюзан.
	— Вълнува ли те?
	— Не съвсем.
	— Вечеря ли?
	— Хапнах малко паеля. Искаш ли и ти?
	— Не.
	Отидох да извадя кубинския сандвич от микровълновата. Сиренето се беше размекнало точно колкото трябва, а парчето свинско между препечените корички беше адски вкусно. Леко кисело. Много свежо.
	— Как е Мати?
	— „Зверски ядосана“, както обикновено.
	— Какво си направил?
	— Не я взех на поредната разходка до затвора. Ходих в „Сидър Джънкшън“.
	— Да се срещнеш с човека, който може би е убил майка й?
	— „Може би“ отдавна не съществува. На практика тя го харесва.
	Отхапах още един залък и го полях с бира.
	— Предполагам, че намира нещо бащинско у него — промълви Сюзан. — Въпреки че това може да ти се стори ужасно.
	— Я повтори?
	— Тя е убедена, че присъдата му е несправедлива. Вече е успяла да си изгради определено мнение за него. Разбира се, с малко помощ и от негова страна. За нея той е единственият мъж, който е обичал майка й. Тя се идентифицира с това чувство и е готова да го приеме като баща.
	— Много се надявам да си намери по-добър кумир.
	— По всяка вероятност ти е ядосана, защото си различен — добави Сюзан. — Със сигурност не приличаш на Мики Грийн.
	— И слава богу.
	— Всъщност той има ли някакъв шанс?
	— Убедих Рита да го поеме.
	— Страхотна услуга за човек, когото не харесваш.
	Свих рамене и отново захапах сандвича. После извадих още една бутилка „Амстел“.
	— Хлапето е дълбоко убедено, че не го е извършил Грийн — рекох. — А ченгетата изобщо не са проявили интерес към онова, което е видяло през онази нощ.
	— На този етап сигурни ли сме, че е невинен?
	— Не съвсем — въздъхнах аз. — Той не споделя всичко, което знае. И е много далеч от героичната фигура на бащата. Мати заслужава повече от Мики Грийн.
	Сюзан кимна. Аз продължавах да ям и пия, но не пропусках да огледам и дългите й бедра.
	— О, боже — сепна се тя. — Нали не планираш да я прибереш, както постъпи с Пол?
	— Не.
	— Нито пък да й ставаш ментор?
	— Мати не се нуждае от човек, който да я учи как да се бори — поклатих глава аз. — Тя може да разплаче дори Майк Тайсън.
	— Или да си бъде самодостатъчна.
	— Да.
	— Това не е ли притеснително?
	— Кое? Че е дяволски самодостатъчна?
	— Че не можеш да я научиш на нищо от онова, на което научи Пол — как да се облича и как да се държи като истински мъж. Или на това, което направи за Зи.
	— Може би — признах аз. — Тя не вижда по-далеч от оневиняването на Мики Грийн и евентуалното наказание на истинските извършители.
	— А ти може би няма да й помогнеш толкова пълноценно, колкото очаква.
	— И такива мисли ми минават през главата — рекох.
	— Вероятно разбираш, че нейното нещастие е форма на самобичуване, от което няма как да се отърве — отбеляза Сюзан.
	— Напълно — отвърнах. — Затова й предложих да я водя на мачовете, които предстоят тази пролет. Няма как да се самобичува на „Фенуей“, защото веднага ще я арестуват.
	— Моментно щастие, радост от живота — кимна тя. — Може би това е единственото, на което можеш да я научиш.
	— Трудна задача, но ще се опитам.
	— Кой друг, ако не ти? — вдигна вежди тя. — Нали сам си избрал да работиш в грозния свят на насилието, а на всичкото отгоре търсиш и удоволствието от онова, което вършиш?
	— Понякога дори си подсвирквам, докато размазвам физиономията на поредния гадняр — ухилих се аз.
	— Но Мати ще продължи да се самобичува дори и след като освободиш Мики Грийн и пъхнеш истинските извършители в затвора.
	Пак се ухилих.
	— В началото сигурно ще се почувства по-добре, но после ще й трябва помощ — добави Сюзан. — При това за много продължително време.
	Ухилих се за трети път.
	— Готов ли си на това?
	— Имаш предвид, че работата ще продължи?
	— Да.
	— Тя го заслужава.
	— Защо?
	— Уважавам чувството й за справедливост.
	— И ще я научиш как да живее, докато я намери?
	— Точно така.
	Успяхме да се сместим един до друг на канапето срещу камината. Разбира се, оставихме място и за Пърл, която се втурна като фурия и се настани помежду ни.
	— Тя тъгуваше за теб — рече Сюзан.
	— Сама ли ти го каза?
	— Ами да. Нали и ти разговаряш с нея?
	— Зависи колко съм изпил.
	— Предполагам, че това ще е основната ти дейност през целия уикенд — рече тя и подви боси крака под себе си.
	— Аха.
	— Как мислиш да действаш?
	— Ще започна от самото начало. Плътно проследяване на Ред и Луната.
	— Защо не вземеш и Хоук?
	— Стига да е свободен.
	— Ще се освободи — тръсна глава тя. — Както винаги.
	Кимнах.
	— Ти как се освобождаваш, когато той има нужда от теб?
	Отново кимнах.
	— Извикай го.
	— Слушам, госпожо.
	Старата ми тениска се вдигна нагоре, разкривайки стегнатата талия на Сюзан над чифт много елегантни бикини.
	— Харесвам ги — отбелязах аз.
	— Няма да ти станат.
	— Но не си падам по дантелите.
	— А по какво си падаш?
	— По широки боксерки на червени сърца.
	— Секси — кимна тя.
	— Само в някои култури.
	— Добре, чаках те достатъчно дълго — въздъхна Сюзан, отпи глътка вино и заповяда: — Събличай се!
	— Ще го направя — рекох. — Дори и да ми извиеш ръката.


>	40

	Закусихме в „Парамаунт“ на Бийкън Хил. Аз си избрах бъркани яйца и черно кафе, а Сюзан предпочете омлет от белтъци и плодове. Болката в задника ми беше изчезнала. Крачех много бодро, докато пресичахме градската градина по обратния път. Сюзан и Пърл потеглиха към Кеймбридж, а аз се насочих към офиса.
	Паркирах, купих си още една чаша кафе и поех нагоре по стълбите.
	Пощата ми беше разпръсната по пода до вратата. Изхвърлих всичко, с изключение на бележката за наема и една картичка от Париж. В момента там гастролираше танцовата трупа на Пол. Той беше наясно, че не разбирам думичка френски, но въпреки това ми беше писал на този език.
	Вече беше зрял мъж с много успешна кариера. Абсолютно сам, когато беше на годините на Мати. Животът му се изчерпваше с гледане на сапунки и забавни програми. Заведох го в Мейн с идеята да му създам някакви работни навици, докато довършвахме една малка хижа. Там го научих да вдига тежести, да се боксира и да пие бира. С Мати обаче беше различно. Страхувах се, че ако я науча да се боксира, неминуемо ще я превърна в сериозна заплаха за цялото училище.
	Освен това не бях сигурен, че подобен план по отношение на едно младо момиче няма да се възприеме зле. Мати не беше типичното младо момиче. По филмите тийнейджърки като нея решават проблемите си с помощта на много козметика и малко фантазия. В реалния живот не бях в състояние да направя нищо друго, освен да изпълнявам желанията й. Бих могъл да й предложа няколко сеанса със Сюзан, но тя вероятно щеше да откаже. Най-много ми се искаше да възстановя част от детското у нея. Разкриването на убийците на майка й беше първата стъпка в тази посока. Цапотенето и фантазиите бяха по-надолу в списъка.
	Седнах зад бюрото и използвах компютъра, за да проверя прогнозата за времето и да си пусна Ела, която пееше „Ангелски очи“. После се обадих на службата за поддръжка на гласовата ми поща, а най-накрая набрах и Хоук.
	Той ме помоли за петнайсет минути, защото искал да се сбогува с дамата.
	— Онази с копринените чаршафи? — пожелах да узная аз.
	— Не знам какви са й чаршафите на тая — отвърна Хоук. — Така и не стигнахме до леглото.
	Отпих още малко кафе и погледнах към отсрещната сграда. Офисите на застрахователната компания бяха тъмни. По всичко личеше, че само аз обичам да работя в събота. Разбира се, това не се отнасяше за магазините на уличното ниво — най-вече за „Шрийв, Кръмп & Лоу“, който се радваше на много добра посещаемост. Там се предлагаше качествена бижутерия, а на витрината от доста време насам беше изложено нещо, наречено „Бълбукаща треска“ — някаква странна кана във формата на риба. На това му се вика новобогаташки вкус.
	Тежките стъпки на Хоук прозвучаха в коридора точно когато преполових кафето си. Нямаше как да ги сбъркам. Походката на Хоук излъчва авторитет.
	— Ще те компенсирам с една „Бълбукаща треска“ — обявих аз.
	— Какво, по дяволите, е това?
	Обясних му.
	— Белите имат повече пари, отколкото мозък — отсече той.
	— В това няма спор — кимнах аз.
	— Какво има за закуска?
	— Аз вече закусвах със Сюзан.
	— Не донесе ли нещо и за мен?
	— Не знаех дали си свободен.
	— Не съм ли ти верен помощник?
	— Мисля за себе си като за пръв сред равни — великодушно отвърнах аз.
	— Не думай — сбърчи вежди Хоук. — И аз мислех същото за себе си.
	— Отсреща продават кифли — рекох.
	— Не искам подложки за врата, а закуска.
	Хоук беше облечен с кафяво спортно яке и черна копринена риза с отворена яка. Джинсите му бяха избелели точно колкото трябва, а ботушите му бяха изработени от щраусова кожа.
	Той усети, че гледам ботушите му.
	— Какво ти е сторил горкият щраус? — попитах.
	— Тази птица умря от гордост, че ще бъде на краката ми — отвърнат ой.
	Грабнах палтото си и бръкнах в чекмеджето за оръжието .357-и калибър.
	— Двойна стрелкова мощ? — изгледа ме Хоук.
	— Предпочитам да съм подготвен — жизнерадостно отвърнах аз.
	— Като скаутите?
	— По-скоро като Чингис хан.
	Заключих вратата. Поехме надолу по стълбите. Един до друг, в пълен синхрон. Сякаш правехме обиколки на пистата на Харвард Стейдиъм.
	— Забеляза ли костюмарите, паркирали край църквата на Арлингтън стрийт? — попита Хоук.
	— Не минах оттам. Дойдох направо от дома си. Все едно че имах пружини в подметките.
	— Горкото великденско зайче — поклати глава Хоук. — Мисля, че трябва да бъдеш по-бдителен, когато едни хора искат да ти видят сметката.
	— Защо да съм бдителен, след като имам теб?
	— Защото като нищо ще ти видят сметката.
	Спрях на площадката пред входа на сградата.
	— Май си прав — рекох.
	— Сега накъде? — попита Хоук.
	— Онази кола с държавни номера ли беше?
	— Да, сър.
	— Значи ще се повозим — кимнах аз. — А след като ги пратим за зелен хайвер, ще се отбием да видим какво са намислили Ред и Луната.
	— Ами Джери и Скокливия Джак?
	— Не — поклатих глава аз. — Пехотата ще свърши работата, докато Броз и Флин им събират зъбите и им броят кинтите.
	— А моята закуска?
	— Радваш се на добър апетит, а?
	— И още как — ухили се Хоук.
	— Обяд в „Лигал“?
	Хоук кимна.
	Включих се в трафика. Зад гърба ми се появиха фаровете на федералната кола, която изскочи на „Бойлстън“. Продължих напред, наблюдавайки ги в огледалото.
	— На пълен стомах по-лесно ще се отървем от тези пуяци — обяви Хоук.
	Насочих колата към центъра на града.


>	41

	Като част от играта на котка и мишка с федералните седнахме в рибния ресторант „Лигал“, хапнахме миди и пийнахме наливна бира. Заведението се намираше непосредствено до Къстъм Хаус Тауър — много удобно място, за да се отървем от преследвачите в лабиринта от малки улички на Саут Енд. За всеки случай направихме един кръг около „Фенуей“, а след това поехме към бара на Джери Броз в Южен Бостън.
	По пътя разказах на Хоук какво бях открил в жилището на Териса Донован.
	— Мъртва е — отсече приятелят ми.
	— Откъде знаеш?
	— Жената не се появява на работа, оставя чиния с храна и куфар с дрехи, който се нуждае от допълване — поясни Хоук. — Не е нужно да си Шерлок Холмс, за да разбереш какво се е случило. Дори Лари Холмс би се справил.
	— Убиецът от Истън?
	— Единствено Джо Луис е защитавал титлата си по-дълго от него.
	— Това не означава, че е добър детектив — рекох.
	Хоук се съгласи.
	Паркирахме на уличка с отлична видимост към „Играчите“ и багера с метално гюле. Площадката беше оградена с няколко реда бодлива тел. Денят беше мрачен и студен. Голите клони на дърветата стърчаха към сивото небе.
	— Това грозилище трябваше да бъде съборено още миналата година — промърмори Хоук.
	— Бавна работа — свих рамене аз. — Едно време са строили качествено, а не като днес.
	— Между тези стени са се случили много гадни неща.
	Кимнах.
	— Още чувам виковете: _давай, негро, давай!_ — рече Хоук.
	— Това не беше добре за Бостън.
	— Не беше — кимна Хоук. — Но вие, ирландците, имате страшно дебели глави. Сигурно е от картофите, които набивате три пъти дневно.
	— А може би е от бирата, с която се наливаме — подхвърлих аз.
	Хоук се ухили.
	— Мислиш ли, че стрелбата в „Дорчестър“ е дело на Броз? — попитах.
	— Аха — кимна Хоук. — Разбира се, не той е натиснал спусъка. Според мен Джери не прави разлика между цев и приклад.
	— Много е вероятно.
	— Което означава, че ни остават Ред и Луната.
	— Лошите момчета — кимнах аз.
	— Изправяли сме се и срещу по-лоши — изсумтя Хоук. — Тия двамата са дребни риби.
	— А Джак Флин?
	— Джак Флин е друга работа. Титуляр в отбора на топ мръсниците.
	Хоук се изтегна на седалката и затвори очи. Винаги умееше да се успокоява. Познавах го от седемнайсетгодишен и добре помнех как почти задрямваше, преди да се качи на ринга. В момента просто беше изключил, очаквайки появата на Ред или на Луната. Или на двамата заедно.
	— Говори се, че Ред бил добър боксьор — промърмори той. — Тренирал при големите играчи.
	— Остаряващите боксьори нямат бъдеще.
	— Който си пробива път с юмруци, все пак има известни шансове.
	— Някога да ти е минавало през главата да продаваш застраховки? — подхвърлих.
	— Аз съм причината да има застраховки, сладур.
	Точно в пет запалих двигателя, а Хоук изправи облегалката си.
	Ред Кейхил и Мърфи Луната се качиха в зелен рейндж роувър и направиха няколко кръгчета из квартала, преди да излязат на Бродуей. Хоук и аз карахме след тях, без да пророним нито дума.
	От време на време поглеждах в огледалото за обратно виждане, но костюмарите ги нямаше.
	Ред отби и спря пред някакво ателие за химическо чистене. Наложи се да запазим по-голяма дистанция и нямаше как да видим какво прави вътре. А и Луната можеше да ни забележи.
	Ред се върна и потегли на запад. Излязохме на Ди стрийт и минахме покрай Католическото благотворително дружество. Ред отби в паркинга на „Бъргър Кинг“, който беше в съседство. Срещу него се появи черен шевролет, който спря за миг, а след това продължи в обратна посока.
	Между двете коли стана някаква бърза размяна.
	— Разплащане — промърмори Хоук.
	Кимнах. Ред излезе обратно на Бродуей и след известно време спря пред някакъв магазин за алкохол. После се отби на близката бензиностанция, подмина колонките и излезе на Дорчестър авеню при станцията на метрото.
	— Откога са отворили йога студио в Южния? — попита Хоук.
	— Светът се сгромолясва — отвърнах аз.
	Продължихме към центъра и минахме покрай старата фабрика на „Жилет“. Прекосихме моста при разпределителния център на пощите, завихме на север по Съмър стрийт и се насочихме към пристанището.
	Ред спря пред хотел „Бостън Харбър“. Двамата с Луната слязоха. Ред подхвърли ключовете на служителя, който паркираше колите.
	— Тоя е станал тежкар — промърмори Хоук. — Ще позволиш ли?
	— Моля — кимнах аз.
	Хоук слезе и се насочи към входа на хотела. Аз останах на улицата още двайсетина минути.
	Наблюдавах действията на униформения пиколо, докато Ред и Луната не се появиха обратно. Хоук отвори дясната врата и се настани до мен.
	— Дръпна парче от баницата на бармана, а? — подхвърлих.
	— Продадоха дрога на някакви хлапаци — обяви Хоук. — При нея няма социално разделение.
	Прав беше.
	— Дали Вини знае за това? — промърмори Хоук. — Случва се много близо до района на Джино.
	Внимавах да се държа на четири коли зад обекта. Ред и Луната навлязоха в центъра.
	В разстояние на два часа регистрирахме още дванайсет контакта. Главно с букмейкъри. Освен това обектите се отбиха и в два стриптийз клуба. Хоук отиде да ги инспектира.
	Стомахът ми сигнализира, че наближава време за вечеря. Ред отново пое на юг, прекоси моста на Съмър стрийт и спря пред едно триетажно блокче на Джи стрийт. Двамата изчезнаха във входа.
	— Дали си мислиш това, което си мисля и аз?
	— По време на последното дебнене разполагах с един гаден сандвич, който поливах с моторно масло — мрачно рекох аз.
	— Можем да се справим и по-добре.
	— Човек е длъжен да се надява.
	— Колко време ще чакаме?
	— Не знам — отвърнах. — Надявам се да ми хрумне нещо.
	— Как ще стане това?
	— С времето. Всичко си идва с времето.
	На Джи стрийт изскочи някакъв седан и се понесе в наша посока. Намалих скоростта и спрях на сантиметри от предната му броня. Човекът зад волана превключи на дълги и светлината ни заслепи.
	Хоук изскочи навън. Аз го последвах. В ръката ми се появи магнумът калибър .357, а Хоук измъкна помпата мозберг.
	От колата се появиха две фигури. Младите агенти, които ме бяха арестували преди два дни. Вдигнаха ръце над главите си. Този път не се усмихваха.
	Хоук свали помпата. Аз сторих същото с магнума.
	— Хубава вечер — подхвърли единият костюмар. В тъмното не успях да определя кой точно бе.
	— Търсите ли нещо? — добави колегата му. От устата му излетя облаче пара.
	— Търсим двойка кретени с малки пишки — рече Хоук.
	— И май извадихме късмет — добавих аз.
	— Изчезвайте! — заповяда първият.
	— Намираме се на обществено място — отвърнах аз. — Или пак ще ме арестувате?
	Агентите се спогледаха, после се върнаха в колата си. Изключиха светлините и се настаниха на седалките. Ей така, без да правят нищо.
	— Разкрити сме, ако Ред и Луната вземат да се появят точно сега — рекох аз. — И те прекрасно го знаят. Онези двамата със сигурност познават колата на федералните, но не и моята.
	Хоук раздвижи главата си и прешлените му пропукаха.
	— Искаш ли да започнем на чисто утре сутринта? — подхвърли той. — Току-що получих есемес от оная с чаршафите.
	— Тъчеш на два стана, а?
	— Кой е казал, че са само два?
	— В теб ми е надеждата, Хоук — промърморих.
	— Че как иначе? — наперено отвърна той.


>	42

	Неделната сутрин започна по същия начин. Пренощувах в Кеймбридж в компанията на Сюзан, а след това отново усетих онези пружини в краката си. Поех по стълбите към офиса с широка усмивка. Малко по-късно се появи и Хоук. Носеше понички и две големи чаши кафе. Не каза нито дума. Просто отвори кутията, седна на клиентския стол, отпи глътка кафе и се ухили.
	— Май си подпалил онези чаршафи — отбелязах аз.
	— Огнена страст под музиката на Теди Пендерграс — кимна той. — Тя напълно се самозабрави и призна, че ме обича.
	— Такива са рисковете на професията.
	— Представяш ли си? — продължаваше да се хили той.
	— Но Хоук не обича никого.
	— Обичам себе си — отсече той.
	— Че как да не се обичаш? — вдигнах вежди аз. — Освен това обичаш и Сесил.
	Хоук замълча и отпи още една глътка от чашата си. После вдигна стола на задните му крачета и качи ботушите си на бюрото ми.
	— Ще ядеш ли, или днес си решил да следваш указанията на доктор Фил? — обади се най-сетне той.
	Свих рамене и си избрах една поничка с канела. Смело, но добро решение.
	— Пак ли ще въртим с колата? — попита той. — След Ред и дебелака до ада и обратно?
	— Имаш ли по-добра идея?
	— Имам.
	— Каква?
	— Когато човек иска да разбере кое как е, той се обръща към Тони. Предлагам да се обърнем към него.
	Прав беше.
	— Тони работи ли в неделя? — попитах аз.
	— След църквата — отвърна Хоук. — Все някой трябва да управлява курвите.
	— Харесвам хората с приоритети.
	С общи усилия унищожихме още три понички, а след това се спуснахме по стълбите с чаши в ръце. Разбрахме се отново да използваме моята кола.
	— Мислиш, че чернокож в ягуар изглежда подозрително, а? — подхвърли той.
	— Само в Южния район — отвърнах. — Саут Енд е друга работа.
	Потеглихме към бара на Тони. Паркингът отпред беше пуст, също като магазините наоколо.
	Преди няколко години Тони нае някакъв маркетинг консултант, който прекръсти бара му на „Абанос и слонова кост“. Двамата с Хоук непрекъснато го бъзикахме за шантавото име. Клиентите му едва ли имаха нещо общо със слоновата кост. Когато го видях за последен път, Тони вече беше върнал старото име на заведението си: „Лисицата на Бъди“.
	В момента то беше изписано с ярки и очевидно новички неонови букви над вратата. Прекосихме платното и влязохме.
	Джуниър и Тай-Боп, горилата на Тони, играеха билярд в празното помещение. И двамата се обърнаха да ни изгледат.
	Тай-Боп ни кимна, а Джуниър не ни обърна внимание. Тай-Боп нанесе оглушителен удар по топката, който прозвуча като счупване на кости.
	Дългите редици сепарета покрай двете страни бяха тапицирани с червен винил. Барът беше в дъното. Вратата до него водеше към офиса на Тони. Тук нищо не се беше променило от десетилетия насам. Странно, но това ми харесваше.
	Ако не се радвахме на уважението на Тони, Тай-Боп и Джуниър със сигурност щяха да ни спрат. Но те продължиха да играят, а ние продължихме напред.
	Вратата на офиса беше отворена. Тони седеше зад бюрото си. Беше облечен в безупречен сив костюм на райета и лилава вратовръзка. Най-могъщият бостънски сводник приличаше на застаряващ бизнесмен — най-вече около гушата и посивелите бакенбарди. Мустачките му бяха старателно подстригани.
	— Я виж какво е довлякла шибаната котка! — промърмори той.
	— Тони — рекох аз.
	— Спенсър — отвърна той. — И моят човек Хоук.
	Хоук сдържано кимна, а Тони се ухили и потърка брадичката си. Пъргавите му очички пробягаха по нас, сякаш искаше да ни предложи роли на комици.
	— К’во искате?
	— Информация — отвърна Хоук.
	— Май трябва да започна да ви събирам кинти за подобни гадости — сбърчи вежди Тони. — Да ви приличам на шибания телефон четиристотин и единайсет?
	— Длъжник си ми — рекох.
	— Докога ще ти бъда длъжник, бе? — оплака се той.
	— Още дълго време — отвърна Хоук.
	Тони кимна. Знаеше, че приятелят ми е прав. После извади дебела черна пура и се изтегна в кожения президентски стол. Запалката му беше от чисто злато. Експертно разпали пурата и щракна капачето.
	— Искате ли питие?
	— Не пия в неделя — обясних аз.
	— Какви ги дрънкаш? — искрено се учуди той, натисна някакво копче на бюрото и заповядана Джуниър да донесе три чаши „Краун Роял“.
	Броени секунди по-късно Джуниър се появи с табла, върху която подрънкваха чашите уиски с лед. Остави я на бюрото и безмълвно излезе.
	Ние с Хоук отпихме по глътка, а чашата на Тони остана на таблата. Той не обичаше да пие, докато пуши пура.
	— Няма ли да седнете?
	Двамата едновременно поклатихме глави.
	— Хубаво. Казвайте какво искате.
	— Каква работа има Джери Броз със Скокливия Джак Флин? — попитах аз.
	— О, мамка му.
	— Какво мамка му? — изгледах го аз.
	Тони приглади старателно подстриганите си мустачки.
	— По всичко личи, че ние с теб имаме една и съща болка в задника — обяви той.
	— Навлизат ти в района, а?
	— Започнаха съвсем скоро — кимна Тони. — Момчето на Джо изглежда заредено с амбиция.
	— Добре знаеш, че е надхвърлил четирийсет — рекох. — Защо всички го наричате „момче“?
	— Копелдакът се върна в бизнеса преди година. Отначало си мислех, че това е някакъв майтап, ама сега виждам, че не е така. Особено след като се събра с Флин.
	— Оная стрелба в „Дорчестър“?
	— Петима умряха.
	— За какво?
	— За дрога, за какво друго? — сви рамене Тони.
	Аз кимнах. Хоук направи същото, после свали слънчевите си очила.
	— Каква е ролята на Флин тук? — попита той.
	— Нали познавате Джак Флин? — попита на свой ред Тони.
	Потвърдих.
	— Бяха го прибрали на топло за няколко години. Мислех го за свършен, но после се разчу, че отваря оня бар в Южния с хлапето на Броз за съдружник. Единият има повече мангизи, отколкото акъл, а другият внушава страх и ужас.
	— Партньори значи.
	— За това трябва да ги попиташ лично — въздъхна Тони. — Не съм проучвал шибания им бизнес план. Освен това не ми пука. Знам само едно — не бива да допускам още някой скапан ирландец като теб да дере кожи в квартала. Ясна ли ти е картинката?
	— Джак Флин не е като мен — рекох.
	Тони се пресегна и изля уискито в гърлото си.
	— Колко време съм на тоя свят?
	— Дълго — рече Хоук.
	— Точно така — кимна Тони. — И ще ви кажа едно: Скокливия Джак Флин е най-щурото и гадно копеле, което съм срещал през живота си. А това си е нещо, нали?
	Хоук изхъмка в знак на съгласие.
	— Скоро ще се отървеш от този проблем — уверих го аз. — Федералните са ги погнали и двамата.
	— Те и мен ме бяха погнали, при това години наред. И какво постигнаха? Нищо. Курвите трябва да бъдат управлявани, а аз знам как се прави това.
	— Искат да затворят Броз и да приключат делото срещу стареца — поясних аз.
	— Така ли се говори? — подхвърли Тони и на лицето му се появи крива усмивка.
	Аз също се ухилих.
	— Глупости — рече Тони. — Броз изобщо не ги интересува. Целта им са италианците и Джино Фиш.
	Двамата с Хоук се спогледахме. Той вдигна вежди.
	— Джак Флин излежа пет години за едно убийство — продължи Тони. — Но аз разполагам с факти, че тоя социопат е избил поне още петдесет човека. И като го казвам, изобщо не се шегувам.
	— Мислиш, че е сключил сделка, така ли?
	— А ти как мислиш, ирландецо?
	— Имаш ли доказателства?
	— Аз само си броя мангизите, човече — въздъхна Тони. — И карам ден за ден, докато е рекъл господ.
	Въздъхнах дълбоко.
	— Ами ако следващият си ти, Тони? — подхвърли Хоук.
	— Ето причината да държа Тай-Боп и Джуниър — отвърна сводникът. — Никой не иска гангстерски войни, но въпреки това те се случват, поне от време на време. Разполагам и с други хора, естествено. Няма друг начин да защитавам територията си.
	— Джино знае ли? — попитах.
	— След онази престрелка теренът е разчистен и чака нови господари — отвърна Тони. — Бъди сигурен, че старият Джино вече му е пуснал ръка. Лично или чрез посредници.
	Отново кимнах. Хоук ме изгледа и си сложи слънчевите очила.
	— Радвам се, че върна старото име на бара — рекох. — На това днешните хлапета му викат „ретро“.
	— А аз се радвам, че ти се радваш, човече — ухили се Тони. — Няма нищо по-хубаво от оригинала.
	Не се изправи. Не ни стисна ръцете. Просто ни изпрати с развеселен поглед, докато напускахме мрачната дупка, наречена „Лисицата на Бъди“.


>	43

	— Откога Тони ходи на църква? — попитах.
	— Винаги е ходил — отвърна Хоук.
	Свих рамене.
	— Дори сводниците вярват в нещо.
	— Мислиш ли, че води със себе си Тай-Боп и Джуниър? — продължих с въпросите аз.
	— Глупости — отвърна Хоук. — Нали ще задигнат подноса с даренията.
	Джиесемът завибрира в джоба ми. Извадих го.
	— Трябва да говорим — рече Мати.
	— Добре, започвай.
	— Веднага — рече тя. — Очи в очи.
	— Хоук е с мен.
	— Ще ви чакам на площадката до „Маккормък“.
	— На Хоук ще му хареса.
	Направих обратен завой и поех към моста.
	— Южният? — изгледа ме Хоук.
	— Аха.
	— Мати?
	— Аха.
	— Какво иска?
	Свих рамене и стъпих на газта. Започна да вали, но в колата беше топло и приятно. Включих чистачките. Южният район се появи зад стъклото. Размазан като стара снимка от „Полароид“. Стари тухлени къщи, затворени между телени огради. Църкви и будки за понички. Изоставени магазини и ремонтирани апартаменти. Платното беше хлъзгаво, но все още без лед.
	Паркирахме пред малката детска площадка. Люлки с гумени, отрупани със сняг седалки, увиснали на дебели вериги. От снега стърчаха железни животни с ръкохватки вместо уши и пружини вместо крака.
	Студеният дъжд плющеше върху предното стъкло. Слязохме от колата и се приближихме към Мати.
	— Искаш ли да влезем в колата? — попитах я аз.
	— Териса Донован е изчезнала, мамка му! — рече Мати. — Всички говореха за това в църквата, но като ме видяха, и млъкнаха. Предполагам, че не искат да ме плашат.
	— Какво по-точно се говори? — попитах.
	— Ами че просто я няма. Помниш как напълни гащите, когато започна да я разпитваш за мама. А Мики каза, че тя е била с кея онази нощ…
	— Говорила си с Мики?
	Тя кимна.
	Хоук подпираше оградата на крачка от нас. Дъждът гневно шибаше голата му глава, но той не му обръщаше внимание. Просто стоеше, скръстил ръце пред гърдите си.
	— Знаеш, че е работа на Ред и Луната — добави Мати. — Трябва да направиш нещо. Тя има сестра на моята възраст. Тази сутрин буквално си изповръща червата.
	— Щяхме да знаем, ако е тяхна работа — поклатих глава аз.
	— Да вървим — дръпна ме за ръкава Мати. — Хайде.
	— Много си падам по смели хлапета — рекох.
	— Искам да видя как ще стъпчете тези животни — тръсна глава тя.
	— Много ни бива в тъпкането — обади се Хоук.
	— Практикуваме го от години.
	Дъждът се превърна в суграшица. Хиляди малки иглички, които се забиваха в лицето ми. Кварталът изглеждаше някак притихнал. Сякаш ние тримата бяхме единствените му обитатели.
	— Тези неща не стават така — рекох. — Трябва да се подготвим и да нанесем удара си в подходящото време, а не когато сме бесни. С ясна глава и добре обмислен план.
	— Ако са прибрали тази жена, ще ги хванем — добави Хоук.
	— Много ви е лесно да го давате разумно — тръсна глава Мати. — Не бързате, подхвърляте си шегички. Как можете да си правите майтап, за какви се мислите?
	— Виждали сме и по-лошо, Мати — успокоих я аз. — Затова наблюдаваме и изчакваме. Ако избързаме, ще ги подплашим и никога няма да я открием.
	— Но тя е изчезнала, мамка му! Те ще я убият!
	— Ако са искали да й затворят устата, най-вероятно вече е мъртва — поклатих глава аз.
	Лицето на Мати почервеня, ръцете й се свиха в юмруци. Отново започна да хапе бузата си отвътре.
	— Исусе! Вие май нямате представа за какво става въпрос! Аз изгубих майка си.
	— Аз също — рекох.
	— Не е същото — тръсна глава Мати. — Майка ти е починала, а моята я убиха. Не можеш да си представиш какво е. Адски боли.
	Температурата рязко падна. Суграшицата стана повече от дъжда. Но ние упорито стояхме на едно място и не помръдвахме. Две коли се плъзнаха покрай нас и изчезнаха към вътрешността на квартала.
	Хоук бавно се завъртя към Мати.
	— Аз знам какво е — тихо промълви той.
	Познавах този човек отдавна, почти през целия си съзнателен живот. Никога не беше споменавал за семейството си. Имах чувството, че просто се е появил на белия свят от нищото, като гръцки бог.
	— Бях малко по-голям от теб — добави той. — Един лош човек я уби.
	— Какво говориш? — трепна Мати и отпусна юмруци.
	Изглеждаше странно с безформеното си яке и смешната шапка на главата. Зяпаше Хоук с отворена уста и дишаше тежко, сякаш току-що бе пробягала маратон.
	— Няма значение — рече Хоук.
	— Откри ли го?
	Хоук бавно кимна.
	— Върна ли му го тъпкано?
	— О, да.
	Мати облиза устните си. Червенината бавно напусна лицето й. Суграшицата бързо засипваше почистените тротоари. Аз запазих мълчание.
	— Как се почувства след това?
	Хоук отлепи гръб от оградата и пристъпи към нас. Гледаше надолу, в краката на Мати.
	— Перфектно — безстрастно отвърна той.


>	44

	Мати седна отзад. Хоук извади пушката си.
	Тя смъкна шапката на „Сокс“ от главата си. Якето й беше мокро. Мушна глава между предните облегалки и се усмихна. Дъвчеше дъвка усилено.
	— Къде отиваме?
	— На лов, госпожице — отвърна Хоук. — Отпусни се и гледай какво ще стане.
	Включих отоплението на максимум. Миниатюрните късчета лед продължаваха да засипват пътя пред нас. Присъствието на Мати противоречеше на последната троха здрав разум, която ми беше останала. Но тя настояваше да гледа как работим. А в комбинация с чакането гледането може да стане опасна работа. Е, и това бе стъпка напред, ако се вземеше предвид фактът, че не можех да я науча нито да се боксира, нито да строи къщи.
	— Това ти доставя удоволствие, а? — подхвърлих.
	— Да.
	— Защо?
	— Защото имам чувството, че върша нещо — отвърна тя. — Че ние определяме правилата, а не те. Че всичко е в наши ръце.
	Кимнах.
	— Защо просто не приберете мръсниците и не ги спукате от бой? — попита тя.
	— И аз това му повтарям на Спенсър — изръмжа Хоук.
	— Трябва да слушаш какво ти казва Хоук — обърна се да ме погледне тя.
	Хоук се ухили.
	Подкарах нагоре по Дорчестър авеню, стигнах до Уест Бродуей и свърнах по Джи стрийт към триетажния блок на Ред Кейхил. Паркирах малко встрани, на едно чудно място между две покрити със сняг коли. Изключих двигателя и предното стъкло моментално се покри с миниатюрни парченца лед. Хоук се облегна назад. Купето беше приятно затоплено. Сякаш си бяхме у дома.
	— Семейството на Териса има ли представа къде може да е отишла? — обърнах се към Мати.
	— Никаква — поклати глава тя. — Приключила смяната си в магазина и просто изчезнала.
	После отново се приведе между облегалките и направи голям розов балон.
	— Тя е много близка с по-малката си сестра. Буквално не могат една без друга.
	В купето настъпи тишина. Хоук затвори очи.
	— И какво правите, докато дебнете? — подхвърли след известно време тя.
	— Понякога играем на дама, понякога Хоук ми пее — отвърнах аз.
	Без да отваря очи, Хоук започна да тананика припева на „Олд Мен Ривър“.
	— С други думи висите като паяци, пиете кафе и дрънкате глупости — дефинира ситуацията Мати.
	— Хлапето си го бива — промърмори Хоук.
	Трийсет минути по-късно Ред и Луната се размърдаха. Аз запалих двигателя.
	Изчаках няколко секунди и поех след рейндж роувъра, който напусна Южния район и се насочи към моста на Съмър стрийт. После Ред пое по „Атлантик“ в посока на Норт Енд и аз неволно се запитах дали пък няма да се натъкнем на някаква ирландско-италианска връзка. Но джипът продължи на север по моста „Чарлстън“ и се насочи към „Олд Айрънсайдс“. Спряха в центъра на Чарлстън и хлътнаха в някаква билярдна зала, носеща съвсем уместното име „Билярд А-1“. Появиха се няколко минути по-късно и отново потеглиха.
	Надявах се, че Мати ще се отегчи. Но тя изобщо не го направи. Наблюдаваше ме как шофирам. На правите участъци увеличавах дистанцията, а при наближаване на светофари я скъсявах. Когато Ред спираше, аз го подминавах, правех кръгче из квартала и паркирах на подходящо място — разбира се, ако джипът все още беше там. Така се сливахме с трафика, надявайки се да останем незабелязани.
	В един момент Мати реши, че сме ги изпуснали. Аз обаче направих ловка маневра и изскочих на някакъв мост само две коли зад тях.
	Не успях да сдържа доволната си усмивка.
	— Това не беше лошо — оцени уменията ми тя.
	Продължихме да шарим в трафика. На моменти изоставах на пет, шест, а дори и осем коли след рейндж роувъра. В други стъпвах на газта, задминавах го и отново намалявах.
	— В момента просто ти се фука — обади се Хоук. — Освен това онези двамата няма да разберат, че са следени, дори да го правим с „виеномобила“ на Оскар Майер.
	— Искаш да кажеш, че просто са тъпи? — пожела да уточни Мати.
	— Толкова тъпи, че някой трябва да ги полива, за да не увехнат — отвърна Хоук.
	Последвахме ги по Стороу Драйв, надолу покрай реката. В един момент Ред се отклони на юг, обратно към „Фенуей“. В района на Бостънския университет рязко намали скоростта. После зави по Кенмор Скуеър, а аз бях принуден да спра на червен светофар. Над тухлената сграда на книжарницата на „Бийкън“ след пресечката стърчеше огромният билборд на „Ситгоу“.
	Пешеходци с разтворени чадъри газеха рядката киша, която стигаше до глезените им. Светна зелено и аз подадох газ. Не след дълго възстанових дистанцията.
	— Хубав ден — промърмори Хоук.
	— Просто се чудя защо живеем тук.
	— За да оценим цялата красота на сезоните — поясни партньорът ми. — Но ако тръгнат пеша, ти ще си този, който ще ги проследи. Аз нямам никакво намерение да съсипвам новите си ботуши.
	— Това е най-умната приказка, която напоследък съм чувал от теб.
	— Я стига! — ядоса се Хоук. — Тези ботуши струват много повече от всичко, което си натъпкал в гардероба си!
	— Вижте! — обади се Мати.
	Рейндж роувърът направи обратен завой на „Бийкън“ и спря пред някакъв мрачен бар, който рекламираше пилешки крилца. „Две на цената на едно“. Старата дървена фасада беше боядисана в зелено. През прозореца се виждаха светещи реклами на бира. На тротоара отпред имаше няколко очукани кофи за боклук.
	Ред и Луната слязоха от джипа. Луната се протегна и почеса дебелия си задник.
	Ние паркирахме близо до магазина за сувенири на „Сокс“, който май беше по-голям от самия стадион. Хоук отново затвори очи, а Мати се беше привела над облегалките и ми дишаше във врата. Продължаваше да прави балони. Чистачките се включваха на всеки няколко секунди.
	Аз скръстих ръце на гърдите си и заковах поглед във вратата на бара. Оставих двигателя да работи. Така изтекоха десетина минути. После се пресегнах и го изключих. Настъпи дълбока тишина. Суграшицата и дъждът продължаваха да почукват по стъклата.
	— Ако искаш, ще те закарам у дома — подхвърлих.
	— Не, тук ми харесва.
	— Утре си на училище.
	— Искаш да се отървеш от мен ли? — изгледа ме тя.
	— Не, разбира се — дадох заден аз.
	Хоук се ухили.
	Няколко минути по-късно Ред и Луната излязоха от стария бар. Влачеха със себе си някакъв много дребен и много кльощав мъж с посивяла коса. Стори ми се, че го познавам, и смушках Хоук. Партньорът ми се приведе към предното стъкло. Погледа известно време, после кимна.
	— Прав съм, нали? — попитах.
	— Той е.
	— Кой той? — обади се Мати. — Винаги ли използвате кодирани послания?
	— Чико Хърш.
	— Кой, по дяволите, е Чико Хърш? — попита тя.
	— Букмейкър, от най-печените — поясних аз. — Работи още от времето, когато „Брейвс“ играеха в Бостън. Господи! На колко години е Чико?
	— Трябва да е някъде към деветдесет — промърмори Хоук. — Мислех, че мръсникът отдавна е хвърлил топа.
	Луната сграбчи стареца за рамото и грубо го напъха на задната седалка на джипа. Каза нещо неприлично на висок глас, а след това затръшна вратата. Двамата с Ред се качиха отпред и рейндж роувърът потегли.
	Ние поехме след него. Мати гледаше като омагьосана. Забелязах щастливата й усмивка в краткия миг, в който хвърлих бегъл поглед в огледалото за обратно виждане.
	Здравият разум да върви по дяволите.


>	45

	Не се върнаха в триетажния блок на Ред, както очаквахме. Вместо това свалиха Чико Хърш пред приятна на вид двуетажна къща на Трета улица и бързо го напъхаха вътре. Навън се смрачаваше и ставаше още по-студено.
	— Трябваше да си вземем малко от онези пилешки крилца — промърмори Хоук.
	— Две на цената на едно — рекох.
	— Аз мога да отскоча да купя нещо за ядене — обади се Мати. — Магазинът е ей там, на ъгъла.
	Погледнах в указаната посока и установих, че е права. Дадох й пари да купи сандвичи и кафе. Суграшицата звучно потропваше по челното стъкло. Тротоарите се заледяваха, а купчините стар сняг се сдобиваха с нова кора.
	— Според теб защо прибраха Чико? — обади се Хоук.
	— Да го разпитат за доброто старо време — свих рамене аз. — Вероятно искат да почерпят от богатия му опит.
	— Тъпо е да отвличаш старци — изръмжа Хоук.
	— Тъпо е — съгласих се аз.
	— Какво ще правим?
	— Мога да почукам на вратата и да ги накарам да се засрамят.
	— А не е ли по-добре да разбием вратата и да изревем едно страховито „горе ръцете, тъпаци“?
	— Май те сърбят ръцете, а?
	— И още как — ухили се Хоук.
	Мати се върна с кафето и сандвичите. Последните се оказаха от онези готовите, плътно увити в целофан, за да траят по-дълго. Според мен и фараонът Тутанкамон е бил балсамиран по същия начин. Хранителна стойност имаше единствено тубичката с горчица.
	— Длъжник си ми — промърмори Хоук, след като провери какво има между двете тънки филийки.
	— Нима не харесваш изобилието, което ти предлагаме?
	— Идеята ми за рая няма нищо общо с висенето в някакъв скапан форд с чаша кофти кафе в едната ръка и сандвич от лайна в другата — изръмжа той.
	— Къде е Чико? — попита Мати.
	Не отговорихме. Хоук се приведе напред и разкърши рамене. После започна да върти врат и спря едва когато прешлените му пропукаха. Мозбергът опираше в дясното му коляно.
	— Къде е той? — настоя Мати.
	— Още не е излязъл — отвърнах аз.
	— Какво ще правим?
	— Става въпрос за естествен подбор — поясни Хоук. — Чико е букмейкър и познава правилата на играта.
	— Той е старец, а те ще го убият! — възкликна Мати.
	— Спокойно, не му е за пръв път — рече Хоук. — Той знае за какво става въпрос.
	— Въпреки това трябва да предприемете нещо — не мирясваше Мати. — Може би трябва да се обадите в полицията.
	Поех си дълбоко дъх, смачках остатъка от сандвича, а след това отворих вратата и плиснах кафето на улицата. От асфалта се вдигна облаче пара. Затръшвах вратата, погледнах Хоук и обявих на Мати:
	— Сега ще те закараме у дома, а след това ще решим какво да правим.
	— Ще отнеме много време — поклати глава тя.
	Ние замълчахме.
	— Обещавам да не мърдам от колата — забързано добави Мати. — Ако стане нещо, ще се обадя в полицията. Не можете ли поне да проверите какво става? Моля ви!
	— Не за това сме тук — отвърнах аз. — Ако тръгнем да проверяваме разни букмейкъри, няма да намерим Териса.
	Обърнах се да я погледна. Тя отново каза „моля“. Думичка, която рядко може да се чуе от нея.
	Двамата с Хоук излязохме навън. Мати се прехвърли на предната седалка и затвори вратата. Проверих пълнителя на магнума в ръката си и механично опипах револвера 38-и калибър отзад на колана си.
	Поехме рамо до рамо по улицата, която беше абсолютно пуста, ако не броим колите и пикапите, паркирани нагъсто край тротоара. Нямаше хора. Само суграшицата, която тихо се сипеше от небето. Въздухът изглеждаше разреден и някак надупчен от безшумния полет на миниатюрните късчета лед.
	— Не можа да й откажеш, а? — подхвърли Хоук.
	— Това е част от терапията — рекох. — Да гледа как играят майсторите.
	— Аха.
	— Не съжаляваш ли за косата си в такова време?
	— Аз съм брониран.
	— Способен да прескачаш покриви?
	— Точно така — кимна Хоук. — Плюс всички останали екстри.
	След тези думи набра малка преднина и надникна иззад приятната къща с мозберга в дясната си ръка. Стените бяха боядисани в светлозелено, а капаците на прозорците бяха черни. От алеята се виждаха коловете на мрежестата ограда, очертала малкия заден двор.
	Огледах улицата. Мати ни наблюдаваше от колата.
	Хоук обиколи къщата и ме пресрещна отпред.
	— Вкарали са Чико в кухнята — докладва той. — Много кръв има тоя старец.
	— Други?
	— Видях само двамата.
	— Задната врата?
	— Блиндирана, украсена с ковано желязо — отвърна Хоук. — И заключена.
	Кимнах. Тръгнахме към предната врата.
	Пробвах топката и тя покорно се завъртя в ръката ми.
	— Мамка му — прошепна Хоук. — Бях се приготвил да я разбия с ритници.
	Надникна през страничното прозорче и се изправи зад гърба ми. Вдигнах магнума и завъртях топката. Хоук побутна вратата. Проникнах бързо. Хоук се втурна след мен и огледа ъглите и стълбището. Озовахме се в кухнята точно три секунди след проникването.
	Ред крещеше нещо на Чико, който го съветваше да върви да се шиба.
	Насочих магнума си към тях. Хоук застана до мен с насочен мозберг.
	Ризата на Чико беше подгизнала от кръв отпред. На масата в съседство лежаха няколко торбички с дрога и портативна цифрова везна.
	— Спрете, идиоти такива! — изръмжа Хоук и лицето му се разтегна в зловеща усмивка.
	— Мамка му, мамка му! — изстена Ред.
	— Здрасти, Ред — учтиво поздравих аз. — Как я караш?
	Луната стоеше прав и ни гледаше тъпо. На кухненския плот лежаха два пистолета. Луната и Ред бяха на около метър от тях. Равни на километри.
	— Ръцете горе — любезно рекох аз.
	Никой не помръдна. Луната направи почти незабележимо движение по посока на пистолетите.
	Хоук се стрелна напред и заби дулото на мозберга в слънчевия му сплит. Луната падна като подкосен. Насочих пистолета си в главата на Ред. Ръцете му бавно се вдигнаха.
	Чико стори същото. Беше облечен в зле скроен вълнен костюм. Дясното му око беше затворено от огромен оток. Лявото беше оцъклено и втренчено в мен. Приличаше на огромна жаба. Многодиоптровите му очила лежаха счупени на пода.
	Хоук провери юначагите за скрито оръжие. Един 45-и калибър се оказа затъкнат в колана на Ред. Луната не беше въоръжен, ако не броим сгъваемия нож. Започна да се надига от пода.
	Миг по-късно полетя към Хоук. Партньорът ми го посрещна с приклада на мозберга, който потъна в шкембето му. Луната рухна на колене. Започвах да си мисля, че тоя тип е от онези, които никога не си извличат поуки.
	— Къде е Териса Донован? — попитах аз и подхвърлих на Чико пакетче салфетки за счупения му нос.
	После се наведох да вдигна очилата му, но без да изпускам от очи Ред. Едното стъкло беше пукнато.
	— Кой? — попита Ред.
	— Отива ти да се правиш на тъпак с главно Т, Ред — отвърнах. — Попитах те за Териса Донован.
	Той поклати глава.
	— Не те лъжа, човече. Какво става, по дяволите?
	— А да ми кажеш нещо за Джак Флин? — контрирах аз. — Той в течение ли е?
	Той път Ред се ухили и направи крачка назад.
	— Не съм чувал за него — отвърна. — А ти, Луна?
	Луната издаде звук като от спукан балон.
	— И Луната не го познава — преведе Ред, сви рамене и добави: — Предполагам, че сте прецакани.
	— Уникална перспектива — рекох.
	Чико се изправи на крака, поклати глава и се изплю на линолеума. Театрално, но дяволски гадно. После застана до мен и си сложи очилата.
	— Кажи на Джак и Джери да се шибат взаимно — обяви той.
	— Много любезно от твоя страна, Чико.
	— Вече съм стар — въздъхна Чико. — Трябва да се помиря с това лайно.
	Хоук се усмихна. Мозбергът продължаваше да сочи в корема на Луната. Аз пък не бях забравил за Ред и го държах на мушка.
	Пристъпих към масата и внимателно сложих магнума върху плота. Поех си дълбоко дъх, после се усмихнах. Спенсър, професионалният посредник.
	— Кой командва парада? — попитах. — Джак или Джери Броз?
	Ред сви рамене.
	— Лесен въпрос, Ред — насърчих го аз. — Искаш ли да го повторя по-бавно?
	Луната се изправи, но краката му се подгъваха. Вдигна ръка да избърше кръвта от лицето си. Приличаше на пребит човек, и то здравата пребит.
	— На тази маса има доста дрога — промърморих аз. — А тук случайно присъства един деветдесетгодишен мъж, който е готов да ви повдигне обвинения.
	— Няма — поклати глава Ред. — Просто си играехме. Нали така, Чико?
	Чико местеше поглед от мен на Ред. После от Ред на Хоук и накрая на Луната. Не каза нищо.
	— Ама дрогата си е дрога — промърморих аз, извадих джиесема си и го поставих до магнума. — Едно обаждане ще бъде достатъчно.
	Ред закова очи в лицето ми. Този път успя да влезе в ролята на корав и неотстъпчив тип.
	— Какво искате? — изфъфли Луната.
	Вдигнах вежди и се завъртях към него.
	— Вие ли прибрахте Териса Донован?
	Той поклати глава. Дишаше тежко, защото току-що беше повърнал в някакъв парцал.
	— Добре, ще опитаме друго — проявих разбиране аз. — Искаме да знаем какво се случи с Джули Съливан. Отговаряш на този въпрос и ние изчезваме.
	— Чико също — обади се Чико.
	— Да — кимнах аз. — Чико си тръгва с нас.
	Ред се втренчи в Луната и предупредително поклати глава. Луната погледна Хоук, после извъртя очи към мен. Няколко секунди по-късно се опря на масата и погледна към Ред.
	— Не мога да се върна в затвора, човече — умолително прошепна той. — По-добре да пукна, мамка му.
	— Млъквай, Луна! — процеди Ред.
	— Взехме момичето да го заведем при Флин…
	— Млъквай, Луна! — изкрещя Ред.
	— Това не е бизнес — сякаш не го чу Луната. — Говорете с Флин. Той ни накара да я отмъкнем.
	— Защо? — попитах аз.
	— Млъквай, Луна, да те вземат мътните!
	— Защото…
	Наблюдавах внимателно лицето на Луната и езика на тялото му. Търсех някакъв сигнал, че лъже. Гледах го право в очите, следях начина, по който диша. За миг отместих поглед от Ред. Само за миг. Той грабна магнума ми от масата и простреля Луната между очите. Онзи падна като подкосен.
	Хоук проби огромна дупка в гърдите на Ред Кейхил. Настана огромна суматоха. Навсякъде кръв. Кухнята се изпълни с миризмата на барутен дим. Ушите ми пищяха.
	После изведнъж се възцари тишина. Чувах единствено потропването на суграшицата по покрива и стъклата. Сякаш за да сложи точка на насилието, тялото на Ред се плъзна от стола и падна на пода редом с Луната.
	— Пресвети боже! — прошепна Чико Хърш, после направи крачка към Ред и го ритна в главата. — Пресвети боже, Исусе Христе!
	— В хубава каша ме забърка! — изръмжа Хоук.
	Лицето му беше намръщено. Поех си въздух с пълни гърди.
	Оставих магнума да лежи на пода до Ред. Криминалистите със сигурност щяха да ме оценят, защото местопрестъплението щеше да бъде съхранено по един наистина перфектен начин. Това все пак беше нещо.
	— Ама че гадно — прошепна Чико. — Гърдите на това момче приличат на чиния със спагети.
	Смъртта винаги е грозна. Дори когато сполети грозни хора.
	— Искаш ли да звънна на Куърк? — подхвърли Хоук. — Тук със сигурност ще му хареса.
	Кимнах мълчаливо.


>	46

	На Куърк не му хареса. След кратък оглед на кухнята се върна в хола, където аз описвах развоя на събитията пред Франк Белсън. Хоук беше навън и разговаряше с млада следователка, която не познавах. През отворената входна врата влизаха и излизаха криминалисти и полицаи. В хола ставаше все по-студено.
	— Каква бъркотия! — изръмжа Куърк. — Каква скапана бъркотия!
	— Спенсър твърди, че е действал като добрия самарянин — обади се Белсън.
	— Да бе! Както се е разхождал из Южен Бостън, най-случайно попаднал на две мутри, които спуквали от бой Чико Хърш!
	— Двамата с Хоук следели въпросните мъже и видели с очите си как са отвлекли господин Хърш — поясни Белсън.
	— Мили боже! — извъртя очи Куърк.
	— Знаех си, че ти липсвам — обадих се аз.
	— Седях си във фотьойла и си гледах мача — въздъхна той. — С ей толкова „Джони Уокър“ в чашата…
	Палецът и показалецът му спряха на доста внушително разстояние един от друг.
	— Виждам, че все още си по домашно облекло — кимнах аз.
	Куърк беше облечен с бяла риза с колосана яка под тъмносин кашмирен пуловер. Сивият му панталон имаше безупречен ръб, върху наскоро лъснатите му обувки нямаше нито едно петънце. Внимателно сгънатият шлифер висеше на десния му лакът.
	— Мърфи Луната е гръмнат с твоя пищов, а Ред си го е получил от помпата на Хоук — уточни той.
	— Ред успя да докопа пистолета ми.
	— Много притеснително — изгледа ме Куърк.
	— Така е.
	— Не мога да разбера защо е решил да гръмне партньора си.
	— Готвехме се да извикаме полиция — поясних аз. — Оказа се, че Мърфи Луната е пуснат под гаранция и не изгаря от желание да се върне в пандиза.
	— И беше готов да изпее Ред, така ли?
	— Нещо такова.
	Куърк поклати глава и погледна Белсън. Той също поклати глава. Белсън извади пура от джоба на палтото си и излезе навън да пуши. Едно време не се притесняваше да запали в присъствието на труп.
	— Имам чувството, че ще бъда изваден от списъка на кандидатите за Мъж на годината — подхвърлих аз.
	— Повече от сигурно — кимна Куърк и заби поглед в лицето ми. — Но в замяна имаш всички шансове да оглавиш нашия списък с кандидатите за най-голям гаф!
	— Какво имаше в чашата ти? — попитах. — Синьо или червено „Джони“?
	— Синьо.
	— Язък — рекох.
	— Списъкът на най-големите гафове! — натъртено повтори Куърк.
	— Ама Чико Хърш реши да кръсти правнука си Хоук — отбелязах аз.
	— Кажи го пред настоятелството на еврейското училище.
	— Няма — поклатих глава аз. — Чико е възрастен човек, а те щяха да го убият.
	— Спенсър, закрилникът на букмейкърите, пандизчиите и крадците — проточи Куърк.
	Свих рамене. Излязохме навън да правим компания на Белсън. От верандата зърнах Мати в компанията на млада чернокожа полицайка. Мати говореше, а жената си записваше.
	— Все още не сме засегнали въпроса с момичето — отбеляза Куърк. — Какво ти става, мамка му? Да не си превъртял?
	— Не си ли чул? — подхвърли Белсън. — Бизнесът върви толкова зле, че Спенсър е приел да дундурка малолетни, за да изкара пари за бира.
	— Това е дъщерята на Джули Съливан — уточни Куърк.
	Кимнах.
	— Защо си я довел в тая бъркотия?
	Белсън дръпна от пурата си. Слава богу, че вятърът разкара дима. Тоя тип си падаше по евтината стока.
	— Дузина за четвърт долар, а, Франк? — подхвърлих аз.
	— Глупости — отвърна той. — По долар парчето.
	— Ред и Луната са убили майка й, така ли? — попита Куърк.
	Свих рамене.
	— Тъкмо изяснявахме въпроса, когато Луната си го получи.
	— Ще ти приберем оръжието — рече Куърк.
	— Така и предполагах.
	— И пушката на Хоук.
	— Няма да му стане приятно.
	— Дали мислиш, че ми пука, като ме гледаш така?
	— Я застани по-близо до лампата.
	— Искаш ли един съвет извън протокола? — изгледа ме Куърк.
	Изчаках го да продължи.
	— Ще се наложи да си регистрираш ново оръжие.
	Кимнах с разбиране.
	— Ти ли ще му кажеш, или аз да го направя? — подхвърли Белсън.
	— Какво да ми каже? — учудих се аз.
	Ченгетата си размениха широки усмивки.
	— Собственик на тази къща е самият мистър Джак Флин — обяви Куърк. — Той е следващият, с когото ще си поговорим.
	— Вероятно ще е ядосан, че сте му обновили кухнята — добави Белсън. — Като междувременно сте свитнали двама от неговите хора. — Пурата се премести в ъгъла на устата му. Със сигурност се беше бръснал сутринта, но брадата му вече беше набола.
	— Ще ни кажеш ли какво, по дяволите, става със Скокливия Джак? — подхвърли Куърк. — Наясно съм, че това не е по твоята част, но виждам, че държиш нещата в свои ръце.
	— Не сме го планирали — рекох. — Просто се случи.
	— Гадориите просто се случват, а? — изгледа ме той. — Защо не го напишеш на визитката си?


>	47

	С Рита се видяхме в градското полицейско управление на Бостън. Преди да стигнем до закуската, тя изчете цял куп протоколи и ме накара да подпиша поне дузина формуляри. Отидохме в „Сити Дайнър“ на Майк. Кафето ни сервира същата сервитьорка с розова коса, която ме беше обслужвала предишния ден. Усмихнах й се, но тя не реагира. Явно беше зашеметена от красивата ми външност въпреки известни пропуски в облеклото ми.
	— Направо я шашкам — подхвърлих на Рита аз.
	— Ако бях на двайсет и няколко и имах розова коса, и аз щях да съм шашната — отвърна тя.
	— Нима искаш да кажеш, че най-после оформяш правилен вкус?
	— Абсолютно правилен — кимна тя. — Като вкуса на неразреден скоч. Малко по-горчив, от който ти изтръпва небцето.
	— Страхотно.
	Рита уви пръсти около дебелата чаша с кафе. После добави малко сметана и захар.
	— Постъпил си правилно — рече тя.
	— Като си изгубих оръжието?
	— Като ми се обади. Възможно е да заведат гражданско дело. Членовете на семействата ще вдигнат голяма врява, когато разберат, че с Куърк сте близки приятели.
	— Ако бях сбъркал, Куърк щеше да ме намаже с катран и да ме прогони от града — отбелязах аз.
	— Не съм съгласна — поклати глава Рита и отпи глътка кафе. По ръба на чашата останаха следи от яркото й червило.
	— Не познаваш Куърк както го познавам аз.
	В шест сутринта заведението на Майк бъкаше от клиенти. Край масите седяха млади професионалисти и уморени пенсионери, които четяха последния брой на „Глоуб“. На хартия или на своите айфони. Аз не притежавам айфон. Колкото и странно да звучи, използвам телефона си, за да говоря по него. Остатъци от други, по-прости времена.
	— След като основните ти заподозрени са мъртви, какво става с господин Грийн? — пожела да узнае тя.
	— Същото като вчера.
	— Нека си изясним нещата — тръсна глава тя. — Сега вече сме убедени, че почитаемите господа Мърфи и Кейхил не са убили Джули Съливан, така ли?
	Големите й зелени очи ме наблюдаваха внимателно над ръба на чашата.
	— Имали са своята роля в убийството — отвърнах аз. — Но са изпълнявали заповед. Тоест над тях има други хора.
	— Ако си тръгнал по този път, мога да ти препоръчам един добър психиатър.
	— Имам работна теория.
	— Значи можем да кажем, че двамата съучастници на истинския убиец вече са мъртви. Но как ще ми помогне това за оневиняването на господин Грийн? Онези проби от ноктите на жертвата са изстрел напосоки. Лабораторните анализи ще отнемат месеци и не е сигурно, че ще помогнат за оневиняването му. Има съдии, които изобщо няма да обърнат внимание на отсъствието на негово ДНК. Ще ни трябват и други доказателства.
	— Чувала ли си за Джак Флин?
	— Разбира се — кимна тя.
	— Какво знаеш за него?
	— Типичен гангстер от Южния район — сви рамене Рита. — Преди време осъдих няколко човека от екипа му. Бяха отмъкнали цял тир с цигари, които продавали от задната врата на някакъв супермаркет. Той не беше ли осъден за убийство преди време?
	— Чух, че се споразумял с федералните — рекох.
	— С твоя приятел агент Конър? — вдигна вежди Рита. — Мръсна работа. Много мръсна работа.
	— Така е — кимнах аз.
	— А сега май ще излезе, че звездата на федералните е убил майката на клиентката ти.
	— Познавам Джак Флин почти от времето, когато влязох в този бизнес — рекох. — Работеше за един букмейкър от Чарлстън на име Франк Дуер.
	— Още ли е в бизнеса този Дуер? — попита Рита.
	— Нека приемем, че излезе в ранна пенсия — отвърнах. — След него Флин се прехвърли при Джо Броз, но не се задържа дълго. Старият Джо му нямаше доверие. Оттогава Скокливия е на свободна практика. Фактически е единственият човек в града, който може да работи собствените си хора, без да бъде притиснат от италианците. Постепенно се издигна до статута на патриарх в престъпния свят.
	— Ох, писна ми от сложните кодове на тези бандити! — направи гримаса Рита. — Адски са ми досадни.
	Остави чашата си на масата и вдигна ламинирания лист с менюто. Започна да чете, като преди това кръстоса дългите си крака. Дебелото вълнено палто лежеше на празния стол до нея.
	— Препоръчвам ти кълцаното месо с яйца — рекох.
	— Ако ям така на закуска, положително ще ми трябва як секс, за да изгоря калориите — отсече тя.
	— Ако си настроена за секс, ще гориш и без закуска — отбелязах аз.
	Рита вдигна вежди и смени темата.
	— Сигурни ли сме, че Флин е убил Джули Съливан?
	— Почти — отвърнах.
	— Защо?
	— Защото точно тук нещата се усложняват.
	— Поради намесата на Ред Кейхил и Мърфи Луната?
	— Да. Флин ги е изпратил да я приберат. Според мен са били гаджета.
	— Вече няма как да разберем дали наистина е било така — отбеляза Рита.
	Сервитьорката се отби да допълни чашите с кафе и да вземе поръчката ни. Рита се спря на омлет по гръцки, без препечен хляб. Аз поръчах кълцано месо с яйца. Вероятно за да покажа колко категорична е била препоръката ми.
	Отново се усмихнах на мацето с розовата коса. Тя ме изгледа с присвити очи и се отдалечи.
	— Май те мисли за луд — отбеляза Рита.
	— Нямам шансове, а?
	— Напротив, имаш — поклати глава Рита. — Аз също. Ако си умен, ние двамата с теб можем да сключим съюз за взаимно възхищение.
	— Жалко, че сърцето ми принадлежи на друга — отвърнах аз.
	— Жалко за теб — натъртено рече тя.
	Усмихнах се. В продължение на няколко минути мълчахме. Ушите ми все още пищяха от стрелбата в затвореното пространство. Потърсих утеха в оживлението наоколо. Църцореше кафе, подвикваха се поръчки, а звънтенето на сребърните прибори беше далеч по-приятно от онова, което се чуваше в кухнята на Джак Флин.
	— Много зле ли беше? — попита Рита.
	— Абсолютно шибана работа, би казал Куърк.
	— Хоук нуждае ли се от помощ?
	— Той си има добър адвокат.
	— Не по-добър от мен.
	— Никой не е по-добър от теб.
	— Репутацията на Хоук ще причини доста неприятности на Куърк.
	— Хоук го поставя в затруднено положение — отвърнах. — А репутацията му е наистина легендарна. Дори да постъпва правилно, Куърк пак ще изпадне в трудно положение.
	— Не е лесно да бъдеш професионален гангстер.
	— Аз отговарям на това определение.
	— Какво ще правиш сега?
	— Както вече ти е известно, Мати е видяла майка си в компанията на Мърфи и Кейхил вечерта, преди да бъде убита.
	— Не е достатъчно.
	— Споменах ли за вероятността да има очевидец на убийството?
	Брадичката на Рита леко увисна.
	— Хм — промърмори тя. — Вероятно си забравил.
	— Имам основания да подозирам, че една жена е станала свидетел на убийството.
	— А това не е известно на ченгетата, така ли?
	— Случаят не беше сред техните приоритети, а и свидетелката не е горяла от желание за изява, вероятно защото животът й е бил по-скъп.
	— Фантастично! — възкликна Рита. — Но сега ще проговори, нали?
	— Щеше да бъде фантастично, ако не беше изчезнала — охладих ентусиазма й аз.
	— Изчезнала, в смисъл мъртва, или изчезнала, в смисъл че е излетяла от клетката?
	— Добър въпрос — кимнах аз. — Разполагам с доказателства, че е напуснала апартамента си внезапно и съвсем набързо. Което, разбира се, не означава, че съм проникнал незаконно в него.
	— Много хора живеят в безпорядък — поклати глава тя.
	— Вярно е — кимнах аз. — Но малцина оставят недовършена вечерята си на масата.
	— Тази може би е била от най-мърлявите.
	— Освен това е оставила и един наполовина пълен куфар, плюс всичките си гримове в банята.
	— Мъжете винаги се впечатляват от женските макиажи.
	— И от бельото.
	На лицето на Рита изплува лека усмивка. Отметна червената си коса с леко движение на главата.
	— Кой знае, може пък тази свидетелка да разполага с огромни запаси грим — подхвърли тя.
	— Ами багажът?
	— Оставила ли е и ръчната си чанта? — попита Рита и веждите й леко се повдигнаха.
	— Не видях ръчна чанта — признах аз.
	— Значи наистина е бързала.
	— Или някой е прибрал не само нея, но и чантичката й.
	— Може би да, може би не. Възможно е да била толкова уплашена, че е грабнала каквото е можела и е изчезнала. Има ли кола?
	— Не открих кола, регистрирана на нейно име.
	Рита кимна.
	— Не може да е стигнала далече — добавих. — Просто няма такива пари.
	— Това няма никакво значение, особено ако знае нещата, които подозираш, че знае — поклати глава адвокатката ми. — Бас държа, че има кредитни карти.
	— Има — кимнах аз. — Но не мога да проследя нито една от тях. То е по силите само на ченгетата.
	Сервитьорката постави чиниите пред нас. От моята се издигаше апетитна пара. Нова порция кафе напълни чашите ни. Рита кръстоса крака и започна да се храни. Очите ми останаха заковани в коленете й, сякаш привлечени от силен магнит. Тя забеляза това и се усмихна.
	— Дано пък да познаваш някои ченгета, които могат да помогнат — усмихна се прелъстително тя.


>	48

	— Длъжник си ми — изръмжа Белсън. — Куърк няма представа, че го правя.
	— Мислиш ли, че ще има нещо против? — попитах.
	— Мисля, че ще ми съдере задника.
	— Ще се обидиш ли, ако ти изпратя кутия качествени пури?
	— Предпочитам евтините — поклати глава Белсън. — От скъпите ми се драйфа.
	— Разбрано — съгласих се аз. — Какво откри?
	Притиснал джиесема към ухото си, крачех на север по „Арлингтън“ към дома. Нуждаех се от горещ душ, бръснене и може би двайсет и четири часова дрямка.
	— Териса Донован притежава четири кредитни карта — отвърна Белсън. — Само една от тях не е на червено. През изминалата седмица е похарчила шестстотин долара от нея.
	— Къде?
	— Бензиностанция в „Куинси“, шест посещения на „Макдоналдс“ и още… Охо, виждам и сметка от хотел.
	— Браво — рекох аз. — Дали пък няма да споделиш и името на хотела?
	— Наистина ли мислиш, че това момиче е в опасност?
	— Наистина.
	— „Холидей Ин“ в Уорчестър — рече Белсън. — Може би ще поискаш да ти начертая и карта?
	— Предполагам, че чистилището не се различава кой знае колко от „Холидей Ин“, особено пък в Уорчестър.
	— Не забравяй за онези пури — рече Белсън и прекъсна връзката.
	Паркирах на „Марлборо“, непосредствено до градската градина. Тръгнах пеша към апартамента си.
	Отключих бавно и предпазливо, с огромно внимание. През последните няколко часа усещах голямо напрежение в трапецовидните си мускули. Отпуснаха се едва когато проверих спалнята и гардеробите.
	Взех дълъг и горещ душ, а след това се избръснах. Сварих си кафе и заредих един „Смит & Уесън“ 40-и калибър. Държах го в резерва и много го обичах. В моя бизнес винаги е добре да имаш запасно оръдие на труда.
	Облякох черен пуловер и тъмни джинси. И палтото си. Преди да заключа вратата, се пресегнах за шапката с логото на „Бостън Брейвс“.
	Предназначението на тези дрехи беше да впечатляват. Особено когато ми предстоеше среща с човек, който е напълнил гащите от шубе. Костюм модел 111 от бойния гардероб на Спенсър.
	Май наистина трябва да си записвам всичко това.
	Слънцето проби сивите облаци в момента, в който поех по естакадата на междущатска магистрала 90 от Хънтингтън авеню. Карах на запад и си мислех за Мати и нещастната й майка. После си помислих за Териса Донован и сърцето ми се изпълни с надежда, че ще стигна пръв до нея.
	Накрая си помислих за Джак Флин. И веднага усетих как мускулите ми отново се стягат.


>	49

	„Холидей Ин“ в Уорчестър не беше нито „Риц Карлтън“, нито „Четири сезона“. На практика не беше нищо повече от място за преспиване на търговски пътници и дребни бизнесмени. Една восъчна пита от стаи, бизнес център, пералня с монетни автомати и стерилен на вид ресторант, украсен с черно-бели фотографии на централните площади в щата Масачузетс. Ако човек се взираше в тях прекалено дълго, имаше опасност да получи световъртеж.
	Не си направих труда да очаровам жената на рецепцията, нито пък да подкупя пиколото с двайсетачка. Всъщност второто беше невъзможно, тъй като в тукашния филиал на „Холидей Ин“ нямаше пиколо. Достатъчно беше да вдигна слушалката на вътрешния телефон и да попитам за стаята на Териса Донован.
	Тя вдигна на шестото позвъняване.
	— Не биваше да оставяш такава кочина в кухнята — рекох аз.
	— Кой се обажда?
	— Спенсър.
	— Човекът на Мати?
	— Така ми викат в някои среди напоследък.
	— Как ме откри?
	— Тръгнах по една пътечка от трохи, която започва от Дорчестър авеню.
	— Тук ли си?
	— Да, във фоайето.
	— Изчезвай, моля те! Заради теб ще ме открият!
	— Ред и Луната са мъртви.
	Насреща настъпи продължителна пауза. Чувах учестеното й дишане.
	— Видях го в новините — рече най-после тя.
	— Мога ли да се кача?
	— Дай ми две минути. Ще сляза долу. Чакай ме в бара.
	Оказа се, че и барът не прилича на бар. Но все пак предлагаха бира. В това отношение управата на уорчестърския „Холидей Ин“ извади късмет, защото аз обичам бира.
	Получих халба наливна „Сам Адамс Ноубъл“ и се оттеглих на една ъглова масичка, от която се разкриваше отлична гледка към паркинга и междущатската магистрала.
	Когато преполових халбата, започнах да подозирам, че съм изигран и Териса си е плюла на петите. Би трябвало да ми е за урок, защото си позволих да пия по време на работа.
	Тя се появи минута по-късно. Беше облякла дълго палто върху джинси и горнище на пижама. Косата й беше прибрана на конска опашка, по лицето й нямаше грим. Миришеше на цигари.
	— Ще пиеш ли нещо?
	Тя поклати глава и съблече палтото си.
	— Мама ли ти каза къде съм?
	— Не.
	— Звъннах й тази сутрин. Беше се поболяла от тревога.
	Замълчах и отпих от бирата си. Реших да й спестя сагата с кредитните карти, тъй като не беше изключено пак да влезе в ролята на подплашен заек. Нямаше смисъл да си хабя козовете.
	Тя седна и зачупи пръсти. Огледа бара, после се извърна към фоайето. Извади пакет цигари, осъзна, че не може да пуши, и промърмори едно „по дяволите“.
	— Можем да излезем навън — предложих аз.
	Тя погледна през прозореца и поклати шава.
	— Какво искаш?
	— Мики каза, че си била с Джули в нощта на смъртта й.
	— Глупости!
	— Защо бягаш, след като са глупости?
	— Защото тези хора са истински откачалки.
	— Под „тези хора“ имаш предвид Джак Флин, нали?
	Ръцете на Териса застинаха. Очите й срещнаха моите. Бавно кимнах.
	— Все пак ще пия нещо — промени решението си тя.
	— Какво?
	— Двоен „Блек Джек“, водата отделно.
	— Уау.
	Отидох да донеса поръчката. Не очаквах, че в „Холидей Ин“ имат добрата традиция на „Тадж“ да оставят купички с ядки по масите. Огледах се наоколо, за да се уверя, че съм прав.
	— Разкажи ми за Джули и Джак Флин — рекох.
	— Защо да го правя?
	— Защото аз съм единственото препятствие между теб и Флин. И защото си задължена на Мати. Също и на Мики Грийн.
	— Можеш ли да се изправиш срещу Флин?
	— И още как.
	Териса ме изгледа преценяващо, после кимна. Очевидно се убеди, че й казвам истината. За мен по принцип е детска игра да печеля доверието на млади дами.
	— Запознаха се във „Фор Грийн Фийлдс“ — започна тя. — Той току-що беше излязъл от затвора, имаше нова работа и купища пари. Започна да й се обажда. Късно вечер. Аз трябваше да я карам до апартамента му или в някой мотел.
	— Беше ли му гадже?
	— Не знам как да го нарека — поклати глава Териса. — Според мен той й даваше пари и явно я харесваше. Тя беше доста по-млада от него.
	— Чух, че една вечер Флин за малко не откъснал главата на Тачи Кайли.
	— И аз го чух — кимна Териса. — А на Джули това май й хареса. Хората отдавна бяха спрели да я уважават. Заради дрогата и останалото. А и не беше най-добрата майка на света. Предполагам, че вече го знаеш от Мати.
	— Значи излизаха заедно или нещо подобно, така ли?
	— Според мен Флин е женен — отвърна тя. — Или е бил женен. Не го харесвах. Тръпки ме побиваха от него. Джули удари дъното с него. Беше грешка да се лепне за шибаняк като Джак Флин само месец след като е излязъл от „Уолпол“.
	— Ти знаеше ли кой е?
	— Разбира се. Носеше му се славата.
	— И на мен ми се носи славата — заявих аз.
	Отпих глътка бира и огледах паркинга и магистралата отвъд него. Някаква жена мина покрай витрината. Теглеше куфар на колелца. Проклетото нещо се запъна в бордюра и тя беше принудена да го повдигне с цената на доста усилия. Нямаше вид на човек, който е имал хубав ден.
	— Може ли още едно питие?
	Кимнах и отидох да й поръчам още едно двойно уиски. За себе си взех втора халба „Сам Адамс“, въпреки че не ми се пиеше. Умереност във всичко, това беше моят девиз.
	Седнах и я оставих да си порка. Тишината наруши някаква лимузина, която изсъска отвън. Дъждът трополеше по покривите на паркираните коли. Под навеса на входа се тълпяха неколцина пушачи.
	— Какво се случи в нощта на смъртта й?
	— Флин беше побеснял — отвърна тя.
	— Така и предположих.
	— Грабна ме от бара и ме метна в колата, която беше паркирал отпред. Три часа се въртяхме из квартала. Накара ме да звъня на Джули поне десет пъти. Беше убеден, че е отишла в полицията.
	— За какво?
	— Не знам, но наистина беше бесен. В крайна сметка се оказа, че се е напила и се е прибрала у дома.
	— А той е изпратил Ред и Луната да я вземат — кимнах аз.
	— Каза им да дойдат на строежа — продължи Териса. — Сега там има две университетски сгради. Но за какво ти разказвам всичко това? Флин ще ме убие!
	— Затова ли избяга?
	— Той ми се обади. Направо умрях от страх. Обади се преди няколко вечери и попита с кого съм говорила за него и за Джули. Искал да ми напомни, че ме е оставил жива. Просто защото така решил. Сякаш е самият господ бог.
	— Как е разбрал за нашия разговор?
	— В квартала всичко се знае.
	Кимнах.
	— Може ли да излезем за малко? — погледна ме умолително тя. — Направо умирам за една цигара!
	Изправих се и измъкнах няколко банкноти от джоба си. Оставих и бакшиш. Тя пресуши остатъка от уискито и грабна палтото си.
	Насочихме се към открития плувен басейн в задната част на хотела. Столовете и масите под навеса бяха покрити със сняг и лед. Дъждът барабанеше по козирката на шапката ми. Териса запали цигара и изви врат към потъмнялото небе. Студът беше по-скоро дразнещ, отколкото неприятен.
	— Флин ми заповяда да остана в колата, а самият той излезе. Когато Ред и Луната се появиха, той им каза да ме закарат у дома. Бяха спрели малко по-надолу, фаровете им бяха включени. Наоколо имаше булдозери и разни други машини. Видях как Джули слиза от колата, докато Ред и Луната вървяха към мен. Флин я сграбчи и я вкара обратно вътре.
	— Колко време продължи това? — попитах.
	— Около пет минути. Ред и Луната не бързаха да ме отведат. Очевидно чакаха заповедите на Флин. Но той беше в колата. Досещаш се защо. Когато свърши, излезе и я измъкна навън. Дрехите й бяха разкъсани. Видях го как я удря.
	Кимнах и я оставих да говори.
	— Ред и Луната знаеха какво ще се случи и ми заповядаха да седна отзад — добави Териса, допуши цигарата си и веднага запали нова. Вятърът и дъждът бяха наистина много студени. Усещах как лицето ми се опъва. — Подчиних се. Помня, че помолих двамата боклуци да не я убиват.
	— А те какво ти отговориха?
	— Ред каза да легна на седалката и да си затварям шибаната уста. После потегли.
	Вдигнах яката си. Някакъв хотелски служител надникна през една от страничните врати и попита дали не са ни заключили навън. Казах му, че сме добре. Териса трепереше. Пушеше и гледаше покривалото на басейна. Лицето й беше мокро от дъжда.
	— Видях какво се случва, докато колата завиваше — продължи тя. — Не исках, стана неволно. Изпищях. Случвало ли ти се е да изкрещиш, без да искаш? Сложих ръка пред устата си, но не можах да се сдържа…
	— Какво видя?
	— Тя крещеше нещо. Флин бръкна в джоба си, извади нещо сребристо и я почна с него. Удряше здраво и тя падна на колене. Видях кръвта й. Мили боже! Какво още да ти кажа, мамка му?
	Треперенето се усили, зъбите й затракаха. Териса захвърли цигарата върху покривалото на басейна. Тя изсъска и угасна. Свалих ръкавицата си и я докоснах по бузата. Носът й течеше. Изглеждаше така, сякаш всеки момент ще повърне.
	Казах й, че много съжалявам. Никога не се бях чувствал толкова ужасно. В момент като този съжаленията са безкрайно неуместни.
	— Последното, което видях, беше как Джули се опитва да се изправи — прошепна Териса. — Крещеше като луда. Трябва да й го призная. Изобщо не изгуби духа си. Не чувах какво вика, но бях сигурна, че въпреки ужасните рани го праща по дяволите.
	Отдръпнах дланта си и я прегърнах през раменете. Тялото й се разтърсваше от неконтролируеми ридания. Косата й беше подгизнала.
	— После той скочи в колата на Ред и я прегази — изрече на пресекулки тя.
	— Но това всъщност е била колата на Мики Грийн, нали? — подхвърлих.
	— Бях се обърнала и гледах през задното стъкло. Виждаше се съвсем ясно. Ред каза да не гледам и да си затварям шибаната уста. Но Флин беше наясно. Оттогава насам иска да ме ликвидира. Жива съм само защото не вярва, че ще посмея да пропея.
	— Разпитваха ли те от полицията по време на следствието?
	— Да бе! — изсмя се горчиво Териса. — На ченгетата изобщо не им пука за някаква курва, която се пречукали в Южния район. Никой не ме е разпитвал. Дори очите им не съм виждала. А после изведнъж арестуваха Мики.
	— Ти обаче не посмя да проговориш, така ли?
	— Да проговоря ли? Не чуваш ли какво ти казвам, по дяволите? Флин заплаши да избие цялото ми семейство. Затова си затраях. Изпитах облекчение, че всичко свърши.
	— Не е свършило — поклатих глава аз. — Мати трябва да узнае истината. Освен това Флин е наясно, че трябва да ти затвори устата. Само аз мога да му попреча.
	— Не искам да умра!
	— Няма да умреш.
	— Обещаваш ли?
	Кимнах.
	— Отиваме да ти съберем багажа.
	— Защо?
	— Защото трябва да си смениш адреса. След като аз те открих, ще те открие и Флин.


>	50

	Над бреговете на река Чарлс падаха издължени сенки. Лед висеше от клоните на дърветата, но алеите бяха почистени и посипани със сол. Бях облякъл топло бельо под сивия анцуг. Носех ръкавици и шапка на главата. Солта весело поскърцваше под маратонките ми, докато правех широк завой и поемах обратно.
	Поддържах добро темпо по целия път до Бостънския университет и старото игрище на „Брейвс“? Разговорът с Мати, след като я взех от училище, не беше никак лек. Тя просто не можеше да повярва, че убийците на майка й не са Ред и Луната. Облекчението й продължи само няколко часа — докато набрах кураж да я предупредя, че убиецът все още е на свобода. След това преминахме на задължителните в подобни случаи правила. Представих я на двамата полицаи, които щяха да я държат под око. Самият аз щях да я карам и прибирам от училище, докато операцията приключи.
	Името Скокливия Джак Флин не й говореше нищо.
	Сдобих се с опашка някъде към средата на бягането. Отначало забелязах един черен седан, който пълзеше по моста „Харвард“. После се разминах с някакъв добре подстриган младеж в зимен екип и скиорска шапка на тавата. Носеше слънчеви очила марка „Оукли“, а подмишницата му беше издута от кобур. На ухото му забелязах надеждно закрепено блутут устройство.
	Разминах се с него и се обърнах. Зад гърба ми подтичваше още един младеж в подобни одежди. Не се стряскам лесно, но този зад мен беше наистина атлетичен, а годините му едва ли бяха повече от двайсет.
	Забавих темпото и започнах да правя вдишвания и издишвания с ръце зад врата. Тялото ми под анцуга беше мокро от пот. Дишах учестено, но стабилно. Обичах това състояние след продължителен пробег.
	Стегнато и тотално балансирано.
	Малко преди моста „Лонгфелоу“ забелязах още един черен седан. Може би беше същият. Както обикновено, федералните не си правеха труда да се прикриват. Конър ми изпращаше послание.
	Поех покрай замръзналата река нагоре към „Лонгфелоу“. Вече се мръкваше и фенерите по моста се включиха. Седанът потегли и аз се върнах обратно. Липсваха ми гребните лодки по реката и хлапетата, които хвърляха фризби на брега. Те ми бяха далеч по-интересни.
	Поех по пешеходния мост над Стороу Драйв, който щеше да ме отведе в градската градина. Внимавах къде стъпвам, защото настилката беше заледена. Мостът постепенно се снижаваше към отсрещния край.
	След лекия завой забелязах едър мъж с дълго палто, който се беше облегнал на перилата. Фигурата му се очертаваше съвсем ясно на фона на Бийкън Хил и позлатения купол на Щатското събрание.
	Бръкнах под анцуга за пистолета.
	Мъжът се обърна. Конър.
	— Поддържаш доста добра форма за бивш боксьор — отбеляза той и хвърли фаса си през парапета.
	— Старая се — рекох.
	Стояхме на два метра един от друг. Откъм реката духаше студен вятър. В далечината се виждаше червено-бялото сияние на автомобилния трафик. Ставаше все по-тъмно.
	— Срещнах две от твоите момчета, които ми се сториха доста измъчени — подхвърлих. — Нима бойците ви вече не се подлагат на физически тестове?
	— Днес всичко е компютри — сви рамене Конър, захапа нова цигара и уви шепи около запалката си. — Не е като едно време, когато ние се набутахме.
	— В какво се набутахме?
	— В играта. Същата, която ти харесваш не по-малко от мен.
	— Играта е по-приятна, когато се играе честно — рекох.
	Конър отново сви рамене и дръпна от цигарата си.
	— Докара ли ми колата? — попитах.
	— Спокойно, ще си я получиш обратно — усмихна се той. — Но първо трябва да я сглобим. Нали знаеш колко много чаркове изчезват при разглобяването?
	— Ще информирам адвоката си — заплашително процедих аз.
	— Бива си я — кимна Конър и изпусна облаче дим. — Все такива рижави да ми пращаш. Проблемът е там, че не си затварят устата дори когато ги оправяш.
	— Ъпстийн твърди, че си много полезен за отдела, но според мен си много голям задник.
	— Странна птица си ти, Спенсър — усмихна се той. — Просто се чудя как не са ти видели сметката досега.
	— Защото съм отворен към другите — поясних. — А срещите с такива като теб буквално ме подмладяват.
	— По всичко личи, че си ядосал доста хора — отново дръпна от цигарата Конър. — Направих си труда да прегледам досието ти. Видял си сметката на куп народ. А някои престрелки са си направо подозрителни.
	— Ако продължаваш да разчиташ на мен, мога да ти предложа редовни срещи, Конър. Например в седем вечерта, когато започва любимият ми сериал.
	— Трябва да ти кажа, че прецакваш едно много солидно разследване — въздъхна той. — Гръмна двама ключови играчи на един много шибан синдикат. С което унищожи почти три години старателно планирани следствени действия.
	— Моите съболезнования.
	— Знаеш ли, че си голям задник? — изръмжа той.
	Свих рамене и тръгнах към него. Той изпусна облаче дим. Направих ловка маневра и го подминах с леко завъртане на тялото. Той отстъпи крачка назад и ме хвана за ръката. Бавно сведох поглед към пръстите му върху бицепса си.
	Конър скръцна със зъби. Студеният вятър откърти парченца лед от настилката на моста.
	— Не обичам да губя — изръмжа Конър.
	— Ако не пуснеш ръката ми, като нищо ще те хвърля долу, насред трафика — заплашително отвърнах аз. — Пет пари не давам, че си федерален агент!
	Очите му пробягаха по лицето ми, пръстите му се разтвориха. Изсумтя, после се ухили.
	— Освен че застреля двама свидетели на обвинението, ти успя да влезеш под кожата на едно-две ченгета, с които си пиеш питието — изръмжа той. — Но голямата ти грешка е, че пред нас се издъни.
	— „Не, мъката омеква от сълзите“ — отвърнах с цитат от Шекспир аз, след което продължих пътя си.
	— Свършено е с теб, глупако! — извика след мен Конър. — Свършено е, да знаеш!
	Пресякох уличното платно и влязох в градската градина, побутван от пристъпите на вятъра. После свърнах надясно и излязох на Марлборо стрийт.


>	51

	— Агент Конър май изобщо не е добър човек — отбеляза Сюзан.
	— Ама никак — кимнах аз. — Няма как да обича околните, след като не обича дори себе си.
	— Мислиш ли, че ще повдигне обвинения срещу теб?
	— Да.
	— Но Рита ще ги обори, нали?
	— И още как.
	Отпих глътка тъмно пиво „Елис Браун“, няколко бутилки, от които бях складирал в апартамента й.
	Лежахме в противоположните краища на голямата вана с лъвски крака. Бедрата ме боляха от джогинга, а задникът ми се беше изръбил от висенето в разни коли. Топлата вода ми се отразяваше чудесно.
	— Какво ще правиш с очевидката на убийството?
	— Тя е на сигурно място.
	— Въпросът е докога.
	— Хоук я наглежда.
	Сюзан замълча за момент, после попита:
	— А кой наглежда Мати?
	— Бостънската полиция. Куърк се погрижи.
	— Сподели ли с него това, което знаеш?
	Поклатих глава и отпих още една глътка бира. Трябваше да се протегна, за да стигна бутилката. Част от водата се плисна върху Пърл, която беше заела позиция на постелката пред ваната. Тя изтръска козината си и започна да си ближе лапите.
	— Според мен се чувства изоставена — отбеляза Сюзан.
	— Все някой трябва да тегли чертата.
	— Колко хубаво.
	— Благодаря ти, че не запали ароматизирани свещи — рекох.
	— Топлата вана е балсам за душата.
	— Особено ако е в комплект със студена бира — добавих аз.
	— Кога ще кажеш на Куърк за тази свидетелка?
	— Чакам Рита да се обади. Довечера ще я запозная с развоя на събитията, а тя ще съгласува нещата с прокуратурата.
	— А после какво? — попита Сюзан.
	— Зависи от Куърк — въздъхнах аз и допих бирата си. — Зависи още от Рита и от прокурора.
	Зад прозореца Линиън стрийт тънеше в непрогледен мрак.
	— Ядосан ли си заради колата? — подхвърли тя.
	— Не. И без това не я харесвах. Мисля да си взема джип.
	— Аз я харесвах.
	— Човек никога не знае кога ще му потрябва автомобил четири по четири.
	— Май плачеш за приключения, а?
	— Днешните хлапета вече не използват този израз — въздъхнах аз. — И това ме натъжава.
	— А какъв израз използват?
	— Ти знаеш по-добре от мен. Как му викат невръстните ти пациенти?
	— Различно. „Нагазване в дълбокото“, „сериозна работа“…
	— Ще изпия още една студена бира, а след това предлагам да „нагазим в дълбокото“ — отсякох аз.
	Сюзан се изправи. Не се срамувам да призная, че ваната беше пълна с мехурчета пяна. Но не изпитвам никакъв срам и от факта, че те не бяха в състояние да прикрият голотата на Сюзан. Тялото й беше много стегнато. Тъмната й коса беше събрана на тила.
	— Леле — подсвирнах аз.
	Тя излезе от ваната и се уви с голяма хавлия.
	— Ами ако Рита се обади?
	— В такъв случай ще отложим плановете си, но за малко. Но когато става въпрос за поет ангажимент, аз съм абсолютно непоколебим.
	— Все още не се е обадила — рече Сюзан.
	— Не.
	— А ти можеш да бъдеш непоколебим и по други начини.
	— Мога.
	— Ммм.


>	52

	Рано на следващата сутрин отидох да се срещна с Белсън в един бутиков хотел на Копли Плейс. Няколко униформени момчета останаха по колите си. Не очаквахме проблеми. Бях направил всичко възможно да скрия Териса Донован наистина добре.
	Хоук се грижеше за нея. Никой не може да го прави по-добре от него.
	Заварих го във фоайето. Седеше с кръстосани крака и четеше страницата за изкуство на „Ню Йорк Таймс“. В ръката си държеше миниатюрна чашка с кафе. Когато ни видя, остави чашката, сгъна вестника и се изправи. Креслото му беше тапицирано с ръждиво на цвят кадифе, върху което лежеше рубиненочервена кожена възглавница. Стените бяха покрити със сиви пердета, осветлението беше слабо.
	Белсън кимна на Хоук, Хоук кимна на Белсън.
	— Обикновено складираме свидетелите в бруклинския „Куолити Ин“ — промърмори Белсън, стиснал незапалена пура между зъбите си.
	— Този тук е по-близо до офиса ми — обясних аз.
	— Глупости — отряза ме Белсън. — Ти просто си падаш по сълзливи истории.
	Хоук кимна в знак на съгласие и добави:
	— Питиетата в бара струват по двайсетачка.
	— Как е тя? — попитах.
	— Взе душ, поръча си закуска. В момента зяпа някакъв филм по кабеларката.
	— Провери ли момчето от румсървиса? — попита Белсън, извади пурата от устата си и я тикна в горното джобче на сакото си.
	— Не, човече — поклати глава Хоук. — Прекалено съм зает да оцелея в тази необичайна среда. Забелязахте ли, че тези свещи миришат на лавандула?
	— Обади й се да се облича — направи гримаса Белсън. — Предпочитам да я отведа в службата, защото места като това тук ме притесняват. Дебнат те през цялото време, за да те таксуват, ако пръднеш.
	— Нямах намерение да товаря бюджета на полицията — обадих се аз.
	Белсън ми хвърли кос поглед, но замълча.
	— Откъде можех да знам, че използват ароматизирани свещи? — добавих аз.
	Тримата се натикахме в един много стар и много тесен асансьор. Въздухът наистина миришеше на лавандула.
	Почукахме на вратата. Териса отвори, макар и с известно закъснение. Беше облечена в снощните дрехи.
	Представих я на Белсън и тя леко се усмихна. После започна да си събира багажа. Беше безкрайно нервна. Една-две тениски, слипове, четка за зъби и няколко малки шишенца шампоан. Всичко това потъна в голяма книжна торба. На количката в ъгъла се виждаше начената порция бъркани яйца, два недокоснати кренвирша и изстинала филийка препечен хляб.
	Стомахът ми закурка. Бях пропуснал закуската. Сюзан никога не закусваше. Но в замяна на това бях абсолютно пречистен.
	Спуснахме се с асансьора. Белсън и Хоук чакаха навън, на крачка от патрулната и още две полицейски коли.
	— Ще бъдеш в пълна безопасност — рекох. — Просто разкажи на Белсън това, което сподели с мен.
	Тя беше забила очи в елегантния килим под краката си. Лицето й беше измито, без следа от грим. Косата й пак беше вързана на конска опашка. Териса Донован приличаше на дванайсетгодишно момиченце.
	— Бомба си — окуражих я аз.
	— Разбира се.
	— Флин няма как да се измъкне.
	Тя кимна. Докоснах ръката й. Но тя продължаваше да гледа встрани. Улових погледа на пиколото, който ми се усмихна. Положително беше решил, че преживяваме нещо като семеен скандал. А може би ме бе взел за таткото. Предпочитах да е първото.
	— Хората от отдел „Убийства“ ще вземат всички мерки за твоята сигурност — добавих. — Белсън е много свестен.
	— Друго? — подхвърли тя.
	— Ние с Хоук също ще помагаме.
	— Ясно — промърмори тя. — Няма да прекарам остатъка от живота си по хотели, я! Трябва да се върна при близките си.
	— Флин ще влезе в затвора.
	Тя вдигна глава да ме погледне. Очите й бяха много чисти и много сини.
	— Падаш си малко мечтател, нали?


>	53

	— Ще кажеш ли на Мати, че всичко свърши? — попита Хоук.
	— Свърши ли? — изгледах го аз.
	— Ти ми кажи.
	— Куърк твърди, че има заповед за арестуването на Флин, но той май си е плюл на петите — поясних аз.
	— Такива като него трябва да ги затварят в зоологическата — изръмжа Хоук. — За да ги превърнат в изчезващ вид.
	— С голяма табела на гърдите, на която да пише „Мутра от старата школа“ — добавих аз.
	Хоук ме докара с ягуара си. Наредихме се на дългата опашка пред училището на Мати като двама много яки татковци. Директорът дори ни беше обзавел с ароматизатор за огледалото — зелен, с розово цвете.
	— При всички случаи трябва да й кажем, че Териса е защитен свидетел — рече Хоук. — Момиче като Мати и без това ще го разбере.
	— Без подробности, разбира се.
	— Аз бих й казал всичко, дума по дума.
	— Струва ми се малко жестоко — поклатих глава аз.
	— Ами да — съгласи се Хоук и премести колата няколко метра напред. — Гадно е да разбиваш мечтите й за света, в който живее. Един свят, пълен със слънчева светлина.
	— Ще й кажа.
	— Тя е боец и аз я уважавам за това — рече Хоук.
	— Но се бори срещу всичко — изтъкнах аз. — И по този начин прави живота си още по-труден.
	— Няма как отново да се превърне в дете.
	— Няма — кимнах аз.
	— Вече не помня дали някога съм бил дете — добави Хоук.
	— Тя не може да бъде Хоук.
	— Много е дребна, а е и бяла.
	— Значи може да бъде като мен, а? — подхвърлих.
	— Не е чак толкова грозна.
	— Животът не е чак толкова труден.
	— На това ли искаш да я научиш? — изгледа ме Хоук.
	— Може би ще помоля Сюзан да я научи на някои неща — рекох. — Най-вече за да разбере, че смъртта на майка й не бива да предопределя живота й.
	— И че с възрастта трябва сама да определя правилата.
	Беше абсолютно прав.
	Бавно си пробивахме път към стъпалата пред входа. Мати беше обля кла синьото си яке над униформата. Днес беше без шапката на „Сокс“. Червеникавата й коса се развяваше на студения вятър. Седна отзад, като преди това не забрави да свали раницата и да я сложи в скута си.
	— Накъде, госпожице? — попита Хоук.
	— Дисни уърлд — отсече тя.
	— А онази думичка?
	— Гладна ли си? — попитах аз.
	— Не.
	— Можем да хапнем по един бъргър.
	— Не.
	— Пица?
	— Спенсър не се опитва да бъде любезен, а просто е гладен — поясни Хоук.
	— Имам домашни, а и момичетата ще си бъдат у дома — поклати глава Мати. — Трябва да им приготвя вечеря и да пусна пералнята.
	— Имаш ли нужда от още продукти?
	— Не, всичко си имаме — отвърна тя. — Баба се беше отбила в магазина. Да не повярва човек.
	Потеглихме на юг. Хоук не отделяше очи от пътя. Пръстите му едва чуто барабаняха по волана и това още повече подчертаваше тишината в купето.
	— Имам новини за теб — обявих аз, а след това й предложих съкратена версия за развоя на събитията.
	Мати слушаше мълчаливо. Не отвори уста и няколко минути след като научи, че Териса Донован е дала свидетелски показания.
	— Значи е знаела през цялото това време? — попита най-сетне тя.
	— Да.
	— Каква гадна кучка! — процеди Мати. — Проклета да е!
	— Беше много уплашена — поясних аз. — Но постъпи правилно. Това няма ли значение за теб?
	— Трябваше да постъпи правилно преди четири години, а не да остави Мики да гние в затвора! — отсече Мати.
	— Момичето има право — промърмори Хоук.
	Напуснахме Ди стрийт и излязохме на Дорчестър авеню, след което продължихме на юг, към „Монсиньор О’Калахан“. Не след дълго отбихме встрани и Хоук изключи двигателя. Никой не помръдна. Светлината навън беше сива. Всичко наоколо изглеждаше някак безцветно.
	Мати мълчеше. И плачеше. Ние с Хоук не смеехме да помръднем. Аз гледах право пред себе си. Навсякъде около нас се виждаха дву- и триетажни тухлени сгради. Изобилие от телени мрежи и огради от ковано желязо. Тесни и извити пътечки, непочистени от снега и леда. Някаква жена с домашна роба и гумени ботуши излезе да си изхвърли боклука.
	Тишината в ягуара се нарушаваше единствено от хлипането на Мати. Ръцете на Хоук лежаха върху волана. Беше си сложил слънчевите очила. Аз не се обърнах. Просто мълчах и притисках кожените си ръкавици към коляното.
	Риданията на Мати извираха някъде дълбоко от слабичкото й тяло. Бяха толкова тъжни и самотни, че чак ми стана неудобно да ги слушам. Дишах дълбоко и мълчах.
	Възрастната жена с ботушите се прибра. Край нас минаха двама хлапаци и извиха вратове да надникнат в колата. Изгледах ги строго и те бързо разбраха, че не бива да си пъхат носовете, където не трябва.
	Няколко минути по-късно плачът стихна. Замени го подсмърчане. Без да каже нито дума, Мати отвори вратата и излезе навън. Ключалката меко щракна.
	— Няма ли да я изпратиш? — попита Хоук.
	— Това едва ли ще й помогне.
	— Вие, ирландците, сте мекушави копелета — промърмори Хоук. — Измисли нещо.
	— Изпълних всичко, за което ме е наела.
	— Срещу една поничка — отбеляза той.
	— Срещу дузина понички — поправих го аз.
	— Мекушава работа — поклати глава Хоук, запали двигателя и направи обратен завой.
	Казах му да почака и хванах дръжката на вратата.
	— Дай ми само минутка.
	В същия момент един бял микробус изскочи иззад ъгъла и ни препречи пътя. Зад нас също изръмжа двигател. Обърнах се и видях черен джип, който се размина на сантиметри с бронята на Хоук. Партньорът ми изскочи от колата и измъкна магнума си 44-ти калибър. Аз го последвах със своя 40-и калибър в ръка. Събитията се развиха като на забавен каданс. Трима души от микробуса насочиха оръжията си в мен. Двама от тях бяха същите, които ме преследваха в станцията на метрото — едрият латиноамериканец с армейска куртка и хилавият англосаксонец с оредялата коса и наболата брада.
	Третият беше Джак Флин.
	Бях в състояние да гръмна Флин. Но и той можеше да стори същото. Критичната пресечна точка.
	Дори да не ме улучеше, двамата му помощници вероятно нямаше да пропуснат от три метра.
	Хоук беше встрани от мен, хващах го само с периферното си зрение. Неговото положение беше още по-тежко, тъй като в него се целеха четиримата мъже от джипа.
	Капанът беше добър. Единственият изход от него обещаваше да бъде грозен и кървав. Други двама влачеха Мати по заледената пътека. Тя риташе и блъскаше и се опитваше да издере лицата им. Единият вече имаше кървава драскотина на бузата. Мати крещеше с пълен глас. Вятърът рошеше дългите косми на палтото от камилска вълна на Флин. В ръцете му проблясваше автоматичен пистолет 45-и калибър. Червендалестото му ирландско лице беше поруменяло от студа, но очите му горяха.
	— Не искам да чуя нито дума от устата на онази Донован! — дрезгаво изръмжа той.
	Дулото на моя 40-и калибър сочеше право в голямата му ирландска глава. Той ме изгледа с усмивка, в която прозираше съжаление.
	— Дай ми поне една причина да не ви гръмна и двамата — рече Флин. — Още тази секунда.
	— Имаме славна обща история — отвърнах.
	— Свали оръжието, задник!
	— Предпочитам да не го правя — поклатих глава аз. — Не се обиждай, но ако го хвърля, ти най-вероятно ще ме гръмнеш.
	— Ако не го хвърлиш, ще свитнем момичето!
	Не харесвах тоя тип. Но в думите му имаше желязна логика. Приклекнах, без да свалям очи от него, и внимателно положих новичкия „Смит & Уесън“ 40-и калибър на мръсния сняг. После се изправих и вдигнах ръце.
	Всички чухме пронизителния писък на Мати. Един от пътниците в джипа се обърна и я зашлеви. Плясъкът прозвуча като пушечен изстрел.
	Хоук издаде гърлено ръмжене. Сигнал, че не може да търпи повече. Магнумът 44-ти калибър тресна като топ. Двама от противниковия отбор натиснаха спусъците на пушките си.
	Хоук отлетя почти метър назад, сякаш улучен от гигантски юмрук. Хвърлих се към пистолета си. Мъжът, който стреля срещу Хоук, грабна колегата си и го вмъкна в джипа. Флин и неговите хора скочиха обратно в микробуса в момента, в който натиснах спусъка. Изстрелях шест патрона в бърза поредица. Задните стъкла се пръснаха на парчета.
	В далечината се разнесе вой на сирени.


>	54

	— Как е той? — попита Сюзан.
	— Стабилен.
	— Но ти каза, че си видял как го прострелват в гърдите и буквално са го вдигнали във въздуха.
	— Пътувах с него в линейката — уточних аз. — Раните му не са чак толкова опасни, колкото изглеждаха.
	Сюзан въздъхна. Намирахме се в коридора на третия етаж на Градската болница. Въздухът миришеше на силни дезинфектанти и лоша храна. Пред стаята на сестрите цареше оживление. Бях готов да се обзаложа, че е свързано с Хоук.
	— Носеше бронежилетка — добавих. — Каза ми, че я сложил за всеки случай, защото не вярвал на обитателите на Южния.
	Сюзан въздъхна още веднъж. Напрегнатите й рамене видимо се отпуснаха.
	— Не е лошо и да си малко расист — рече тя.
	— На това аз му викам по-скоро елитаризъм.
	— А какво казва Хоук?
	— Че просто е умно копеле, което знае какво да очаква.
	Насочихме се към чакалнята и тя лекичко стисна ръката ми. Намерихме място за сядане пред масичка, отрупана със здравни списания и диети. Сред тях се открояваше броят на „Глоуб“ от предишния уикенд, но без подлистника „Арлоу и Джанис“. Нямаше значение. В момента изобщо не ми беше до тежки четива.
	Сюзан продължаваше да стиска ръката ми. Аз се чувствах кух.
	— Слава богу — прошепна тя.
	— След като украинците не можаха да го ликвидират, значи никой не може — заявих аз. Имах предвид Хоук.
	— А Мати?
	Поклатих глава и замълчах.
	— Куърк и Белсън са в течение — обадих се след кратка пауза аз. — Цялата щатска полиция ги издирва.
	Тя ме прегърна през раменете и се притисна в мен.
	— Защо Флин не те застреля?
	Добър въпрос.
	— Можеше да го стори. Аз вече бях хвърлил пистолета. Но той иска Териса Донован, а без мен няма как да стигне до нея.
	— Свидетелката.
	— Аха. В момента тя държи козовете, най-вече за Флин.
	— На сигурно място ли е?
	— Куърк я вкара в Програмата за защита на свидетелите — поясних аз. — По-недостъпна е и от Форт Нокс.
	— Да видим дали съм разбрала правилно — рече Сюзан. — Флин отвлича детето на жената, която е убил, за да не влезе в затвора? Според мен той просто утежнява поредната си присъда.
	— Без Териса не могат да възобновят делото — обясних аз. — А отвличането на Мати е и начин да се добере до мен.
	— Да ти засвидетелства уважението си?
	Изсумтях, изпълнен с недоверие.
	— И гнева си.
	— Страда бизнесът му с Джери Броз — обясних аз. — Моето любопитство и работата ми с полицията пречат на възраждането на династията Броз. Точно това го ядосва.
	— Територия — въздъхна Сюзан. — С какво някои хора се различават от кучетата?
	— Лично аз предпочитам кучетата — отвърнах.
	— Колко човека дойдоха да отвлекат Мати?
	— Освен Флин? — подхвърлих аз, после вдигнах очи към тавана и започнах да броя: — Седем. Общо взето, шансовете им не бяха особено добри.
	Главата на Сюзан легна на рамото ми. Броени минути по-късно тя се изправи и избърса очи.
	— Можеха да ви убият. И двамата.
	— Това е част от пакета.
	— Което не означава, че трябва да харесвам такъв пакет.
	— Понякога и аз не съм във възторг от условията, при които работя.
	— Да, ама ако те гръмнат, ще умреш и толкова — поклати глава тя. — Аз ще остана.
	— Ще се справиш — успокоих я аз. — А Пърл ще страда за мен.
	— Не е смешно, по дяволите! — сопна ми се тя. — Знаеш ли, че ми спря сърцето, когато Белсън звънна на вратата?
	— Франк е деликатен пич.
	— Върви по дяволите!
	— Върша това през целия си съзнателен живот, Сюз.
	— Господи, защо не срещнах някой кротък еврейски доктор?
	— Защото аз съм бандитът на мечтите ти — отвърнах. — Освен това не виждам как един кротък еврейски доктор може да свърши това, което ние с теб направихме снощи?
	Тя се поусмихна, после поклати глава.
	— Ще можем ли да го видим?
	— Със сигурност. Не знам дали да не вкараме една-две бутилки „Айрън Хорс“, които положително ще го съживят.
	— А после двамата ще хукнете подир Флин, нали?
	— Естествено — свих рамене аз.
	— Какво имате да доказвате, по дяволите?
	— Мати е на четиринайсет — рекох. — Тя ме нае и има доверие в мен. Грешката е моя.
	— Не е грешка.
	Сведох очи. Сюзан сложи длан на гърба ми и започна да ме разтрива с плавни въртеливи движения.
	— Ще си тръгвам — обяви малко по-късно тя. — Това си е между теб и Хоук. Но когато приключите, ще си вземеш малко отпуска, ясно? В противен случай лично ще те гръмна!
	Усмихнах се. Сюзан не отвърна на усмивката ми.
	— Нима всички завършили Харвард еврейки са толкова печени? — подхвърлих.
	— Можеш да се обзаложиш.


>	55

	Двамата с Хоук отидохме да се срещнем с Вини на бейзболното игрище на Къмършъл стрийт в Норт Енд. Беше най-подходящото място за него, защото Вини си е Вини. Вътрешните части на терена бяха покрити с високи купчини сняг. Единствено прожекторите, стърчащи над телената ограда, напомняха, че изобщо става дума за игрище за бейзбол. Поехме по тясната пътечка между снежните дюни и не след дълго се натъкнахме на Вини, който отпиваше кафе от голяма стиропорена чаша.
	— Защо не се срещнахме някъде на топло, за бога? — оплака се той. — Тук се вледенявам.
	— Стреляха по Хоук.
	— Изглеждаш ми съвсем наред — поклати глава Вини, след като огледа едрата фигура на партньора ми.
	— Само няколко едри сачми в ръката — поясни Хоук. — Бях с бронежилетка.
	— В момента Хоук не е особено щастлив — добавих аз. — Флин и хората му отвлякоха едно четиринайсетгодишно момиче, което ние много харесваме. Имаме намерение да си го върнем обратно.
	Вини кимна, отпи глътка кафе и рече:
	— Окей, да вървим.
	Вдигнах ръка.
	— Трябва да докопаме Джери Броз — рекох. — Ти ще ни кажеш как да го преметнем.
	Вини поклати глава. Свободната му ръка вдигна яката на палтото от камилска вълна.
	— Харесвам ви, момчета — заяви той. — Много ви харесвам. Но не мога да предам хлапето на стария Джо. Казах ви го още в началото. Ако знаех как да докопам Флин, щях да го направя. Но няма да похарча Джери заради него.
	— Няма да убивам Джери — обади се Хоук, изпусна въздуха от гърдите си и добави: — Освен ако не ми се изпречи на пътя.
	— Ей такива приказки ме карат да си затварям устата.
	— Това не е молба, Вини — изръмжа Хоук.
	— Не мога — отвърна Вини. — Съжалявам. Знаете как стоят нещата.
	Хоук се приближи до него и отправи поглед към тъмния океан. Над водата свиреше силен и студен вятър. После се приведе над ухото на Вини и прошепна:
	— Не ми разигравай скапан театър! Когато някой убие невинна жена и отвлече детето й, няма място за сцени на вярност.
	— Джери знае — добавих аз. — Как да стигнем до него?
	Хоук направи крачка назад.
	— Джери се страхува от Флин — поклати глава Вини. — И да го убиете, пак няма да научите нищо. Съжалявам, но не мога да го позволя.
	— Флин ще убие момичето — рекох. — Тук съм, за да ти поискам услуга. Вече не дължиш нищо на фамилията Броз. Стареца отдавна го няма.
	Вини кимна в знак на съгласие, довърши кафето си и тръгна към близкия контейнер за смет. Хвърли чашата и напъха ръце в джобовете на палтото си — така както си бяха с ръкавиците. Хоук остана на място, заковал поглед в него.
	— Ще ми обещаете, че няма да претрепете Джери — рече Вини.
	— Окей — кимнах аз и погледнах към Хоук, който само сви рамене.
	Много пъти бях виждал това изражение в очите му и веднага разбрах, че то няма да доведе до нищо добро.
	— Как да стигнем до Джери? — попита той.
	Вини измъкна бележник и химикалка от вътрешния джоб на палтото си и старателно написа някакъв адрес в Съмървил. Почеркът му беше равен и красив, като всичко останало у него. Той мрачно поклати глава.
	— Ето така ще стигнете до хлапето.
	— Продължаваш да му викаш хлапе? — изгледах го учудено аз.
	— За мен винаги ще си остане хлапе — въздъхна той. — Затова не искам да пострада. Но като идете там, ще разберете.
	— Не разбирам — казах аз и подадох листчето на Хоук.
	Той го разгледа и сви рамене.
	— Хич не си падам по ребусите — изръмжа той.
	— Това е всичко, което имам — отвърна Вини. — Оттук нататък си е ваша работа. Не искам да се забърквам.
	Останахме да гледаме след него, докато не изчезна от очите ни. После тръгнахме обратно към Къмършъл стрийт, където бях паркирал колата. Когато влязохме вътре, купето беше още топло. В багажника имаше две заредени карабини, донесени от Хоух.
	— Мислиш ли, че Джери ще се предаде? — попитах.
	— Дано Вини не ни е свил някой номер — отвърна той. — Помолихме го за услуга. Той е италианец и отлично знае какво означава това.
	— Срещу баща си?
	— Няма да си играем на „Кръстникът“ — изръмжа Хоук. — Не и тази вечер. Няма да мигнем, преди да приберем Мати на сигурно място.


>	56

	Адресът се оказа триетажна тухлена сграда на Съмър авеню. Върху полегатия покрив имаше дебел пласт сняг. Между оградата от ковано желязо и главния вход се извиваше тясна пътечка. Пред входа се издигаше пилон без знаме, ограден от две млади дръвчета с голи клони. На паркинга имаше малка дървена табела с надпис СЪМЪР ХАУС. Под нея пушеше цигара някакъв мъж, облегнат на гребло за изриване на сняг.
	— Болница? — подхвърли Хоук.
	— По-скоро хоспис.
	— За хора, чието време изтича?
	— Аха.
	— Мислиш ли, че Джери се занимава с благотворителност?
	— Нещо не ми се вярва — промърморих аз.
	Точно в девет и десет сутринта на паркинга пред къщата се появи сребрист хамър. От него слезе Джери Броз, облечен в дълго до глезените бежово палто и черни каубойски ботуши. На носа му бяха кацнали слънчеви очила. Огледа се в страничното стъкло, опипа косата над челото си и пое по извитата пътечка към къщата.
	Натисна някакво копче и бутна вратата.
	— Прави ли ти впечатление, че Джери Броз е смахнато копеле? — подхвърлих.
	— Заради облеклото ли?
	— Заради дрехите, заради начина, по който ходи, и заради приказките, които дрънка. Според мен всичко около него е шантаво.
	— Не е наред — кимна Хоук.
	— Ама хич — рекох аз.
	— Ще започваме ли? — подхвърли Хоук и протегна ръка към топката на бравата.
	— Да — кимнах аз.
	Минахме по същия път и натиснахме същото копче на стената. Вратата се отвори. Озовахме се в просторно и пусто фоайе с излъскан до блясък линолеум на пода. Дъската до стената гордо информираше за менюто на деня — пилешки пай, варени моркови и пудинг с карамел.
	— Може би трябва да останем за обяд — промърмори Хоук.
	Вляво се виждаше просторна трапезария с пожълтели дантелени пердета. На всяка маса имаше букетче розови карамфили, покривките също бяха розови. По стените имаше мотелско изкуство — предимно залези в Кейп Код и натюрморти. Миришеше на бекон, слабо кафе и дезинфектанти.
	Посрещна ни музика. Няколко семейства бяха седнали пред големия телевизор в съседната зала, по който течеше поредният епизод на „Шоуто на Лорънс“. Дребни дечица седяха в скутовете на бледи и крехки на вид хора. Някои бяха стари, други не. Лесно беше да се идентифицират умиращите. Лицата им излъчваха по-скоро примирение, отколкото покой. Лорънс дирижираше на плоския екран. Децата се смееха, викаха и прескачаха от скут в скут.
	Зад бюрото до стената седеше жена с оранжева рокля. Очевидно прехвърлила шейсет, тя беше прекалила с грима — съгласно една отдавна отминала мода. Червено боядисаната й коса беше стегната в безупречен кок. Носеше много златни гривни и пръстени.
	— Да? — изгледа ни въпросително тя.
	— Ние сме с господин Броз — рекох. — Неговите модни координатори, мистър Солт и мистър Пепър.
	Хоук ме погледна с вдигнати вежди. Жената мълчеше.
	— Стая триста и осем — рече най-сетне тя.
	Аз кимнах, а тя отново се обърна към монитора пред себе си.
	Взехме асансьора за третия етаж и бързо открихме стаята. Вратата беше отворена. Единственият прозорец беше скрит зад още едно дантелено перде. В единия ъгъл имаше червено кожено кресло и малък скрин, покрит със старомодна дантелена покривка. Предназначението му беше донякъде да смекчи болничната обстановка. Голите бетонни стени бяха оборудвани със стратегически разположени перила от неръждаема стомана. Над мивката беше окачен дървен кръст с позлатена фигурка на Христос. На етажа беше много тихо. Никакви препарати не бяха в състояние да отстранят миризмата на болести и разложение. През прозореца проникваше слабата светлина на зимното утро.
	Джери Броз седеше на малък стол със събрани за молитва длани. На леглото пред него спеше мършав старец, от носа му излизаха тръбички.
	Познах го веднага.
	Когато срещнах за пръв път Джо Броз, той кипеше от самочувствие и неизчерпаема енергия. Спомних си, че тогава носеше бял костюм, бяла жилетка и тъмносиня риза с бяла вратовръзка. От джобчето на жилетката висеше тежък златен ланец, на кутрето му проблясваше пръстен с огромен диамант. Нарече ме педал, който се прави на отворко.
	Преди години Броз имаше репутацията на най-опасния човек в Бостън и целия щат Масачузетс. Беше дребен, алчен и жесток. В зенита на кариера си разполагаше с цяла армия щатски сенатори и полицейски началници, които буквално държеше в малкия си джоб. Целият град беше негова собственост.
	Преди да изчезне, отношенията помежду ни бяха доста странни. Беше направил няколко опита да ме ликвидира, но в личен план винаги държеше на думата си. Вини имаше пръст поне в един опит за отстраняването ми.
	Това, което беше останало от тъмната коса на Джо, беше абсолютно бяло. Няколко редки кичура стърчаха отстрани на главата му. Зъбите му бяха все така големи за малката му уста — широко отворена и гълтаща въздух на разпокъсани порции. Навсякъде около леглото му се виждаха екраните и циферблатите на сложна апаратура.
	Очите на Джери останаха затворени в продължение на няколко дълги секунди.
	Чувах пропукването на коженото яке на Хоук, който се беше изправил до мен. Аз сведох глава и зачаках.
	Джери отвори очи и ни огледа с неприкрито отвращение.
	— Бог да ви убие и двамата — рече той.
	— Здрасти, Джери.
	— Какво искате, да ви вземат мътните?
	Хоук отговори пръв.
	— Всичко — рече той.


>	57

	— Откога е тук твоят старец? — попитах аз.
	— От две години.
	— Най-търсеният престъпник в Америка е пред реката Стикс?
	— Защо не говориш като нормален човек? — въздъхна Джери. — Никой не разбира какви ги дрънкаш, по дяволите.
	— С изключение на мен — обади се Хоук.
	Джери сви рамене. Продължаваше да седи на столчето до леглото на баща си. И продължаваше да търка длани. Лицето му беше непроницаемо.
	— Къде е бил преди това? — попитах аз.
	— Гълф Шоърс, Алабама.
	— Сериозно?
	— Там има прекрасни плажове — поясни Джери. — Той обичаше да лови риба, да храни гларусите и други подобни глупости.
	— И никой тук не знаеше къде е, така ли?
	— Регистрира се под името на един от покойните ми чичовци — обясни Джери. — Сам виждаш на какво прилича. Никой не би могъл да го разпознае.
	Тръбичката в гърлото на Джо Броз издаде странно гъргорене.
	— Наистина ли?
	— Баща ми беше убеден, че си голямо лайно, Спенсър.
	— О, колко съм обиден.
	— Отдавна би трябвало да ти види сметката.
	— Имаше такъв шанс, при това няколко пъти — кимнах аз. — Но според мен се чувстваше по-удобно да му бъда подръка. Жив.
	— Сигурно се чувстваш велик, защото можеш да хвърлиш ези-тура над тялото на един умираш старец.
	Погледнах Хоук, който леко кимна.
	— Умира ли?
	— А ти какво си мислиш, да те вземат мътните? Че просто е задрямал? Слагат му памперси, хранят го с тръби.
	— Джо е изглеждал и по-добре, знаеш — промърмори Хоук.
	— Не искам да го дам в някой скапан държавен старчески дом — отсече Джери. — Там ги държат в клетки, като някакви мръсни животни. Целите опикани и осрани. Тук обаче се грижат за него. Винаги е чист и спокоен. Едни дърти крави го посещават всеки ден по два пъти и му пеят песни от едно време. Има нещо много достойно в това.
	— Браво на теб, Джери — тихо подхвърли Хоук.
	— Къде е Флин? — попитах аз.
	— Майната ти.
	Хоук направи крачка напред. Джери се изправи и ръката му изчезна под бежовото палто.
	— Както пожелаеш, хлапе — хладно го изгледа Хоук.
	— Чувстваш се велик, нали? Какво геройство! Да вадите нож на умряло куче! Май и двамата се чувствате велики.
	— Аз винаги се чувствам така — рекох. — А ти, Хоук?
	— Като великан — отвърна партньорът ми.
	— Искаме Флин и това е всичко — рекох. — Отвлякъл е едно малко момиче и вероятно ще го убие.
	Джери поклати глава, избърса нос с опакото на дланта си, а след това я избърса в палтото. Едва тогава разбрах, че Джери Броз плаче. Стисна глава между дланите си, гърбът му се разтърси.
	Всичко изглеждаше тъпо и театрално. Но беше реално.
	— Даваш ни Флин и си тръгваме — добавих. — Ти и старият Джо оставате встрани от тази бъркотия.
	Джери продължаваше да ридае в шепите си.
	— Знаех си, че ще осере нещата — изхлипа той. — Флин направо ми го начука отзад. Какъв тъпак, господи! В каква бъркотия се забърка!
	— В каква? — пожелах да узная аз.
	— Шибаният бизнес.
	Джери постави ръцете си отстрани на леглото върху пластмасовите ограничители, зад които се виждаше полустопеното тяло на Джо Броз. Сведе глава да го погледне. Едри сълзи захапаха по белия чаршаф. Гъргоренето на тръбичката в гърлото на стареца не преставаше.
	Спогледахме се с Хоук. Не знам защо, но изведнъж се почувствах засрамен. Като спипан на място воайор.
	— Защо стана партньор с него? — попитах.
	— Засипа ме с обещания. Каза, че ще можем да си върнем всичко, което беше собственост на татко след ликвидирането на Ноко Мойнихън. Но сега изведнъж превъртя заради това, което направи с онова момиче.
	— Джули Съливан.
	Джери кимна, въпреки че продължаваше да плаче с наведена глава.
	— Жените го побъркват.
	— Защо я е убил, Джери?
	Джери поклати шава и отново избърса носа си с ръка. Искрено се надявах да не лепне още един сопол на палтото си. Все пак трябва да има някакви граници. Той обаче не го стори, а продължи да клати глава.
	— Дай ни Флин — казах аз. — Той е просто един гаден социопат. Даваме ти дума да оставим баща ти на мира.
	Джери дълго мълча. Извърна глава към мен и ме погледна. Е, и подсмръкна малко. После погледна Хоук, а Хоук погледна мен. Накрая приятелят ми кимна и излезе от стаята. Вратата меко се захлопна след него.
	Издърпах червеното кожено кресло. Джери се взираше в мен със смесица от отвращение и тъга. Не можех да го обвинявам. Беше ме мразил прекалено дълго. Защото го бях ступал, но най-вече защото старецът му ме беше уважавал, а него — не.
	— Сядай — рекох.
	— Тъпата стая е моя — запъна се той. — Ще седна, когато пожелая.
	— Сядай, Джери!
	Той се подчини. Гледахме се напрегнато над тялото на Джо Броз. Старецът приличаше на основното меню, сервирано за вечеря. С китка лилии между пръстите положително щеше да изглежда по-добре.
	— Онова федерално ченге Конър умира да докопа баща ти — продължих аз. — Нима си въобразяваш, че Флин няма да ви предаде? Но ако ти предадеш него, ще имаш достатъчно време да преместиш стареца, където пожелаеш.
	— Ти винаги си желал смъртта му — изръмжа Джери. — Ще продадеш и двама ни за петак.
	— Няма — отвърнах аз. — Старецът ти може да е бил всякакъв, но държеше на думата си.
	— Често ми говореше за морал и други подобни глупости — кимна Джери. — Откога престъпниците имат морал?
	— Ние искаме да отървем хлапето, нищо повече.
	Джери отмести кичур боядисана коса от челото си. Винаги съм бил на мнение, че мъжете на средна възраст с дълга коса изглеждат адски смешни. Дългите косми бързо се плъзнаха обратно върху подпухналото му лице. Пръстите му бяха къси и дебели.
	Наведе се напред и хвана ръката на стареца. Изглеждаше така, сякаш очакваше Джо да се надигне и да вземе решението.
	— Хоук и аз си тръгваме — подхвърлих аз. — А ти получаваш възможност да експедираш стареца до Бока Ратон, ако искаш и с „Федерал Експрес“.
	Джери не отговори. Бях убеден, че мисли, но с него човек никога не можеше да е сигурен. Реших да изчакам. Кръстосах крак върху крак и се заех да изследвам лицето на Джо Броз. Никакви следи от някогашната напереност и кипяща омраза. Беше останала само черупката.
	Преместих погледа си върху Джери. Не открих у него нищо от онова, което беше имал баща му. Отдавна го знаех. Джо беше престъпник, но си имаше морален кодекс.
	— Конър знае — промърмори Джери. — Знае, мамка му! Ти олигофрен ли си, бе? Разбира се, че знае!
	Кимнах с идеята да изглеждам така, сякаш отдавна бях наясно. Или че го изпитвам.
	— Как мислиш, че той и Флин насочиха прожекторите към мен? — добави той. — Нима наистина си толкова тъп? Флин пее на куките от момента, в който го освободиха от пандиза преди четири години. То е част от сделката му с Конър. И сега ме държат за топките!
	— Какво би спечелил Конър?
	— Мръсотия за всички в града и един-единствен човек, когото наистина държи под контрол — отвърна Джери. — Или поне си въобразява, че го държи. Но Флин е пълен побърканяк. Доказва го с начина, по който е отвлякъл дъщерята на онази жена. И най-големият кретен не би го направил.
	— Защо е убил Джули Съливан?
	— Защото тя се осра — отвърна Джери, пусна пръстите на Джо Броз и лекичко ги потупа. — Искаше Флин да напусне жена си. А когато той й каза да иде да се шиба, тя го заплаши, че ще разкрие връзката му с Конър. Те наистина бяха приятели. Конър често го канеше на вечеря на лодката си. Искам да кажа, че тъпата патка сама си го търсеше.
	— Къде е Флин, Джери?
	Броз ме погледна с големите си очи. Гушата му беше станала още по-дебела и преливаше над яката. Копчетата на лилавата му риза всеки момент щяха да изхвърчат. Не бях го виждал с дрехи по мярка, откакто го познавах. Винаги изглеждаше задъхан, със зачервено лице, притеснен от нещо.
	— Ти и Хоук изчезвате, така ли? — попита Джери.
	— Имаш думата ми.
	— Твоята дума не означава нищо за семейството ми.
	— За стареца ти означаваше нещо — отбелязах аз.
	Очите му отново се заковаха в лицето ми. Главата му се заклати, задвижена от някакви тайни мисли в стил „Джери Броз“. Нещо в нея дрънкаше. Крайният резултат се появи под формата на леко пропукване като от балонче дъвка.
	— Защо трябва да се чувствам зле, че ще издам един плъх и мръсен предател?
	— Започваш да схващаш — насърчих го аз.
	— Копелето дори не ме уважаваше.
	— Как не го е срам.
	— Ташак ли си правиш с мен?
	— Никога.
	— Не знам…
	— Хайде — подканих го аз. — Какво имаш да губиш? Ти си прекалено умен, за да търпиш всичко това.
	Последното изречение ми причини почти физическа болка.
	— Готвехме се да ударим албанците и Джино Фиш — изрече на един дъх Джери. — Но после той превъртя и ми го начука. Право отзад!
	— Красота — кимнах аз. — Къде е Флин?
	Джери се изправи и погледна надолу към стареца си. Гърдите на Джо Броз, слабички и деликатни, леко се повдигаха и отпускаха.
	— Още е в Южния — рече Джери. — Държи момичето в оная стара офис сграда на Уест Бродуей. Там си държи и пушкалата. Има цял арсенал.
	— Добре е да го знам — зарадвах се аз.
	— Гледай да оправиш нещата.
	— Нали няма да бъде предупреден, че му отиваме на гости?
	Джери поклати глава.
	— Не ти ли казах, че имаме сделка? — попита той.
	Станах. Протегнах ръка над това, което беше останало от Джо Броз, и стиснах десницата на момчето му. Беше отпусната и влажна.


>	58

	— Можем да прехвърлим мръсната част на Куърк и да отскочим до Ръсел Хаус Таверн за една късна закуска — рече Хоук.
	— Можем — съгласих се аз.
	— Френски тост „Брьош“ и отделно по един голям „Мескал Мери“.
	Кимнах.
	— Но няма да го направим.
	— Това ли искаш?
	— Не, разбира се.
	— Ще проверим дали Джери ни е казал истината — рекох. — Открием ли Флин, удряме яко.
	— Разкрачваш се, захапваш микрофона и казваш: „Сега!“
	Хоук се насочи към Мисти Ривър. Качихме се на магистралата, изминахме няколко километра, прекосихме канала и отбихме на изхода за Южен Бостън. Денят беше мрачен и студен, по предното стъкло се топяха снежинки.
	Хоук намали и пое по Уест Бродуей, покрай дългата редица три- и четириетажни тухлени сгради с магазини отдолу. Спря пред един затворен бар, над който висеше табела ПРОДАВА СЕ Повечето прозорци на сградата бяха със спуснати пердета.
	Снегът се усили и започна да натрупва.
	— Как става така, че Флин открито си върти бизнеса и никой не му казва нищо?
	— Трябва да се дължи на харизмата му.
	Пред затворения бар спря патрулна кола. От нея слезе полицай Боби Барет и намести шапката на главата си. После изви врат към втория етаж и набра някакъв номер на телефона, който държеше. Вратата на приземното ниво се отвори и той изчезна зад нея.
	— Хубаво е, когато имаш закона на своя страна — отбеляза Хоук.
	— Това е полицаят, заловил Мики Грийн да мие кръвта от колата — поясних аз. — Неговите показания са го вкарали вътре.
	— Какво съвпадение — промърмори Хоук.
	Десет минути по-късно Барет излезе от сградата, качи се в колата и потегли.
	— Той не е ли един от униформените, които наблюдават семейството на Мати?
	— Да.
	— Добър избор — отбеляза Хоук.
	— Може би трябва да звъннем на Куърк.
	— Може би. Или Флин вече е уведомен за предстоящата поява на специалния отряд и ще се погрижи за разчистването. Имам предвид факта, че е пълна откачалка.
	— Разчистването е проста работа — кимнах аз.
	— Ако Мати е вътре, времето й изтича — мрачно добави Хоук. — А ние сме най-доброто, на което може да разчита.
	— Ако е така, значи има някакъв шанс.
	— Няма — поклати глава партньорът ми.
	— Как е ръката ти?
	— Бива.
	— Гръдният кош?
	— Боли.
	— С колко хора разполага Флин според теб?
	— Какво значение има, по дяволите?! — озъби се Хоук.
	— Никакво — рекох. — Просто разсъждавам на глас.


>	59

	Вратата към стълбището беше метална, доста очукана и заключена.
	Върху нея се мъдреше диагонален надпис със спрей, който гласеше СМЪРТ НА ЧЕРНИЛКИТЕ, ДА ЖИВЕЕ ЮЖНИЯТ! Хоук изви врат, за да го разчете, после се обърна да ме погледне и поклати глава. Снегът продължаваше да се сипе по тротоарите. Към станцията на метрото бързаха дебело облечени хора.
	Хоук огледа улицата в двете посоки, после отстъпи крачка назад и вдигна крак. Вратата отлетя от пантите. Две голи крушки осветяваха тясно стълбище, покрито с мръсна червена пътека. Стигнахме до втория етаж за броени секунди и поехме нагоре към третия. Под краката ни се разлетяха миниатюрни прашинки.
	На слабата светлина третият етаж изглеждаше безкраен. Старата сграда сякаш се движеше в мрака. Черчеветата на прозорците потракваха под тласъците на вятъра.
	Кимнах на Хоук и тръгнах напред. Ако Мати бе в компанията на Флин, пистолетът щеше да свърши по-добра работа.
	Проверихме първите два офиса, които гледаха към Бродуей. Хоук ми пазеше гърба. Очите му шареха по коридора, търсейки отворени врати. Напрягаше слух за евентуални стъпки.
	Някъде откъм дъното на коридора се разнесе проскърцване на стол.
	— Спенсър? — подвикна някакъв глас.
	Обърнах се към Хоук, очите ни се срещнаха. Той вдигна мозберга и притисна приклада към рамото си. Агент Том Конър излезе в коридора с вдигнати ръце. Беше с тъмносин вълнен костюм и червена вратовръзка. На лицето му грееше снизходителна усмивка.
	— Влизайте — небрежно подхвърли той. — Трябва да обсъдим някои неща.
	— А после се чудим защо кореняците американци не харесват федералните ченгета — промърморих аз.
	— Елате да поговорим.
	— Къде е скъпата ти дружка Скокливия? — попитах.
	Поехме напред. Аз държах Конър на мушката си, а Хоук продължаваше да притиска мозберга към рамото си. Стаята беше празна, с изключение на два стола на колелца и преобърната кантонерка. По пода бяха разпилени хартии. Конър остана прав, запали цигара и насочи поглед към снега, който се сипеше навън.
	Повечето хора пушат, когато искат да изглеждат замислени. Конър изглеждаше много замислен.
	— Какво ще кажеш, Спенсър? — подхвърли той. — Голяма бъркотия, нали? Ти успя да провалиш много важен за мен информатор. Изкарал си акъла на бедния Джери и той буквално не знае къде се намира.
	— Джери винаги е имал този проблем.
	— Според мен не разбираш какво става тук.
	— Напротив, мисля, че всичко се изяснява.
	— Нищо подобно — отвърна Конър и изпусна дим през ноздрите си. После поклати глава като разочарован родител. — Аз имам трудната задача да се грижа за целия град, а това означава неизбежни компромиси. Но нямам никакво намерение да изнасям лекции на дебела глава като теб. Нито пък на привидението до теб.
	Хоук не наведе оръжието си. Неразумно и дори глупаво е да наричаш Хоук привидение. Особено когато е въоръжен. Разбира се, и при всички останали ситуации.
	— Къде е Флин? — попитах. — Къде е момичето?
	— Трябва да поговорим за най-голямото благо на този град — рече Конър, премести тежестта си на другия крак и бръкна в джоба на сакото си. Аз обрах луфта на спусъка. Но ръката му остана скрита. Разнесе се леко подрънкване. На монети, а може би на връзка ключове. — Имаш ли представа какво означава за нас този случай?
	Хоук намести приклада и леко се приведе напред.
	— Ей, я по-спокойно — рече Конър. — Свали тази пушка, момче.
	— Защо ли веднага започна да ми се повдига от тоя мръсник? — изръмжа Хоук.
	— Защото излъчва нещо гадно — отвърнах. — Като харизма с отрицателен знак.
	— Изобщо не можете да си представите с какви боклуци съм принуден да контактувам всеки божи ден — рече с въздишка Конър.
	— Съчувствам ти — уверих го аз.
	— Колко тъжно — добави Хоук.
	— Принуден съм да правя компромиси.
	— Това вече го каза.
	— Ако Джак Флин влезе в затвора, цялата операция отива по дяволите.
	— Доста извратена логика, Том.
	— Просто защитавам информатора си.
	Снегът продължаваше да се сипе над Уест Бродуей. От кафенето по-надолу по улицата излиташе пара. Входът на метрото избълва тълпа хора. Замести я доста по-малка групичка от желаещи да използват градския транспорт.
	Конър изпусна още две струйки дим през носа си, после размаза фаса със смешната си обувка, украсена с пискюл. Хвърли ми драматичен поглед и изсумтя по посока на Хоук.
	— Аз съм най-добрият ви шанс да отървете детето — обяви той. — Не искам да й се случи нищо лошо.
	— В такъв случай докарай Флин.
	— Ако Флин е навън, мога да свърша повече работа — отвърна той. — Играйте по правилата и момичето ще бъде освободено. Оставете ме да върша това, което умея най-добре.
	— Хайде, Спенсър — обади се Хоук. — Повярвай на добрия човечец.
	— Затваряй си устата! — сряза го Конър.
	— Този мозберг е модифициран за военна употреба — мрачно го предупреди Хоук. — Двайсети калибър, рита като муле. Пробива страшно големи дупки.
	— Изобщо не ме занимавай с тъпата си статистика! — отсече Конър. — Гръмнеш ли федерален агент, автоматично си изпържен.
	— Ако искаш да играеш с нас, трябва да внимаваш с речника си — хладно го предупредих аз.
	— Изпържен значи — проточи Хоук. — Май си струва да опитам, мамка му.
	Вдигнах свободната си ръка и обявих:
	— Първо получаваме хлапето, а след това разговаряме!
	— Флин няма да се съгласи — поклати глава Конър. — Кълна се, че опитах. Май не схващаш, че Джак Флин е пълен социопат.
	— Имах такива подозрения — отвърнах.
	— Заподозрян е за над петдесет убийства. Лично аз мога да го обвиня в поне дузина. Но няма да го направя, защото искам всичко. Желанието ми е да го изстискам като лимон и чак тогава да го тикна да изгние в панделата.
	— Не знам защо оставам с впечатлението, че подобно поведение влиза в разрез с моралните принципи на Бюрото.
	— Майната им на моралните принципи — отвърна Конър. — Не съм изградил репутацията си, играейки по правилата. А ти?
	Свих рамене.
	— Кажи ми къде е Териса Донован и аз ще се погрижа за сигурността й, докато дойде време да излезе на сцената — добави Конър. — Флин ще се успокои и ще пусне хлапето.
	Полицай Барет не знаеше, че Териса е привлечена като свидетел. Бях сигурен, че Куърк и Белсън са изпълнили обещанието, което ми дадоха.
	— Не се обиждай, но ако организираме среща, предпочитам да не бъде в тоя квартал — рекох.
	Конър направи опит да изглежда объркан, но не му се получи. Просто беше слаб актьор.
	— По всичко личи, че си включил в екипа си поне един патрулиращ полицай — подхвърлих аз. — А вероятно са много повече.
	— Говориш глупости — мрачно отвърна Конър. — Нямаш никаква представа как работи системата.
	— Опитай все пак.
	Чух и усетих тежкото дишане на Хоук зад дясното ми рамо.
	— Дай ми адрес и ще уредя освобождаването на момичето.
	— Кажи на Флин, че искам Мати на някое много оживено място — отвърнах аз. — Ще ти дам адрес, след като бъда сигурен, че е извън опасност.
	Конър се разсмя. Този път и двете му ръце потънаха в джобовете на сакото. Той бавно поклати глава.
	— Получавам Териса Донован, а след това се обаждам на Флин да пусне момичето. Имаме ли сделка?
	— Оживено място — повторих аз. — И да не бъде в Южния.
	Конър кимна и се насочи към вратата.
	— Никой не напуска жив този свят, Спенсър — промърмори той.
	— Отново не си оригинален, Томи — отвърнах аз.
	— Ако си решил да ни прецакаш с помощта на бостънската полиция, нещата ще се превърнат в истински ад. Джак Флин със сигурност ще направи така, че момичето да изчезне. В това отношение доста го бива, знаеш.
	— И мен ме бива — направи крачка напред Хоук. — Няма как да ме съдят, ако не открият трупа ти.
	— Какво, по дяволите, означава това?
	— Означава, че от главата на момичето не трябва да падне дори косъм! — изръмжа Хоук. — В противен случай на погребението ти ще заровят празен ковчег!
	Конър се засмя и излезе.


>	60

	— Доста театрален избор, не мислиш ли? — подхвърли Хоук.
	— Умирам да доставям удоволствие.
	Стояхме на гранитните стъпала в подножието на паметника „Бънкър Хил“ в Чарлстън. Фактически битката се е състояла на Брийдс Хил, където е бил издигнат и паметникът. Но след стотина-двеста години хората вече са свикнали с промяната и едва ли й обръщат внимание. Продължаваше да вали. Едри снежинки пудреха стъпалата и се въртяха под лампите, осветяващи гранитния обелиск. Желязната ограда също беше побеляла.
	Наближаваше осем вечерта. Беше много тъмно и много студено. Чакането е най-трудната част, както винаги. Но човек няма избор, особено когато часът на срещата се определя от лошите. Флин ни искаше уморени, а вероятно и премръзнали. Освен това със сигурност ни искаше и изнервени. Но Хоук и аз бяхме много далеч от подобни състояния.
	Осветените сгради наоколо бяха странно притихнали под снега. Табела в началото на Пътеката на свободата гордо съобщаваше на света: РЕВОЛЮЦИЯТА ЗАПОЧВА ТУК.
	— Наред ли са нещата със свидетелката? — попита Хоук.
	— Куърк пое всичко в свои ръце — отвърнах. — Конър знае как да я намери, но тя ще бъде в компанията на двайсетина от най-добрите бостънски ченгета.
	— Оборудвана ли е квартирата?
	— На това място имат повече бръмбари от най-заредения рибарски магазин.
	— Прекаляваш. В рибарските магазини има всякаква стръв.
	— Като приключим с тази бъркотия, ние с теб можем да идем за риба.
	— „Ще вземем колата и ще караме цяла нощ — изтананика Хоук. — И ще се напием“.
	— Изсвири го, Сам.
	— Слушам, мистър Рик.
	Хоук започна да си подсвирква „Как тече времето“ от „Казабланка“.
	— Ходиш ли за риба? — попитах аз, облегнах се на парапета и напъхах ръце в джобовете си. Дясната ми ръка стискаше револвера 38-и калибър. Пистолетът 40-и калибър беше в кобур под мишницата ми.
	— Не.
	— Като дете много обичах да ходя за риба — рекох. — В Уайоминг има много хубави местенца за риболов.
	— Мен рибата не ме вълнува — рече Хоук.
	Кимнах.
	— Предпочитам лова.
	Отново кимнах.
	Уилям Прескот размахваше сабята си в горния край на стъпалата. Хоук проследи погледа ми.
	— Не стреляй, преди да засечеш белите — обади се той.
	— Нещо си се объркал — промърморих аз.
	— Така ли? — изгледа ме Хоук.
	Държеше пушката си на специална стойка под коженото си палто, а магнумът 44-ти калибър беше окачен на колана му. Палтото прикриваше идеално и двете.
	Аз бях с късото си палто и вълнената шапка на „Ред Сокс“. Бях обул чифт доста износени ботуши „Ред Уинг“ със стоманени налчета — за всеки случай, ако играта загрубее. Не очаквах, че размяната ще премине гладко. Механично опипах пистолета в десния си джоб.
	— Винаги се намират типове като Конър.
	Кимнах.
	— Това не е справедливо.
	— Не е — рекох.
	— Чу ли как ме нарича „привидение“?
	— Чух.
	— Кой още използва такива думи?
	— Анахронизми.
	— И задници.
	— Конър олицетворява и двете.
	Джиесемът ми иззвъня. Хоук следеше разговора с каменно лице.
	— Имаме гост — обяви Белсън. — Но не е Конър, а шибаният Джери Броз.
	— Отврат!
	— В момента е във фоайето заедно с нея сред куп народ — уточни Белсън. — Видяхме го да набира някакъв номер.
	Пред основата на стълбите към паметника спря черен джип форд. От дясната предна врата се появи Джак Флин. Погледна към нас през падащия сняг и се заизкачва по стъпалата. Едрото му лице беше зачервено от вятъра и студа.
	— Бум — рече Хоук и заби заплашителен поглед в него.
	Фордът потегли. Аз тръгнах надолу да посрещна Флин.
	— Извинявай, ама няма да се ръкувам с теб — заявих аз.
	— Ще получиш момичето веднага след като се уверим, че не сме следени.
	— Ама че си отворен!
	Джак Флин ме изгледа безстрастно. Паяжина ситни бръчици ограждаше бледозелените му очи, които се движеха бързо, като на диво куче. Полите на палтото му от камилска вълна се развяваха, палави снежинки кацаха по косата и полупрозрачните му мигли. Беше доста по-възрастен от мен, от фигурата му се излъчваше самоувереност.
	— Не усложнявай нещата.
	— Правилата бяха определени от теб.
	Джак Флин беше от миризливците. От тялото му се излъчваше миризма на пот и тестостерон, примесена с аромата на „Аква Велва“.
	— Аз не убивам деца — отсече той.
	— Все някъде трябва да се тегли чертата.
	Флин се усмихна и закопча палтото си догоре. Ръцете му потънаха в джобовете. Всички бяхме напъхали ръце в джобовете. Погледнах крадешком към Хоук. Очите му бяха почти заспали.
	— Момичето знае, че аз съм убил майка му — рече Флин.
	Кимнах.
	— Нямаше друг начин, защото тя беше адски тъпа.
	Наблюдавах изражението на лицето му, но то не издаваше нищо.
	— Обвинението няма да издържи без показанията на очевидец — добави той.
	— Хубаво е да имаш приятел като Том Конър, а?
	— Познавам го още от дете, когато живееше в „Олд Колъни“ — кимна Флин. — Не приемай нещата като лична обида, а вземи детето и му набий в главата да мълчи. Така всички ще бъдем доволни.
	След тези думи Флин смъкна кожената си ръкавица и протегна ръка. Погледнах я. После погледнах Хоук.
	— Ще ми кажете ли защо двама лайнари като вас си въобразяват, че са по-добри от мен?
	— С колко време разполагаш? — попита Хоук.
	Флин се разсмя.
	— Искаш ли заедно да преброим труповете, Хоук? — подхвърли той.
	Хоук мълчеше и го гледаше с полузаспалия си поглед.
	— А ти, Спенсър? — обърна се към мен Флин. — Колко човека си убил досега?
	Телефонът му иззвъня. Той го вдигна до ухото си, послуша известно време и го прибра. Снегът продължаваше да се сипе. Обувките ни леко поскърцваха, докато пристъпвахме от крак на крак.
	— Беше Джери — кратко ни информира Флин. — Териса Донован е с него.
	— Нали щеше да бъде Конър? — подхвърлих аз.
	— Нима си въобразяваш, че един федерален агент ще се зарови в такава купчина лайна? Само хора като нас имат привилегията да се търкалят в тях, докато баровците като Конър гледат от трибуната.
	— Конър май не знае за кой отбор играе.
	Флин замълча за момент. Очите му внимателно опипваха лицето ми.
	— Ти знаеш, нали? — подхвърли той. — Но не бъди толкова сигурен.
	Погледнах Хоук. Той наблюдаваше Флин с равнодушен поглед, сякаш изобщо не му пукаше.
	— Къде е Мати? — попитах.
	— На сигурно място.
	— Сделката беше друга.
	— Наблизо е.
	— Тогава да вървим да я видим.
	— Ако я искаш, след половин час трябва да си на метростанция „Съливан Скуеър“. Без ченгета и без Хоук. Спускаш се на перона за пристигащи и чакаш влака. Мати ще бъде в него. Ти се качваш, аз слизам. Всички ангажименти отпадат, ако в този отрязък от време се случи нещо с онази Донован.
	— Започвам да се чувствам като Уил Кейн — рекох.
	Флин не ме чу, защото вече се спускаше по стъпалата. Черният джип отново се появи, изчака го да се качи и бързо потегли. Секунда по-късно за него се залепи някакво тъмнозелено беемве.
	— Това не ми харесва — изръмжа Хоук.
	— А как мислиш, че се чувствам аз?
	— Дали Джери е в ръцете на Куърк и бостънската полиция? — изгледа ме той.
	— Положително.
	— А мислиш ли, че Флин ще научи за това в рамките на следващите трийсет минути?
	— Скоро ще разберем.
	— Дори и да не научи, той няма да играе честно. Наясно си, нали?
	— Да.
	— А ако аз се появя на перона с теб, със сигурност ще бъда засечен.
	— Няма съмнение — кимнах аз. — Достатъчно си едър, за да те забележат.
	— Което означава, че се налага сам да газиш в лайняния поток.
	— Не бих казал, че е любимият ми поток.
	— Ще признаеш обаче, че нещата са доста по-интересни от риболова, нали?


>	61

	Станция „Съливан“ представляваше внушителен паметник на бостънската транспортна система — огромен конгломерат от бетон, стомана и жици, разположен точно под междущатска магистрала 93. Линия Т излизаше на повърхността северно от реката. Изправен на платформата за пристигащи пътници, аз търпеливо чаках появата на влака. Снеговалежът се усилваше, духаше вятър. По новините предупреждаваха за отменени полети на летище „Лоугън“. Прииска ми се да глътна едно уиски, за да се стопля, но станция „Съливан“ нямаше нищо общо със станция „Саут“. Тук нямаше нито барове, нито уютни кафенета.
	Снегът продължаваше да се сипе. Стоях на перона и чаках. Наближаваше девет.
	Хоук дебнеше някъде наблизо, потънал сред навалицата по дъгообразния бетонен надлез. Бяхме изработили някакъв временен план и действахме според него. Често се налагаше да прибягваме до такава схема. В момента Хоук държеше перона на мушка. Чувствах присъствието му и от това ми ставаше малко по-леко.
	От срещата на Бънкър Хил изтекоха четирийсет минути. През това време дойдоха и си заминаха няколко влака. Стоях на перона, на около три метра от линията за качване.
	На четирийсет и петата минута се появи поредният влак от станция „Уелингтън“. Мати беше в третия вагон, облечена в старото синьо яке и ученическата униформа, която носеше и предишния ден.
	Придружаваха я двама мъже. Момчетата на Флин. Латиноамериканецът в компанията на някакъв мърляв старец.
	Очите й, заковани в плъзгащата се със съскане врата, бяха много големи. Направо огромни.
	Латиноамериканецът ми махна с ръка да се качвам. Тръгнах към вагона. Бавно, оглеждайки се във всички посоки. Най-голямо внимание обърнах на съседните вагони. Вдигнах поглед и към бетонното стълбище.
	После влязох с ръка върху дръжката на пистолета 40-и калибър. Погледнах Мати и й намигнах.
	— Ето те и теб, чекиджия такъв — любезно ме поздрави старецът.
	— С тази уста ли целуваш майка си? — попитах.
	— Майната ти — отсече онзи. Зъбите му бяха ужас, от устата му излиташе отровен дъх.
	— Уау — рекох. — Явно говедата нямат застраховка за зъбна профилактика.
	Латиноамериканецът се опитваше да ме гледа страшно. Намигнах му. Страшният поглед беше заменен от объркване.
	После двамата със стареца слязоха на платформата. Вратите се затвориха и влакът тръгна.
	Мутрите останаха да гледат след нас. Композицията полетя към сърцето на града. Вагонът подскачаше по релсите, светлината от прозорците пробягваше по мрежестата ограда с бодлива тел в горния край, която разделяше линиите. Охранителните прожектори огряваха насрещната стена на тунела, изрисувана с графити.
	— Добре ли си? — попитах и улових металната тръба над главата си.
	— Да.
	— Направиха ли ти нещо?
	— Не — отвърна Мати. Продължаваше да седи сковано, със свити юмруци в скута. — Всички до един са малоумници без пишки.
	— Доста милостива оценка — отбелязах аз. — Видя ли Флин?
	Мати кимна. Аз продължавах да наблюдавам вътрешността на вагона. Някаква баба с пясъчножълто палто четеше „Глоуб“. Двойка чернокожи тийнейджъри се поклащаха в ритъма на нещо като рап. Сивокос пияница надигаше бутилката, която държеше с две ръце.
	Скоростта намаля и влакът навлезе в станция „Къмюнити Колидж“.
	Чернокожите тийнейджъри слязоха. Във вагона се появи прегърбен хлапак с яке „Ливайс“ с кожена яка и небрежно преметната на рамо раница. Слушаше айпод, на устните му грееше доволна усмивка, очевидно от хубавата музика.
	Пияницата продължаваше да надига бутилката. За малко не си поисках една глътка.
	Вратите се затвориха и влакът с грохот се гмурна под замръзналата река. Мракът зад прозорците се редуваше с бели петна светлина. Седнах до Мати и я прегърнах през раменете. Тя се усмихна уморено, притисна се в мен и сълзите й рукнаха. Май изобщо не усещаше, че плаче. Реших да не й казвам.
	— Какво ти каза Флин? — попитах.
	— Нищо.
	— А ти на него?
	— Много неща.
	— Добре ли се чувстваш?
	— Можеш да се обзаложиш — усмихна се Мати.
	— Териса Донован ще даде показания срещу Флин.
	— Ще видим — поклати глава тя. — Едва ли ще каже много, ако устата й е пълна с лайна.
	Малко по-късно изскочихме на повърхността и спряхме на станция „Норт“. Крайната ни дестинация беше станция „Саут“. Там щеше да ни чака Хоук. В случай че някой ни е проследил.
	Прегърбеният хлапак слезе. Старицата — също.
	Пияницата си тръгна, но за съжаление не забрави бутилката си. Във вагона се появиха двама двайсетинагодишни младежи с плетени шапки и дебели тъмни палта. Свалих ръката си от раменете на Мати и стиснах смит-уесъна в джоба си. Младежите седнаха най-отзад, без изобщо да ни поглеждат. Вниманието ми беше привлечено именно от усилието да не го правят.
	— Къде отиваме? — попита Мати.
	— На сигурно място, където ще останеш до залавянето на Флин.
	Срещнах погледа на единия от младежите с плетените шапки. Имаше стилна и добре оформена брадичка — от онези, които оставят впечатлението, че притежателят им просто е небрежен по отношение на бръсненето.
	Кимнах му. Той отмести очи.
	— Няма да го заловите — рече Мати. — Ще се измъкне. Дори да стигне до съд, пак ще се измъкне. Защото на никого не му пука за моята майка.
	— Вече не е така — рекох.
	Наблюдавах младежите. Бяха опрели лакти на коленете си и изследваха пода с вниманието на готови за действие бейзболисти.
	Мати поклати глава. Сърцето ми биеше в стабилен ритъм. Малко преди да стигнем до „Хеймаркет“, изпитах чувството, че долавям пеенето на Текс Ритър.
	— Казаха, че ще направят нещо лошо на сестрите ми — промълви Мати. — Имали свои хора сред ченгетата.
	Двете момчета станаха. Едното небрежно пъхна ръка под тежкото си палто.
	— Ние ще се погрижим за тях — отвърнах, без да свалям очи от младежите.
	— Ти и Хоук?
	— Плюс няколко добри ченгета, които познавам.
	Спирачките запищяха и влакът забави скорост. На перона чакаха десетина души. Станция, „Хеймаркет“ беше порядъчно мръсна и изписана с графити. По стените имаше билбордове, рекламиращи минерална вода, мебели, ипотечни компании и търговски центрове. Връхлетя ни пулсираща, ослепително бяла светлина.
	Двамата младежи се насочиха към нас. Спокойно и съсредоточено. Хлапакът със стилната брадичка ми кимна. Неволно се запитах колко време му е отнело да я направи небрежна. Другият не беше толкова артистичен. Той също имаше брадичка, но най-обикновена, леко разрошена и стърчаща изпод долната му устна.
	Именно той разтвори полите на палтото си с очевидното намерение да ми покаже какво има отдолу. Зърнах патлака, сграбчих ръката на Мати и промърморих:
	— Опа! Тук трябва да слизаме!


>	62

	Мати слезе заедно с мен. Започнахме да си пробиваме път. Около нас се блъскаха забързани хора. Сканирах лица, следях за подозрителни движения. Двамата с пистолетите останаха във вагона. Вратите изсъскаха и се затвориха. Влакът с грохот се понесе на юг и скоро изчезна в тунела. Не отделях очи от перона и най-вече от стълбищата в двата му края.
	Не след дълго зад близките колони се появиха Джак Флин и двама от стрелците му, облечени в черно. Оръжията им бяха насочени в гърдите ми.
	Възползвайки се от момента на взаимното представяне, измъкнах моя смит-уесън и го насочих към тях.
	— Ти ме прецака — изръмжа Флин. — Току-що разбрах, че са прибрали Броз.
	— Ще се променят ли нещата, ако обещая да ти звънна малко по-късно? — отвърнах аз.
	— Пусни момичето, отворко — рече Джак. — И тя е боклук като майка си. Не прави глупости, защото ще умреш.
	— Хайде де, давай! — изръмжах в отговор аз. — Писна ми да слушам тъпотиите ти!
	— Чух, че майка ти редовно се е чукала с целия отбор на Деня на свети Патрик, Флин — подвикна Мати. — Предполагам, че баща ти го е играел дълбока резерва.
	Флин се ухили.
	— Сама си пише материалите — обадих се аз. — Опитва се да ме изтъкне.
	На перона имаше десетина души. Поне още толкова слизаха по стълбите или се изкачваха по тях. Блъснах Мати зад гърба си, но тя продължаваше да напира. Наложи се да я блъсна още няколко пъти.
	— Майка ти беше курва — обяви Флин. — Устата курва, също като теб.
	Мати издаде дълбок гърлен звук, сякаш въздухът внезапно беше напуснал дробовете й. После полетя към Флин. Успях да я сграбча за ръката и да я притегля обратно. Тя ожесточено се съпротивляваше.
	Флин насочи оръжието си към нея. Беше хромиран магнум .357 с 20-сантиметрова цев. Двете момчета хванаха на мушка мен, но аз не си направих труда да разгледам въоръжението им.
	— Неправилен ход, Джак — рекох. — За мен беше удоволствие.
	— Ти си побъркан, бе — изрева Флин. — Нима вярваш на това хлапе? — Обърна се към компанията си и заповяда: — Гръмнете го!
	Улових някакво движение с крайчеца на окото си. Познах го веднага. По стойката и походката. Увих ръка около талията на Мати и я дръпнах на бетонния под.
	Екнаха три много точни и доста приглушени изстрела. Веднага различих прецизната работа на Вини Морис.
	Двамата стрелци паднаха като подкосени, по слепоочията им разцъфнаха алени цветя. На лицето на Флин се появи дълбока червена драскотина. Той се хвърли зад близката колона. Магнумът гръмна като оръдие в нашата посока.
	Настъпи суматоха. Викове, блъскане. Мъже и жени се проснаха на перона, други паникьосани хукнаха към изходите. Разнесоха се писъци, примесени с тропот на крака. Стрелбата на обществено място винаги предизвиква голям хаос.
	Вдигнах глава, но ръцете ми продължаваха да притискат Мати. Вини Морис беше облечен с яке на „Патс“, слънчеви очила и тъмна плетена шапка, спусната ниско над челото. Не видях оръжие. Ако Флин не беше стрелял, повечето хора на перона изобщо нямаше да разберат какво става. Вини беше заплашително мълчалив. В рамките на броени секунди изчезна нагоре по стълбите. Миг по-късно се включи алармената инсталация.
	Вини беше спазил обещанието си да проследи Флин от Бънкър Хил, да изпълни задачата и да изчезне.
	Помогнах на Мати да се изправи. Лицето й беше бяло като сняг.
	— Ранен си! — уплашено прошепна тя.
	Опипах рамото си.
	— Май да — рекох, а след това побързах да я дръпна зад близката дебела колона, облицована с плочки.
	Десетина случайни свидетели на престрелката продължаваха да лежат на цимента с ръце на главите или свити като зародиши. Млада жена се беше проснала по очи, до нея беше разпиляната й чанта. Скимтеше със затворени очи, а ръката й се протягаше към портмонето и ключовете. Някакъв младеж с измачкано тъмносиньо палто се опитваше да напише есемес с една ръка.
	После хората се размърдаха. Младата жена докопа портмонето си и хукна към изхода, оставяйки всичко останало разпръснато върху бетона. Стъпките й заглъхнаха нагоре по стъпалата. По-голямата част от останалите предпочетоха да останат по местата си.
	Стрелците лежаха в безформена купчина на перона. Джак Флин остана скрит зад една от колоните.
	— Готов ли си за нови преговори? — извиках.
	С пистолет в ръка Флин скочи на релсите и затича на зигзаг към тъмната паст на тунела. Напуснах прикритието си зад колоната и му извиках да спре. Умен ход, няма що. Той се обърна и стреля.
	Натиснах спусъка в момента, в който той се обърна, за да побегне. Куршумът го улучи в гърба. Старият бандит се препъна и падна по очи като куотърбек в класически клип на НФЛ. Вторият ми изстрел го улучи в крака.
	Въпреки всичко той успя да се надигне и с олюляване изчезна в тунела.
	Станцията утихна. Сякаш внезапен приток на чист въздух беше издухал насилието и паниката. Извадих мобилния си телефон и набрах 911. Хората около мен последваха примера ми. Някаква аларма се включи в будката при входа. Обърнах се с мисълта да прегърна Мати и да я уверя, че Флин няма къде да избяга. Но тя беше изчезнала.
	Отново погледнах към релсите. Точно навреме, за да зърна как якето й изчезва в тунела. Не ми даде никакъв шанс.
	Скочих между коловозите и я последвах. Рамото ме болеше. Подминах жълтата табела, на която пишеше ОПАСНО!, и продължих напред, правейки всичко възможно да не стана жертва на високото напрежение. Бетонните стени във вътрешността на тунела бяха облепени с плочки, а върху плочките имаше множество черни графити и избелели билбордове. Релсите правеха лек завой.
	Изкрещях името на Мати. Някъде пред мен тресна единичен изстрел. Остър, оглушителен, вцепеняващ. Отново изкрещях.
	Държах пистолета в лявата си ръка. Дясната безсилно висеше покрай тялото ми. Дишах тежко.
	Дългата редица осветителни тела леко примигваше.
	Най-после стигнах до завоя и веднага видях Флин. Лежеше между релсите, подпирайки се на колене и длани. Мати се беше надвесила над него с огромния магнум в ръце. Дулото му беше насочено в главата на Флин.
	Забавих ход и отново я повиках по име. Тя не ме чу. Отново беше на десет години и гледаше как двама бандити хвърлят майка й на задната седалка на очукан понтиак.
	Флин плюеше кръв. Палтото му се беше превърнало в дрипа, оплескано с кал и кръв. Правеше отчаяни усилия да продължи на четири крака към мигащите светлини в дъното на тунела. Мати описа кръг около него и го изрита с малката си гуменка.
	Хромираният магнум .357 изглеждаше абсурдно огромен в детските й ръце. Като някаква гигантска играчка. От ръката й бликаше кръв. Мръсникът беше успял да я уцели.
	— Ще има ли значение, ако ти кажа, че той не го заслужава? — подвикнах аз.
	Реакция нямаше.
	— Ще ти бъде благодарен, ако го застреляш — добавих. — Това ще осмисли живота му.
	— Той я нарече курва! — процеди момичето.
	— Той умира, Мати — поклатих глава аз. — Прострелян е на три места, два пъти лично от мен.
	— Тя не беше курва! — изхълца Мати. — Не беше курва!
	Флин издаде задавен звук, от устата му бликна кръв. Извърна глава към мен и ме погледна с бледите си ирландски очи. За миг ми се стори, че зърнах в тях нещо като благодарност. Лицето му беше бледо като платно, а тялото му беше изпаднало в пълен шок.
	Тя не свали прекалено големия пистолет. Ударникът изщрака. Дулото се заби в тила на Флин.
	— Колко съжалявам, боже! — простена Мати. — Адски съжалявам, мамо!
	Флин успя да се завърти на една страна. Главата му звучно се удари в излъсканата релса. Бях сигурен, че е мъртъв или на крачка от смъртта. Мати хвърли пистолета. Усмихнах й се, но после видях как очите й се извъртат с бялото нагоре, а главата й клюмва. Тя се свлече като парцалена кукла.
	Пъхнах оръжието в джоба си, коленичих и я взех на ръце. Поех обратно към осветената станция. Наложи се няколко пъти да скърцам със зъби, за да укротя болката в рамото. Срещу нас беше спрял някакъв влак. От него скачаха униформени ченгета от транспортна полиция с фенерчета и пистолети в ръце. Долових пропукването на радиостанциите им.
	Бели светлинки шареха по стените на тунела. Течението поде миниатюрните перушинки, които излитаха от разкъсаното й яке.


>	63

	Месец-два по-късно Бостън се освободи от ледения плен и аз изпълних обещанието си да заведа Мати Съливан на стадиона. Местата ни бяха в сектора на домакините, точно зад табелата. Почерпих се с хотдог и студен „Бъдуайзър“, а на масичката пред нас чакаше пакетче солени фъстъци. Чудесата никога не свършват.
	— Хубави места — рече Мати. — Жалко, че тази година „Сокс“ хич ги няма.
	— Истинският фен не пропуска нито един мач.
	— Имам право да се оплаквам, след като знам какви пари печелят тези момчета.
	— Слава богу, че не съм като тях.
	— О, и ти не си зле — поклати глава тя.
	— Изкрънках билетите от една лъскава юридическа фирма.
	— Знаеш какво имам предвид.
	Вдигнах бутилката в шеговит тост. Бирата в нея беше останала наполовина.
	Беше май и стадион „Фенуей“ беше пълен въпреки облачното време и дъжда. Хората бяха с найлонови дъждобрани и носеха чадъри. Дъждът се сипеше тихо и напоително. На това ирландците му викат хубаво време.
	Бях нахлупил старата си шапка на „Бостън Брейвс“, а Мати носеше чисто новата козирка на „Сокс“, която настоях да й купя от магазина за фенове на входа. Не беше розова. На коляното си беше закрепила програмата на мача.
	— Човек очаква да види някакво напрежение, ама тия нашите сякаш имат олово в краката — промърмори тя. — И то срещу скапаните „Халос“, представяш ли си?
	— Понякога един мач е добър само с ритъма си — рекох и отпих от бирата. — Улавяш детайлите и постепенно придобиваш чувството, че слушаш хубав джаз.
	— Както и да е — примирено отвърна Мати.
	Отхапах от хотдога си и отпих още една глътка бира. Разпечатах пакетчето фъстъци с чувството, че ставам прекалено лаком. Но това беше оправдано, тъй като все още бях в процес на възстановяване.
	На терена Уейкфийлд вършеше чудеса.
	— Как е рамото? — попита Мати.
	— По-добре. Днес ще потренирам малко на големия чувал заедно с Хоук. Но ще карам бавно и полека.
	Ръката на Мати все още беше на превръзка през врата. Докторите бяха вкарали метален пирон в раздробената кост, която зарастваше бавно. В крайна сметка успяха да я спасят, макар и с цената на две операции и още куп болезнени манипулации. И тя беше в процес на възстановяване като мен.
	— Що не дойдеш и ти? — подхвърлих. — Ще те науча да се боксираш.
	Тя се засмя и поклати глава. Публиката възнагради Уейк с аплодисменти. Мати направи съответната отметка в програмата.
	— Ще хвана автобуса и ще отскоча до Уолпол да видя Мики рече тя.
	— Ще те закарам — отвърнах аз. — Обещавам да не пея нищо извън сборника „Велики американски парчета“.
	— По-добре да ида сама — поклати глава тя. — Освен това Мики не си пада много-много по теб.
	— Намерил съм му страхотна адвокатка, която на всичко отгоре е адски секси — оплаках се аз. — Успя да възобнови делото благодарение на ДНК анализите и показанията на нов свидетел, осигурен лично от мен.
	— Мики е убеден, че това са глупости — отвърна Мати и направи голям балон с дъвката си. — Ама и аз не очаквах, че под ноктите на мама ще има ДНК на Флин.
	— Колелата на правосъдието се задвижват бавно — кимнах аз.
	— Дрън-дрън — рече тя. — А какво ще стане, ако Териса отново си плюе на петите?
	— Ще я издиря.
	— Ами ако някой те изпревари?
	— Флин си е мъртъв отвсякъде.
	— Какъв срам — въздъхна тя, продължавайки да дъвче. Очите й останаха сведени към програмата.
	— Мъчно ли ти е?
	— Че не застрелях мръсника ли?
	— Аха.
	— Понякога — призна тя. — Направо ме засърбяват ръцете и съжалявам, че не му видях сметката.
	— Видя му я — рекох. — Но точно по начина, който мръсникът заслужаваше. Помисли си и ще видиш, че съм прав.
	— Затова ме прати на пазар със Сюзан, нали? За да си говорим за чувствата ми и други глупости.
	— Понякога разговорът за чувствата и другите глупости има добър терапевтичен ефект.
	— Не си падам по напудрени роклички и чай — поклати глава Мати. — Не и докато Мики продължава да гние в панделата. Още много може да се направи.
	— Мики ще излезе — уверих я аз. — Но трябва време.
	— Ами онова корумпирано федерално ченге?
	Гледах как Педроя разпуска край страничната линия. Усетих как лицето ми пламва.
	— Разследват го — отвърнах. — Имам един приятел, който го държи под око. Той ми вярва. Единственият федерален агент, който ми вярва.
	— Значи и тоя боклук ще се отърве.
	— Също като Джери Броз — кимнах аз и отпих глътка бира. — В моята професия често се случва боклуците да се отървават.
	Дъждът започна да се усилва.
	— Глупости — повтори Мати. — Пълни глупости!
	— Това е положението.
	Елсбъри вдигна бухалката. Педроя зае позиция в кръга и закова поглед в „Зеленото чудовище“. Надявах се, че ще осъществи контакт.
	Посегнах към бирата. Дъждът продължаваше да се усилва и резервите се подредиха край страничната линия. Педроя излезе от кръга и погледна към съдията. Мачът не беше прекъснат. Педроя напусна втора база, заобиколи трета и се понесе към първа. Дойде ред на Ейдриан Гонсалес и Мати се приведе напред. И двамата харесвахме Гонсалес и бяхме любопитни да разберем дали ще направи нещо през този сезон. Дъждът плющеше с пълна сила.
	Първа база беше свободна, а втора се нуждаеше от покриване. Но ударът на Гонсалес беше насочен към лявата част на игрището. Педроя покри трета база и се насочи към старта. Гонсалес заобиколи втора и се върна обратно. Същото стори и Педроя.
	Небето се продъни.
	Съдията вдигна ръка. Отборите се приготвиха да напуснат терена.
	Ние с Мати скочихме на крака и хукнахме да търсим подслон. Стадион „Фенуей“ миришеше на гниещо дърво, хотдог и изветряла бира. Истински рай. Скрихме се под навеса и зачакахме дъждът да спре.
	— Благодаря ти за всичко — обади се Мати. — А сега да се уточним за онези понички.
	— Шест с канела и шест с шоколадова глазура — обявих аз.
	— Знам, знам. И голяма чаша кафе, нали?
	— Със сметана и две бучки захар.
	— Престани да се занасяш!
	Купих й чадър. После се върнахме при колата и аз я откарах обратно до „Мери Елън Маккормък“. Поседяхме малко в купето, очаквайки дъждът да отслабне.
	— Как беше? — подхвърлих.
	— Хубаво — усмихна се Мати. — Благодаря ти.
	— Много ли размишлява?
	— Гледах мача.
	— А сега?
	— Ще отида на посещение при Мики.
	— Но след това ще си дадеш още малко почивка, нали?
	— Да. Нещо като ваканция.
	— Хубаво — кимнах аз. — Колкото повече почивки си даваш, толкова по-кратко ще става времето между тях. И постепенно ще станеш нормална. Няма да си същата като преди, но пак ще е нещо.
	— Предполагам, че не е лошо да се търкаляш в едно легло с психоаналитик.
	— Не е — рекох.
	— Понякога и ти се нуждаеш от почивки, нали?
	Кимнах.
	— Така ли се справяш с мръсниците?
	— Няма нищо лошо да бъдеш добър със себе си — отвърнах. — Знам какво е да демонстрираш твърдост пред околните. Това е нещо като самозащита. Предупреждаваш хората да не ти се бъркат.
	— Ти ли го казваш или Сюзан?
	— И двамата.
	Мати посегна към дръжката на вратата.
	— Винаги съм на твое разположение — рекох. — Спокойно можем да смучем безплатни билети от фирмата. Тази година сезонът е дълъг.
	— Дано „Сокс“ се постегнат.
	— Имат достатъчно време.
	Останах да гледам след нея. Изглеждаше много по-малка от своите четиринайсет години, но едновременно с това и далеч по-голяма. Запалих двигателя и поех към брега. Знаех, нетрайната промяна изисква време.
	Пристигнах във фитнес клуба и навлякох къси гащета и маратонки. И моряшка фланелка с къси ръкави. Присъединих се към Хоук, който вече беше в боксовата зала, облян в пот.
	Приятелят ми скачаше на въже с грациозността, с която танцува Фред Астер. Сменяше краката с небрежната лекота на тийнейджър. Като ме видя, остави въжето. Аз увих ръцете си в бинтове и намъкнах чифт половинкилограмови ръкавици. Той награби големия чувал и го окачи на куката, а след това ме предупреди да го давам кротко.
	— Обещах на Сюзан — добави той.
	— Тя ли ти се обади?
	— Пет пъти.
	— Какво ще рече това?
	— Да го караш полека, докато ти зарасне рамото.
	— А ти?
	— Аз вече оздравях, по наистина магически начин.
	— Трябва да е хубаво — промърморих.
	— Често се възхищавам от себе си — отвърна Хоук и намести чувала.
	Започнах с къси леви прави и няколко предпазливи крошета с дясната ръка. Куршумът беше разкъсал мускулите и сухожилията и това пречеше на силата на удара. Довърших серията десни крошета и забих един як ъперкът с левачката.
	— Хм — рече Хоук.
	— Ще се получи, но ми трябва време.
	Хоук кимна.
	Дъждът беше спрял. Слънцето вече влизаше в правата си. С онази прекрасна дързост, която идва след продължителен дъжд. Залата се изпълни със златиста светлина, която нахлуваше през прозорците и се отразяваше в огледалата. Обърнах й гръб и погледнах към брега. Платноходки пореха сините води на Атлантика. Сред тях вдигаха пяна препълнени туристически корабчета.
	— Не заслужаваш, но след тренировката ще те черпя едно питие — рече Хоук.
	— Много ти благодаря.
	— Разумно е да те държа под око, защото с това дясно кроше като нищо ще нокаутираш някоя бабичка.
	— Ценя високо подкрепата ти.
	Хенри Чимоли излезе от офиса си, наконтен с червен копринен анцуг. Сивокос, кльощав, метър и шейсет на пръсти, Хенри излъчваше войнствеността на петле от породата „Банти“. В ръката си държеше безжичен телефон, с който ми махна.
	— Кой е? — подвикнах аз.
	— Откъде да знам, по дяволите — озъби се Хенри. — Но звучи доста патетично.
	— Чувам.
	— Какво да отговаря?
	— Питай ги какво искат.
	Хенри попита, а след това прикри мембраната с длан.
	— Някакъв адвокат, който иска да те наеме — обяви той. — Ще се обадиш ли?
