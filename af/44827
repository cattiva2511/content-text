	Историята на будизма е белязана от изпитания, които са довели до това, че хората постепенно са се отдалечили от Дхарма, т.е. учението на Буда. Дори ако споменем само мюсюлманското нашествие през Средновековието, довело до унищожаването на будизма във вида, в който е съществувал по онова време в Индия, или добавянето през вековете на съмнителни текстове към списъка със сутри, става ясно, че будизмът е твърде различен от онова, което западният свят познава под това наименование днес. След всички лъжи и фалшиви претенции до западния човек е достигнала една твърде изкривена, осакатена и прочистена версия на това хилядолетно учение.
	В основата на написването на настоящата книга лежи желанието да се разпръснат тези заблуди, като единадесетте истории са напълно достъпни за всички. В това се състои и първото й предимство — за нейното прочитане не са необходими никакви познания по будизъм. Достатъчно е човек да се остави на текстовете и на собственото си въображение, за да заплува в дълбоките води на Дхарма.
	Следователно нека бъдем наясно — настоящата книга е преди всичко една покана за пътуване. Но това е пътуване, което ще отведе мисълта ви до границите на човешката природа, ще ви покаже нейните вълнения и мъдрост. Премеждията на главния герой са разгледани и оценени с окото на мъдростта на Дхарма, което винаги търси да извлече съкровената същност дори от най-баналните събития. Златото винаги е скрито под скалата и в крайна сметка, читателят е поканен да участва в този процес и поне за малко, а защо не и завинаги, да се превърне в един златотърсач, събиращ късчета мъдрост.
	Всяка история служи, за да се преподаде или по-точно казано да се съживи словото на Буда — слово, което резонира пряко в първите китайски преводи на сутрите, които са свещените будистки текстове. Това е второто предимство на книгата — удоволствието от едно четене, което дава простор на ума и в същото време го учи на нови неща.
	След пристигането на будизма в Европа в средата на XIX век европейците си изграждат една романтична и въображаема представа, която няма нищо общо с истината на Буда. Учението на Буда се превръща в един напълно въображаем свят, една фантазия, една чудноватост, както отбелязва Доналд Лопес в произведението си „Тибетско очарование“. Оттук произтича и трудността да се отсее оригиналното слово на Пробудения от думите, приписани му от ересите през всички изминали векове. В това отношение книгата, която държите в ръцете си, поставя началото на един нов поглед, на едно пълно преразглеждане на представите, които сме имали до този момент. Тя ни повече, ни по-малко започва революция в разбирането на будизма.
@	Асоциация на истинското сърце
