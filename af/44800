P>
	Тракиецът-стенописец
	Кодзимасес Майстора —
	така се е подписал
	в гробницата
	в Александрово —

	е изписал своята
	обиколка по стадиона
	на живота

	не за временно
	живите —
	галерията му
	те нямало
	да видят
	никога
	по стени,
	зазиждащи
	единствено
	мрака —
	да не избяга.

	За боговете
	ги е рисувал —
	да пируват
	на техните
	трапези,
	да разгорещяват
	тела с техните
	души лекокрили.

	А че са стигнали
	и до нас,
	това само доказва,
	че и вечността
	си има брегове,
	на които можеш
	да си починеш
	от нея.
P$
