>	Какво ни предстои?

	В днешно време все по-често се чуват понятия като „Армагедон“, „Трета световна война“, „Края на света“, „Страшния съд“, „Второто пришествие“. В каква последователност ще се случат тези събития в бъдещето?

#	Разписание на бъдещето

	Няма нужда да живеем в съмнения, объркване или неразбиране на това, което ни предстои. В Библията намираме ясна и точна панорамна картина на бъдещето. Ето например седем главни събития, които ще настъпят. След като ги изброим, ще разгледаме подробно всяко от тях.
	• Грабването на Църквата
	• Голямата скръб
	• Второто пришествие на Христос
	• Хилядолетното царство на Христос
	• Краят на сегашния свят
	• Новото Небе и Новата Земя
	• Съдът пред Големия бял престол


#	Внезапно изчезване — Грабването

	Какво представлява „Грабването“? Това е моментът, в който Христос ще дойде от Небето в нашата атмосфера. Всички, които са починали с вяра в Христос, ще бъдат възкресени от гроба с нови, изменени тела. Така и всички живи вярващи ще получат нови тела. Те ще бъдат издигнати заедно нагоре, за да срещнат Господа във въздуха и да се върнат заедно с Него в Небето. Това е следващото предстоящо събитие от Божия пророчески план.
	Библията ни дава и друга информация за Грабването.
	То е сигурно. Христос, Божият Син, казва: „Аз ще дойда отново.“ Нищо не е по-сигурно от Неговото Слово.
	То е заплашително близо. Това означава, че може да се случи всеки миг. Никой не знае деня или часа. Няма нито едно пророчество, което да трябва да се изпълни преди това. Никога досега в световната история не е имало толкова много признаци, които сочат към Неговото непосредствено предстоящо идване.
	То ще бъде изненада. Няма да го предшестват знамения. Ще се случи точно когато хората най-малко го очакват.
	Грабването ще бъде мигновено явление. Библията казва, че то ще се извърши в един момент — като мигване на око. Така светът няма да усети какво е станало. Ето защо често се говори за „тайното грабване“.
	То ще бъде време на разделение. Както магнитът отделя парченца метал от дървени стърготини, така идването на Христос ще раздели вярващи от невярващи. Само тези, които са в Христос, било то живи или мъртви, ще бъдат взети на Небето. Всички невярващи ще останат.
	За много хора Грабването ще бъде краят на възможността за спасение. Тези, които са чули благата вест и са я отхвърлили, след това ще предпочетат да вярват на лъжата на Антихриста, а именно че той е бог.


#	Не е време за слаби нерви — Скръбта

	След Грабването започва времето на Скръбта. Тъй като вярващите вече ги няма, състоянието на света бързо ще се влоши.
	Скръбта е период от седем години, през които земята ще бъде сполетяна от все по-тежки бедствия. Съобщенията на медиите ще бъдат изпълнени с новини за войни, глад, епидемии, земетресения, анархия и насилия. През този период Бог ще излее Своя гняв върху света, който е отхвърлил Неговия Син.
	Ще има и невиждани природни катаклизми. Ужасни катастрофи и бедствия, град и огън, примесени с кръв, ще валят от небето. Една трета от морето ще се превърне в кръв и една трета от живите същества в морето ще измре.
	Ще има 144 000 израилтяни, които ще вярват в Иисус като свой Месия и ще бъдат натоварени да проповядват благата вест за Божието царство. Те ще призовават хората да вярват в Господ Иисус, за да могат да влязат в Неговото царство при Второто Му пришествие. Някои хора (и евреи, и езичници) ще приемат Господ Иисус като Спасител и ще бъдат жестоко преследвани.
	Хората по времето на Скръбта ще преживеят издигането на Антихриста — могъщ световен диктатор, враг на Христос, който ще изисква хората да му се покланят вместо на Христос. Ще бъде постановено със закон всички хора да носят „знака на звяра“ — числото 666. Който не се съгласи, няма да може да купува и да продава. Мнозина ще загинат като мъченици.
	Последните три и половина години от този период са известни под името „Голямата скръб“. Това ще бъде най-страшното време на размирици, преследвания и страдания, което светът някога е преживявал или ще преживява. Ако тези дни не бъдат съкратени, никой човек на земята не би се спасил. В това време ще се разиграе и Армагедонската битка, но тя ще бъде само една от многото.
	В една друга битка огромна армия, прииждаща от север, ще претърпи унищожително поражение от ръката на Господа по израелските планини. Оставените от нея боеприпаси ще служат за гориво на израелските градове в продължение на седем години. Погребването на човешките останки в долината Амон Гог ще отнеме цели седем месеца.
	При друга битка конете ще газят в кръв до юздите си.
	Положението ще бъде толкова ужасно, че хората ще молят планините да паднат върху тях, за да ги скрият от лицето на Онзи, който седи на Престола.
	Една трета от човечеството ще загине наведнъж. Тези, които се покланят на Антихриста, ще бъдат покрити с гнусни злокачествени образувания.
	Кръв ще зарази реките и изворите. Хората ще хапят езика си от болка. Ненормалното слънчево лъчение ще предизвиква тежки изгаряния по кожата. Градушка, чиито парчета ще тежат десетки килограми, ще бие земята. Това ще бъде време на постоянен ужас и отчаяние. Народите ще примират от страх, ще онемяват от бедствията.
	Хората ще побегнат в планините, за да търсят убежище, но няма да има спасение. Никъде не ще се намери скришно място.
C>
	„Затова бъдете и вие готови, защото в час, който не мислите, Човешкият Син идва.“
@	Матей 24:44
C$
	_Библейска справка: Еремия 30:7; Даниил 9:27; Матей 24:4–28; Лука 21:25, 26; Откровение 6:1–9:10._


#	Хубаво е да срещнеш добър познат — Неговото Второ идване

	Преди Второто пришествие на Иисус ще се появят знамения на небето. Слънцето ще потъмнее, Луната вече няма да свети, звездите ще падат от небето и планетите ще напуснат орбитите си. Това ще предизвика гигантски природни катаклизми на земята.
	Тогава Човешкият Син ще се яви със сила и голяма слава, яздещ на бял кон и носещ титлата „Цар на царете и Господ на господарите“. Щом краката му докоснат Елеонския хълм (хълма на маслините), той ще затрепери и ще се разцепи на две.
	Неговото явяване ще може да се наблюдава от целия свят. „Както светкавицата излиза от изток и се вижда чак до запад, така ще бъде пришествието на Човешкия Син.“
	Заедно с Него ще дойдат и Неговите светии — всички, които са вярвали в Господа още от зората на човешката история.
	Първата точка от Неговия дневен ред ще бъде унищожаването на враговете Му. Както пише апостол Павел: „… в пламтящ огън, за да даде възмездие на онези, които не познават Бога и които не се покоряват на благовестието на нашия Господ Иисус“. Тези хора „ще бъдат наказани с вечна погибел далеч от лицето на Господа и от славата на Неговата сила“.
	След като премахне всички врагове, Той ще установи Своето Царство на тази земя.
C>
	„Ето, идва с облаците; и ще Го види всяко око, и онези, които Го прободоха.“
C$
	_Библейска справка: Захария 14:4; Малахия 4:1–3; Матей 24:27–31; Деяния 1:11; 1 Солунци 3:13; 2 Солунци 1:7–10; 1 Петрово 1:7; 4:13; Откровение 1:7; 19:11–16._


#	Най-после мир на земята — Хилядолетното Царство

	В края на предишния период Сатана ще бъде вързан от един ангел и ще бъде хвърлен в ада (бездната).
	Хилядолетното Царство ще бъде период на мир и благоденствие в продължение на хиляда години. Земята ще бъде плодородна и пустинята „ще се развесели и ще цъфти като крем“. Дори и планинските върхове ще бъдат плодородни като равнините.
	Експлозивният прираст на населението вече няма да бъде проблем, тъй като ще има храна за всички. Земята ще дава реколта дванадесет пъти годишно. Орачът ще застига жетваря, за да подготви почвата за следващата сеитба.
	Хората ще гледат диви животни като домашни. Лъвът ще спи до агнето. Децата ще си играят безопасно дори със змии.
	Никой вече няма да бъде беден или бездомен. Хората ще живеят, за да се наслаждават на плодовете на труда си. Всеки човек ще има свой имот, своя лоза или смокиня.
	Смъртта на практика ще е в отпуска. През този период вярващите изобщо няма да умират. Само тези, които се опълчват срещу Царя, ще бъдат умъртвявани. Грешникът, който умира на сто години, ще се счита като дете.
	Невежеството по отношение на Библията ще изчезне. Земята ще се изпълни с познание на Господа.
	Вече няма да има война. Мечовете ще бъдат изковани на плугове, а копията — на сърпове. Това означава, че всичките средства, които сега се влагат във въоръжаване, ще се използват за земеделие.
	Христос ще управлява на престола на Давид. Градът Ерусалим ще бъде центърът на света — в религиозно, икономическо и политическо отношение.
	Израел ще бъде издигнат за глава на народите. Другите народи ще имат значение доколкото имат някакво отношение към Израел.
	Езическите народи ще идват на поклонение в Ерусалим. Тези, които не искат да правят това, ще страдат от епидемии и суша.
	Хората, които ще се родят през този период, също ще носят в себе си греховна природа и ще трябва да се новородят. Както и през всички други времена, ще се спасява онзи, който вярва в Господа. Не всички обаче ще Му се доверят.
	Проблемите на обществото ще останат в миналото. За рецесии и икономически кризи ще може да се прочете само в учебниците по история. В политиката няма да има подкупи и корупция. Няма да се случват и съдебни грешки.
	Никакви лъжливи религии вече няма да държат хората в невежество и нищета. Обществото на практика няма да познава разводи, прелюбодейства, аборти, проституция, злоупотреби с деца или порнография. Наркоманията и алкохолизмът ще се срещат така рядко както убийството.
	Безпокойствата за околната среда ще са минало. Няма да има нужда замърсяването да се забранява със закони.
	Малко преди края на Хилядолетното Царство Сатана ще се яви от бездната, ще събере армия от четирите краища на света и ще тръгне на война срещу Ерусалим, за да свали Царя от престола Му. Тогава огън от небето ще унищожи него и войската му и той ще бъде хвърлен в огненото езеро.

#	Сензация от днес за утре — краят на света

	В края на Хилядолетното Царство атмосферата, звездите и Земята, каквито са днес, ще изчезнат. Апостол Петър пише: „Небето ще отмине с бучене и елементите, нажежени, ще се разпаднат и земята и делата по нея ще изгорят.“ Това звучи като всеобхватна ядрена експлозия, но не непременно трябва да е така. Знаем обаче със сигурност, че когато това стане, вече няма да съществува време — започнала е вечността.
	_Библейска справка: Исая 2:1–5; 12; 32:1–5; 35:1–7; 54; 60; 61; 65:17–25; 66:10–24; Откровение 20:4–6; 2 Петрово 3:10._


#	Любов без край — новото небе и новата земя

	Тогава ще има ново небе и нова земя, в които ще цари абсолютна правда. Това е вечното състояние, за което Създанието е копняло през всички изминали векове.
	Но най-великото е, че Господ Иисус ще бъде там, блестящ в неизразима красота. Все още носещ белезите на Голгота, Той ще заслепява със славата Си всяко око, когато бъде провъзгласен за достоен да приеме власт, богатство, мъдрост, сила, почит, слава и благословение. Служещи ангели ще заобикалят престола Му заедно с вярващи от всяко племе, език, народ и нация — вече в своите нови, прославени тела. Небесата ще ехтят от песните на спасените, които ще прославят достойнството на Онзи, който ги е изкупил със Своята кръв.
	Страдания, жалеене, болести и смърт ще бъдат отминали навеки. Божиите хора ще бъдат освободени от страх, недоимък и грижи.
	Те никога вече няма да наскърбяват с грехове сърцето на Христос. Самият Спасител ще ги приветства в един свят без съжаление, преследване, недоразумения, съблазни, падане в грях или слабост. Той ще се погрижи за всяка нужда и ще задоволи всеки копнеж. Колко чудесно ще бъде да изследваме все по-надълбоко материалното и духовното творение на Бога, което Той ще ни открива! Вярващите ще разберат как Бог е отговорил на всичките им молитви според Своята безкрайна любов, мъдрост и власт, и как Господ е бил близо до тях, когато им се е струвало, че е най-далеч.
	Човешките думи са твърде слаби, за да опишем славата на това вечно състояние; въображението ни е неспособно да обрисува възвишеното съвършенство на онзи свят.
	_Библейска справка: Откровение 4:8–11; 5:8–14; 21:1–27; 22:1–14._


#	Лице в лице — Съдът пред Големия бял престол

	Това е съдът над всички невярващи от всички времена. Мъртвите, които не са били изкупени, ще възкръснат от гробовете и заедно с тези, които са още живи, ще застанат пред Трона. Христос ще бъде Съдията. Всички, които се явяват на този съд, са вече виновни, защото не са повярвали в Господа. Съдът ще определи степента на наказанието им, според това как са се отнесли към Божията добрина и колко са се наслаждавали на злото. Страданието в пъкъла ще бъде степенувано, също както и наградите в небето ще бъдат различни. Тези, чиито имена не са записани в Книгата на живота, ще бъдат хвърлени в Огненото езеро. Това е втората смърт.
	_Библейска справка: Откровение 20:11–15._


>	Кога? По местата… готови…

	И така, изправяме се пред въпроса: „Кога ще започне всичко това? Има ли в днешно време признаци, че скоро би могло да се стигне до там?“
	Библията съвсем ясно казва, че никой не знае точното време на Грабването. Всеки, който се опитва да определи някаква дата, не се подчинява на Писанието и скоро ще бъде развенчан като лъжлив пророк.
	Но въпреки че не знаем точния момент, със сигурност можем да кажем, че някои признаци сочат, че времето е наближило. Идващите събития хвърлят предварително своята сянка.
	Когато разглеждаме тази тема, трябва да помним, че говорихме за две фази на Пришествието на Христос. Най-напред Той идва в атмосферата, за да вземе Своите светии в Небето при Себе Си. След това, най-малко седем години по-късно, Той идва, като вече стъпва на земята заедно със Своите светии, за да управлява с тях в продължение на хиляда години.
	За Грабването няма предварително оповестени признаци. Но преди да настъпи Пришествието на Христос като Цар, трябва да бъдат изпълнени определени условия. Това, което ние виждаме в последно време, е че редица съвременни събития много приличат на тези пророкувани условия. А ако много неща, които се случват днес, приличат на събитията, които трябва да се случат преди Неговото Второ пришествие, тогава колко по-близо е Грабването! Нека разгледаме по-подробно някои от тези показателни явления.
	От Библията ясно се вижда, че колкото повече се приближаваме до последното време, толкова повече центърът на световните събития ще се пренася към Близкия Изток. Пророчествата се занимават преди всичко с Израел и страните в този регион, които са икономически или политически обвързани с него, или са негови врагове.
	Напоследък различни страни от Близкия Изток излизат на преден план. Можем да споменем Сирия, Иран (Персия), Ирак, Ливан, Египет и Саудитска Арабия. Ирак е Асирия от пророчествата на Стария Завет; неговият водач е наречен „Северният цар“. „Южният цар“ е владетелят на Египет.
	Западните страни, включително и САЩ, не играят съществена роля в пророчествата. Ако от това може да се направи някакво заключение, то е, че те ще западнат икономически, политически и религиозно. Властта и управлението ще се прехвърлят от Запад към Близкия Изток.
	Основаването на държавата Израел през 1948 г. беше и е от изключително голямо значение. Иисус казва, че когато видим смокинята да напъпи, можем да знаем, че Божието Царство е близо. Смокиновото дърво символизира Израел. Сега ние виждаме как смокинята покарва, развива листа, но все още не носи плод. За първи път от столетия насам юдеите отново съществуват като нация и имат своя родина. Това означава, че Божието Царство е близо. То е на прага.
	Можем да споменем и възраждането на национализма. Иисус говори не само за напъпилата смокиня, но и за напъпването на „всички дървета“. Ако смокиновото дърво е символ на Израел, то очевидно „всички дървета“ се отнася за други нации. Не толкова отдавна станахме свидетели как колониалните сили се оттеглиха и изникнаха нови държави. Ние живеем във време на ново национално осъзнаване.
	Преди повече от 2500 години пророк Езекиил предсказва, че Израел ще се върне в земята си като невярващ народ. Точно това е състоянието на днешния Израел. Езекиил пророкува, че народът ще бъде очистен от греховете едва след завръщането си и след Второто пришествие на Христос.
	Ерусалим ще бъде огнище на раздори. Пророк Захария говори от името на Бога, като казва: „Ето, Аз правя Ерусалим чаша на омайване за всичките народи наоколо; ще дойде и върху Юда при обсадата на Ерусалим. И в онзи ден ще направя Ерусалим тегнещ камък за всичките народи; всички, които се натоварят с него, ще се смажат; и против него ще се съберат всичките народи по света.“ Ерусалим е обявен за столица на Израел, въпреки че не е признат от всички. Вече се водят дискусии Ерусалим да бъде обявен за интернационален град. А някои юдеи правят планове да превземат хълма, на който се е намирал храмът, и да го построят отново.
	Списание Time определя хълма на храма като 39-та най-експлозивна точка на света.
	Виждаме как се разпространяват лъжливи религии, които се наричат християнски, въпреки че отричат всички основни учения на вярата в Христос. Чрез имитация те изглеждат измамно истински. Библията многократно прави връзка между тези явления и последните дни.
	Бъдещото възстановяване на Римската империя е пророкувано в много библейски образи и символи. Бихме могли да видим нейния предшественик в лицето на Европейския съюз, който е основан с договор, подписан в Рим. Един коментатор описва ЕС като „могъща общност, имаща силата да владее света“.
	Светът се оглежда за един „супермен“, който да поеме властта. Хенри Спек, един от основателите на ЕС, каза: „Ние не искаме още един комитет. Ние искаме един човек от класа, когото всички покорно да следват и който може да ни изведе от икономическата бъркотия, в която сами се заплетохме.“ Неспособността на правителствата да поддържат правда и ред и да се справят с тероризма създава идеалните условия за издигането на един световен диктатор. Водещите политици вече постоянно говорят за „нов световен ред“.
	Икуменическото движение напомня на това, което намираме в Откровение 17-та глава. Преди няколко години щеше да е немислимо да се съберат заедно християни, юдеи, будисти, хиндуисти, мюсюлмани, конфуцианци, шинтоисти, бахаи и астролози, за да изглаждат различията си. Сега постоянно чуваме, че водачи на големите световни религии се срещат, за да обсъждат възможността да се обединят в една световна църква. През октомври 1986 г. папа Йоан II покани в Асизи представителите на дванадесет по-големи религии, за да се молят за световния мир. Там присъстваше и един африкански магьосник. Библията нарича такава формация „Вавилон великата, майка на блудниците“. Тази абсурдна система толерира всякаква форма на религия с изключение на библейското християнство. Ние сме съвременници на отстъплението на християнството.
	Апостол Павел ни казва, че Божият съд ще дойде, когато хората говорят за „мир и безопасност“. В 1 Солунци 5:3 пише: „Когато казват: Мир и безопасност, тогава ще дойде върху тях внезапна погибел както болките върху бременна жена; и няма да избегнат.“ ООН вече има една зала във Виена, над чийто вход е изписано мотото „Мир и сигурност“. Но тъжният факт е, че мир няма. Положението е точно такова, каквото е предсказано в Библията. Хората ще казват „Мир, мир“, когато всъщност няма мир. На земята никога няма да настъпи мир, докато Иисус не вземе жезъла на световното управление в Своята прободена ръка.
	Хората ще отричат, че Бог може или иска да се намеси в световните събития. Днес буквалното тълкуване на Библията по отношение на Пришествието на Христос масово се приема с насмешка.
	Иисус е предсказал, че ще се появят лъжливи Месии. Наскоро кореецът Муун се провъзгласи за истинския Христос. И други източни гуру повдигат подобни претенции за подчинение на хората. Будистите очакват появяването на Майтрея Буда — подобен на Месия световен учител. Броят на такива измамници расте.
	Един от признаците за наближаващия край на света, който Иисус споменава, е зачестяване на земетресенията. Напоследък световните информационни източници подчертават нарастването на земетръсната активност по цялата земя.
	В Откровение 16:12 научаваме, че река Ефрат ще пресъхне по време на Скръбта, така че източните царе ще могат да я преминат пеша с войските си. Невъобразимото изведнъж стана възможно. За да напълни своя язовир „Ататюрк“, през 1990 г. Турция отби част от водите на Ефрат. За да се напълни целият язовир, Турция би трябвало да спира Ефрат в продължение на две години. Това вероятно би довело до трудности със съседните страни.
	В последните времена на света ще настъпи драстичен упадък на моралните ценности. Днес ежедневните новини ни дават предостатъчно доказателства за това. Хомосексуализъм, аборти, порнография и разврат се приемат и търпят без ни най-малко възражение.
	Хората ще станат свирепи и непокорни. Дух на беззаконие завзема семейството, обществения живот, училищата и църквите.
	Нарастваща вълна на спиритизъм ще залее света. Когато Иисус е дошъл за първи път на земята, светът е бил подложен на масирано нашествие на демони. Изглежда че това ще се повтори и при Неговото Второ пришествие.
	По целия свят има църкви, които служат за поклонение на Сатана. Много хора открито се представят като бели и черни магьосници. Употребата на променящи съзнанието наркотици отваря врата за демоните в живота на човека. Много от безумните убийства и самоубийства се дължат на обземане от демони. (Целта на демона е винаги да унищожава.) Сатанизмът е една от най-бързо растящите субкултури сред младежта.
	Полагат се усилия да се възстанови град Вавилон. В продължение на векове той не е бил нищо повече от един хълм в пустинята, но сега изведнъж отново придобива известност. За да се изпълни библейското пророчество, Вавилон трябва отново да бъде построен, и след това да бъде разрушен без остатък и да остане завинаги пуст.
	При вече натрупаните арсенали от атомни оръжия въпросът: „Кой може да воюва против него (т. е. против мощта на Антихриста)?“ добива все по-ясен смисъл.
	Писанието казва, че въпросните събития ще могат да се наблюдават едновременно по цялата планета. Телевизията би могла да бъде средството за изпълнение на това предсказание. Само тези, които се поклонят на Антихриста, ще могат да купуват и да продават. Един лесен начин за идентифициране би било да им бъде имплантиран миниатюрен чип под кожата на челото или ръката. Там с електронен скенер ще може да се прочете числото 666.
	Предсказания за епидемии по целия свят могат да изглеждат невероятни, като се има предвид съвременната напреднала медицина. Но чрез въздушния транспорт заразните заболявания могат да се разпространяват навсякъде много по-бързо от когато и да било. Епидемията от СПИН ни служи за предупреждение за високата смъртност, която можем да очакваме в бъдеще. Някои експерти предсказват, че 25% от населението в Африка ще загине в следващите десет години.
	Всички тези неща са само предвестници, сенки на събитията, които ще се случват по време на Скръбта или при Второто пришествие на Христос. Библията не казва, че те ще се случат преди Грабването, а преди Неговото явяване в слава. Ако това е така и ако днес наблюдаваме тези ясни тенденции на развитие, тогава можем да направим логичното заключение, че Грабването е съвсем близо.
C>
	„Също така и вие, когато видите всичко това, да знаете, че Той е близо при вратата.“
@	Матей 24:33
C$
	_Библейска справка: Исая 19:23; 60:13; Езекиил 38:5; Даниил 11:40–45; Лука 21:29; Езекиил 36:24, 25; Захария 12:2–3; 2 Тимотей 3:8; Даниил 2:41, 42; 7:7, 24; Откровение 13:1–10; Езекиил 28:1–10; Даниил 7:7–8:20–26; 8:23–25; 9:26, 27; 11:36–45; 2 Солунци 2:3–12; Откровение 17:8–14; 1 Солунци 5:3; Еремия 6:14; 2 Петрово 3:3, 4; Матей 24:5, 24; 24:7; Лука 21:11; 2 Тимотей 3:1–5; 1 Солунци 2:7, 8; 1 Тимотей 4:1–3; Откровение 13:4; 1:7; Матей 24:7; Откровение 11:6._


>	Не пропускай времето: Ако не сега, кога?

#	Послание към нерешителните

	Целта на пророчеството е не да вдъхновява фантазията, а да разбуди волята. То има за цел да предупреди хората за това, което има да се случи, за да могат те да постъпват мъдро.
	Ако Вие не сте спасени, то посланието към Вас е еднозначно. Доверете се още сега на Иисус като на свой Господ и Спасител. Ако чакате, докато Той дойде, ще бъде твърде късно. Когато Той дойде, Вашите вярващи роднини, приятели и съседи ще Ви напуснат, а Вие ще останете и ще трябва да понесете Божия гняв. Ако приемете Христос като единствената надежда да отидете в Небето, Вие ще спечелите всичко и няма да загубите нищо.

#	Струва си да имаме връзки

	Ако не сте сигурни как да направите това, ето:
	Най-напред признайте пред Бога, че сте грешник, че греховете Ви заслужават вечно наказание и че ако умрете сега, ще се намерите в ада.
	Второ, трябва да разберете, че не можете да се спасите сам. Вие не можете да си спечелите рая нито чрез Вашия характер, нито чрез добри дела, нито чрез кръщение, нито чрез принадлежност към някоя църква, нито заради религиозни родители или чрез каквото и да било човешко постижение.
	След това повярвайте, че Иисус Христос е умрял вместо Вас, за да понесе наказанието, което заслужават Вашите грехове. Той е понесъл Божия гняв, който Вие би трябвало да понесете. Вярно е, че Той е умрял за целия свят. Отнесете това лично към себе си — повярвайте, че Той е умрял лично за Вас.
	Накрая Го приемете чрез един конкретен акт на вяра за Господ на Вашия живот и Спасител от Вашите грехове. Ако направите това, Бог ще Ви спаси. Можете да бъдете сигурни в това, защото Той го казва в Своето Слово.

#	Можете да спечелите всичко

	Наистина трябва да се доверите на Господ Иисус.
	• Това е най-важното решение, което някога ще вземете.
	• Става въпрос да изберете между рая и ада, между вечния живот и вечното проклятие.
	• Ще спечелите всичко и няма да загубите нищо освен греховете си.
	• Не рискувате нищо, ако Му се доверите.
	• Не трябва да плащате нищо. Спасението е подарък.

#	Можете да изгубите много

	Вие наистина трябва още сега, веднага, да се доверите на Господ Иисус.
	• Отлагането може да е фатално.
	• Животът е несигурен.
	• Смъртта е сигурна.
	• Времето е кратко.
	• Пришествието на Христос е близо.
	И така: Ако не сега, кога?
	_Библейска справка: Римляни 3:23; Лука 13:3, 5; Ефесяни 2:9; Тит 3:5; 1 Коринтяни 15:3, 4; Йоан 3:16; Деяния 16:31; Римляни 10:9; 1 Йоан 5:13._


>	Послание към решителните

	Изучаването на пророчеството ни вдъхновява към поклонение. То ни представя нашия Господ като Бог на творението, на изкуплението и на провидението. Ние виждаме Неговата пълна победа над греха, Сатана и смъртта. Пророчеството прославя и Спасителя. „Духът на пророчеството е свидетелството за Иисус“ (Откровение 19:10). Това означава, че пророчеството има за цел да свидетелства за личността и делото на Иисус.
	Някой мъдро е казал, че когато изучаваме пророчествата, не бива дотолкова да се съсредоточваме в хода на събитията, че да изгубим от поглед личността. В нашите сърца трябва винаги Господ Иисус да бъде под светлината на прожекторите. И за да бъдем насърчени в това, в цялата книга Откровение намираме величествени хвалебни химни.
	Надеждата за Пришествието на Христос действа очистващо в живота на Неговите последователи. Йоан пише: „Всеки, който има тази надежда, очиства себе си, както Той е чист“. Ако наистина Го очакваме да дойде всеки момент, не бихме искали Той да ни завари, докато се ровим в зли мисли или вършим грешни дела. Бихме внимавали какви места посещаваме, с какво подхранваме духа си и с какви хора поддържаме връзки.
	Перспективата за Пришествието на Спасителя ни подтиква да се молим за изгубените и да им свидетелстваме. Ние трябва смело да изповядваме Христос пред другите. Когато бъдем грабнати от земята, нашите роднини, приятели и съседи ще изгубят всякаква възможност за спасение. Не бива да се поддаваме на своята плахост, а както казва и апостол Павел, по всякакъв начин да се стремим да спасим още някого.
	Животът в светлината на Неговото скорошно идване ще ни помогне да издържим в християнския си път. Така ще си припомняме, че нашите изкушения и страдания са като убождане от игла в сравнение със славата, която ще се открие за нас. Те са леки като перце в сравнение с тежестта на вечната слава.
	Предвкусването на радостта от идването на Христос ни подтиква и да се подчиняваме на всичко, което Той е заповядал. Има заповеди, които можем да изпълним само сега, но в рая вече не. Един такъв пример е кръщението. Ако някой вярващ не е кръстен, когато Господ Иисус дойде, той ще си остане некръстен за цялата вечност. Друг пример е Господната трапеза. Господ ни е казал да си спомняме по този начин за смъртта Му, докато Той дойде отново. Ако сега не правим това, после не можем да го наваксаме.
	Стойността на материалните ни притежания също пада с наближаването на Неговото идване. Ако Той дойде сега, всичко, което притежаваме, ще се окаже без никаква стойност за нас. Това означава, че ние трябва да възприемем един прост начин на живот и да влагаме в Неговото дело и за Неговите цели всичко, което не ни е непосредствено жизнено необходимо. Хора, които тръгват на дълъг път, не бива да се товарят с излишен товар.
	Трябва да живеем така, че нашите духовни ръководители да не се срамуват от нас при Пришествието на Христос. Това има предвид Йоан, когато пише: „И така, дечица, стойте в Него, та когато се яви, да имаме дръзновение и да не се посрамим пред Него при Неговото пришествие.“
	Близкото Пришествие на Христос ни подтиква да се извиним на всеки, към когото сме съгрешили, и да поправим нещата, където е възможно. Заблуждаваме се, ако мислим, че при Христовото идване тези неща ще бъдат изличени. Това не е така. Ние отново ще се изправим пред тях пред Христовото съдилище. По-добре е да ги уредим още сега. Във всеки случай къщата ни трябва да е в ред.
	Ако очакваме връщането на Христос, това ще ни мотивира да Му служим усърдно, тъй като знаем, че идва нощ, когато никой няма да може да работи. Всеки, който иска да служи на Господа, не бива да отлага това за по-нататък. Нека побърза. Времето е кратко.
	Грабването е както утешителна надежда, така и стимул за умереност, кротост и разбирателство. То е подтик за любов и единство.
	Ние трябва да живеем всеки ден в светлината на Христовото съдилище, където ще бъдат оценени както вътрешните мотиви, така и нашето служение. Тогава или ще получим награда, или ще претърпим загуба, но спасението ни е сигурно. Ако живеем с мисълта за Съда на Христос, ще разберем колко верни са думите:
C>
	„Ти имаш само един живот —
	и той скоро ще отмине.
	Което си направил за Христос —
	то само ще остане.“
C$
	Нека обобщим: тази благословена надежда засяга всяка област от живота на вярващия човек. Всяко решение, всяка мисъл, всяко действие би трябвало да се претегля в светлината на Неговото идване. Тогава думите „може би днес“ ще бъдат нещо повече от лозунг на стената — те ще бъдат истина, която ще управлява живота ни.
	_Библейска справка: Откровение 1:5–6; 5:9–10; Йоан 14:15; Деяния 10:48; 1 Солунци 5:23; Лука 22:19–20; 1 Йоан 2:28; 3:3; Матей 6:19; Римляни 8:18; Йоан 9:4; 2 Коринтяни 4:17; 1 Солунци 1:9–10; Филипяни 4:5; 1 Коринтяни 3:11–15; 2 Коринтяни 5:10._


>	Най-важното накратко…

	Какво ще се случи най-напред? Иисус ще дойде.
	В кое време живеем? Никога в световната история не е имало време, в което толкова много неща да сочат, че Пришествието на Христос е така близко. Дейв Хънт казва:
C>
	„Вълнуващо е да видим, че никое поколение не е имало солидна библейска основа да вярва, че живее в най-последните дни преди Второто идване на Христос — никое поколение освен нашето.“
C$
	Какво да правим? Ако не сте истински християнин, тогава нека истината за Пришествието на Христос Ви доведе до покаяние и обръщане от греховете Ви, до пълно предаване на живота Ви на Него, като Господ и Спасител.
	Ако сте истински християнин, тогава това може само да означава, че ще прекарате целия си живот в постоянното съзнание, че Той може да се яви всеки миг.
	Може би днес!
