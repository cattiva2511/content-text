P>
	През нощта дълбока, през живота,
	от сълза към книга, от един във друг костюм
	аз вървях във тези дни мъгливи.
	Бях беглец, подгонен от потеря:
	във часа кристален, в гъсталака
	на звезди самотни
	аз кръстосвах градове, гори,
	равнини, пристанища далечни,
	от една врата до друга,
	от една ръка до много други,
	Тежка е нощта, ала човекът
	е поставил своите братски знаци
	и наслуки по шосета и по сенки
	аз пристигнах до вратата осветена,
	до прозорчето, което беше мое,
	до парчето хляб в гората,
	неразкъсано от гладни вълци.
	Помня, в някаква къщурка сред полето
	аз пристигнах нощем,
	с тези хора аз не бях се виждал,
	нито подозирах техния живот.
	Занаятът им и часовете
	бяха ми напълно нови.
	Влязох, бяха си дома петима:
	всички като при пожар в нощта
	бяха станали.
						Стиснах
	им поред ръцете,
	вгледах се поред в лицата —
	нищо не говореха лицата: бяха като порти
	в улицата, несъгледани от мене,
	и очи, които не познаваха лицето ми.
	Във нощта дълбока, току-що посрещнат,
	аз се проснах уморен,
	за да заспи скръбта на моята родина.
	И додето идваше сънят,
	ехото безбройно на земята
	с дрезгав лай, със нишки на самотност
	продължаваше нощта.
	Аз си мислех: „Де съм? Кои са
	те? Защо сега ме пазят?
	И защо, като не са ме виждали до днес,
	ми отварят своя дом
	и защищават мойта песен?“
	Никой не ми отговори,
	чувах само ромона на обезлистената нощ,
	хиляди щурци тъчаха свойта песен:
	сякаш че сама нощта
	трепкаше едва в листата.
	Земьо нощна, ти до моето прозорче
	спираше със твойте устни,
	за да мога сладко аз да спя,
	падайки въз хиляди листа,
	от дърво върху дърво,
	от гнездо в гнездо,
	от клон на клон, додето изведнъж заспах
	като мъртвец до корените твои.
P$
