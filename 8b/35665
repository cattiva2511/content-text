P>
#	1

	Пред далечините ти спокойни като стройна палма,
	шибан на вечерното небе от злия вятър,
	гледам те, родино, и усмихнатата нежност на смъртта
	вика с моите очи
	сънищата скрити.

	Жълтите, високите треви към заника обръщат
	своите листа корави и класа
	запъхтян и гол
	и се вдигат от простора птиците последни;
	щръкнал и греховен в тебе търпеливо търся
	твоята жестока и прозрачна мъка
	и над раждането спира се и колебае мойта сянка.

	Патицата сиротлива трепка като мойто розово сърце през март.
	Слизам в теб, родино, като в светлината
	и се връщам в тебе също като буря;
	викам аз и само тънките треви ме чуват
	и усещат да минавам като някаква вихрушка.

	Облаци, големи пустоти, отчаяните равнини,
	дето вятърът във вятъра живее неуморно!
	И при тебе само, майко скръб, пристига скръбното сърце
	на човека, на чедата твои
	и на твоите дрезгавини пламтящи. И самотни
	само теб обичаме, родино!
	И през март прелита патицата само!

#	2

	Тича вятърът след лятото и влачи
	прахоляка тънък, семената на тревите черни,
	хубав и приятен е денят, подобно цвете
	в гъстия и светъл въздух.
	Светлината движи своята корона ярка,
	без да вижда сянката на своите коси във равнината,
	без да чува плитките ромонещи води,
	ни усеща полъха неясен
	във трептящите проблясващи тръстики.
	И забравена, самотна пее паметта:

				Вятърът вечерен,
				свирейки, летеше
				като птица тъмна
				през прохладни клони.
				Увенча победа
				влюбения, майко,
				отлетете, мъки,
				въздух лек и пъргав.

				Бе водата сляпа,
				гледаше душата,
				водеха, изглежда,
				разговор потаен.
				Таз победа, майко,
				никога не свършва:
				не раздяла искам,
				искам сън, забрава.

				Вятърът среднощен
				над морето бдеше,
				ровеше самотен
				черната постеля.
				Побеждава, майко,
				времето студено
				и сърцето скръбно
				в самота запяло.

	Как е хубав, майко,
	въздухът е простора!

	И през март прелита патицата само!

#	3

	Върнал се при тебе, гледам твойта древност
	и редуващите се един след друг сезони
	с дъждове и със мъгли едни, а други
	вече с блясъка на цветовете
	и със полета на патиците диви в небосвода;
	там, където яребицата укрита пее
	и излита трепетна като водата.

	Предпочитам аз горчивина, избран и тленен
	на земята, да те назовавам и забравям,
	и да гледам, древен и еднакъв с пламналия огън,
	мойта тягостна съдба във скитанията волни
	на дъждовните ти облаци и птиците ти в равнината.

	И дохожда есента, и ето вече чувам
	тътена от тъпана на бурята във пустошта.
P$
