P>
	Не знам в страха ми обич ли трепти
	и няма ли да ме забравиш;
	аз само знам, че си отиваш ти,
	аз само знам, че ме оставяш.

	Ще те очаквам на самия бряг,
	самотен до вълните сини,
	и тъй живота ми като във мрак
	в едно очакване ще мине.

	Живот изменнически! Всеки час
	мечтата ми без жал сломява;
	ако не съм ти нищо сторил аз,
	защо раняваш ме тогава?

	Сърцето — заглушило би и то
	със плач морето, ако може:
	защо ми я не връща то, защо,
	щом толкоз я обичам, боже?

	И само мойта песен може би
	ще те догонва вместо мене.
	Където тя минава, ще скърби
	вълната на води зелени…

	Не знам в страха ми обич ли трепти
	и няма ли да ме забравиш;
	аз само знам, че си отиваш ти,
	аз само знам, че ме оставяш.

	И ако те обичах вчера, днес
	е твоят лик по-тираничен.
	Расте ли тъй копнежът ми злочест,
	как утре аз ще те обичам?
P$
