P>
	От параходите, които се прибират
	със знаци от пътуването черно,
	от хората, които се завръщат
	със незарасли още рани
	или с осакатено тяло,

	аз искам вести за Испания.

	От дървените и железни каси,
	от балите с богати стоки,
	от мириса на гнило и на риба,
	от палубите винаги измити
	от разярената и кипнала вода,

	аз искам вести за Испания.

	От чайките, оставили, кресливи,
	във въздуха черта от лакомия,
	от раковините шумящи и солта,
	от пяната, която ври студена,
	от разните предмети на морето

	аз искам вести за Испания.

	Не ми ги дава никой. Вдига
	мълчанието ръце и се затваря
	във веществата най-сурови.
	Мълчание твърдо на стена,
	на камък, който кърши клони,

	и на парцал уста запушил,
	мълчание сухо и нечисто,
	в което шумно се излива
	като във дъното на рудник
	една червена тлъста супа.

	И няма вести от Испания.

	Ах, ако имах само кораб!
	Ах, ако знаех да летя!
	Но имам само мойта песен,
	а колко струва тя? Поетът
	в затвора на стиха заключен,

	измъчен от въпроси празни,
	от наблюдения преситен,
	би искал сам от свойта песен
	да създаде не цвете — бомба
	и с тая бомба да разбие

	стената около Испания.
P$
