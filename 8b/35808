P>
	Господин рентиере, господин чиновник,
	господин земевладелец,
	господин артилерийски полковник,
	човекът е безсмъртен:
	вие сте смъртни.
	Любопитно е как гниенето изпреварва
	понякога трупа.
	Търпете своя смрад и ако щете,
	мъничко по мъничко го покажете.
	Но не говорете.
	Господа, пълнете свойта гуша,
	но не плачете,
	известна скромност е необходима
	между животните дори.
	Мислете за небето също,
	за белите крила,
	за музиката многозвучна
	на арфите, докосвани излеко
	от меките ви пръсти.
	Мислете и за прочитните ваши книги, за вдовиците
			туберкулозни и изоставени, които подпомагате с
			една тръба от злато.
	Мислете и за вашите банкноти, за летата край морето,
			за прислужницата руса, за любовницата тъмнокоса,
			за бедните, които ще целувате в отвъдния живот,
			за разстоянията земни и за небесата
			от сироп.
	Мислете вий за всичко,
			дните ваши на земята няма да са многобройни.
P$
