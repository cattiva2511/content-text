P>
	Ръце корави, на молюски
	и диви зверове подобни;
	с опърлена и тъмна кожа,
	подобно кожа на дъждовник,
	и страшно хубави и бързи,
	се вдигат бодри, падат морни.

	Забъркват ли, забъркват глина,
	събарят те дърво и камък,
	превърнати в конопни възли
	или окаляни памуци,
	едничка на света ги вижда
	земята чародейка само.

	Със върховете й са сходни,
	с могилите, но не с душата;
	на крокодил с гърба нарязан
	понякога сред колелата
	и после със дърво високо,
	от своите клони овдовяло.

	Аз чувам как тъкат на стана;
	в пещта ги виждам нажежени.
	Разтворени над наковални,
	под жито рукнало — на шепи.

	Видях ги в рудници дълбоки
	и в синкави каменоломни.
	За мене със весла гребяха,
	разръфали вълните злобни,
	и точен гроб ще ми направят,
	макар гърба ми не видели.

	Тъкат като водата свежи
	платна от лен за всяко лято.
	Товарят после и разчепкват
	ту бял памук, ту мека вълна
	и в облеклото на децата,
	в шинела на героя пеят.

	Спят всички, от бои и вещи,
	и белези изначертани.
	И зодиакът ги докосва
	с Капоните* и със Телеца.
	[* Капоните — Везните (от зодиака) — Б.р.]

	Но и заспали, продължават
	тръстика да секат и мелят,
	Христос ги взема и задържа
	в ръцете си, дордето съмне.
P$
