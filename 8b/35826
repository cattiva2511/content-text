P>
#	1

	Душата твоя продадѐ ли
	душата моя вероломно,
	земята мащеха ще стане,
	от скръб водите ще изтръпнат.
	По-хубав бе светът, откакто
	съюзница ме ти направи,
	откакто с цъфналата шипка
	внезапно двама онемяхме
	и като цъфналата шипка
	ни любовта прониза с мирис.

	Но продадеш ли ми душата,
	змии ще плъзнат по земята;
	без син на скута, безутешно
	аз коленете свои чупя.
	Христос угасва във гръдта ми
	и портата на мойта къща
	троши на просека ръката
	и огорчена я отблъсква!

#	2

	Знай, твоята целувка с друга
	до моите уши достига
	и с ехото си пещерите
	до мен препращат твойте думи.
	Прахът на белите пътеки
	дъха на твойте стъпки пази
	и душейки ги, аз те следвам
	като елен из планините…
	Рисуват облаците черни
	севдата ти над мойта стряха.
	Върви в недрата на земята,
	като крадец да я целуваш.
	Но вдигнеш ли лицето нейно,
	лика ми в сълзи ти намираш.

#	3

	Не иска бог да имаш слънце,
	ако със мене ти не ходиш;
	не иска бог вода да пиеш,
	ако във нея аз не тръпна;
	не е съгласен да заспиваш,
	освен на моята рогозка.

#	4

	Заминеш ли в мъха на пътя,
	душата ми разбиваш даже;
	и глад, и жажда ще те хапят
	по всяка чука и пади`на
	и дето спреш, от мойте рани
	ще бъде кървав всеки залез.
	Ще се отцеждам аз от твоя
	език, макар да викаш друга,
	и като сол ще се набивам
	във твойто изранено гърло;
	и мразиш ли, или тъгуваш,
	все мене, клетата, ще викаш!

#	5

	Умреш ли някъде далече,
	ръката празна ще простираш
	години десет под земята,
	за да изпросиш моите сълзи,
	и ще усещаш как треперят
	месата ти опечалени,
	дорде лика ти не поръсят
	със пепелта на мойте кости!
P$
