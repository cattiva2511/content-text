P>
	Креолка те наричат
	дърветата, дедите на шосето,
	защото те видяха да се раждаш,
	подобно птица от потока,
	от лоното на твойта майка,
	стремглаво излетяла,
	и да порастваш като утрин,
	за да се скиташ по полетата, подгонила с камшика
	на своите викове стада
	от облаци дъждовни.

	Минавайки, на клоните окачваш
	измокрените от зората свои песни,
	за да ги изсуши доброто слънце,
	По образа ти припка радостта на пъстрите кадънки,
	като водата бистра,
	додето шумолят ли, шумолят
	фланелените ти поли.

	На пладне в кукурузите със веселия вятър
	на твойта младост
	се разпуква на смеха ти едрозърнестия кулен*.
	[* кулен — зрял царевичен кочан; в някои райони на Сев. България се казва „гулен(ка)“, но се разбира „кочана след изронване на зърната“; не бива да се бърка с хърватската и босненска дума „кулен“, която значи вид колбас — Б.р.]
P$
