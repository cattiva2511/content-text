P>
	Вали… очаквай, не заспивай,
	ослушай се какво говори тоя вятър,
	какво — дъждовната вода, която
	със дребните си пръсти чука по стъклата.

	Превръща се на слух сърцето мое
	да слуша своята сестра вълшебна,
	която е във скута на небето спала,
	която е видяла слънцето отблизо
	и слиза весела и кръшна
	сега на скитнишкия вятър от ръката,
	подобно пътница, която
	се връща от една страна омайна.

	Как ще се радва изкласилата пшеница!
	Как жадно над пръстта ще избуи тревата!
	И колко бляскави елмази ще увиснат
	на боровете в клоните зелени!

	Очаквай, не заспивай. Нека двама
	послушаме дъждовния неспирен ромон.
	Опри между гърдите ми корави
	мълчаливото си чело.
	Аз ще усещам пулса на слепоочията твои,
	потрепващи и марни,
	като да са два живи чука,
	които удрят мойта плът разгорещена.

	Очаквай, не заспивай. Тая нощ
	сме двамата една вселена,
	откъсната от вятъра и от дъжда
	на спалнята сред празнотите хладни.

	Очаквай, не заспивай. Тая нощ
	сме негли* корена съдбовен,
	[* негли — може би, навярно, сякаш, вероятно — Б.р.]
	от който трябва да поникне утре
	стеблото хубаво на ново племе.
P$
