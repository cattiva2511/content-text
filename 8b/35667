P>
	Облечена, нагиздена като за сватба,
				Умрялата върви: със плач
				я водят две дечица.
	Това е същата кола, с която возят класовете,
				узрели през декември.

	Простряно на сияещи покривки, тялото се движи,
				възпяват колела и оси
				старинното си раболепие.
	В широката ливада като златно копие забита,
				гореща пладня святка.

	(На кон като тъмата черен брат ми язди,
				аз — на кобила бяла,
				неподкована още.)

	Умрялата върви в колата на узрелите пшеници,
				към слънцето ликът й е обърнат
				и има блясъка на никел.
	Във устните й на мълчанието формата прозира,
				на ключ железен форма.

	Затворила си е очите за покоя видим
				на пладнята и за свирнята
				на нейните певци безбройни;
	и здраво хващат се ръцете и за Кръста с жеста
				на корабокрушение незримо.

	И докато върви кортежът сред цветя уханни
				и корабни платна, които
				на вятъра с езика съскат,
	главата от движението на колата
				се клати, сякаш казва: не!

	Дечица две я водят: на челата им стъмени
				загадката разсъмва.
	Защо Умрялата върви с венчалната си рокля?
				Защо във същата кола,
				с която возят класовете?

	(На кон като тъмата черен брат ми язди.
				аз — на кобила бяла,
				неподкована още.)
P$
