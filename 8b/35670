P>
	Беше фокусник със шумна слава,
	ходеше от град на град, забързан вечно,
	и умря в едно пристанище далечно.
	Малко нещо от умрелия остава.

	Щом на представлението тури край смъртта —
	песен, гълъб бял и карта за игра —
	всичко се в един сандък събра.
	Всичко, ала не и песента.

	Траур на латерната сложете;
	на звездата, зайчето невинно,
	ладийката, дамаджаната без вино,
	топката и тенекиеното цвете.

	Музиката панаирна отлетя —
	песен, карта за игра и гълъб бял —
	с тях и плащът ален излинял.
	Всичко, ала не и песента.

	Траур и на ветропоказателя сложете,
	на часовника със кукувица сладкогласа,
	грамофончето, покривката за маса,
	чантата ловджийска и чифтето.

	С неговата фокусническа мечта —
	песен, гълъб бял и карта за игра —
	времето безмилостно се подигра.
	С всичко, ала не и с песента.

	Мъничък живот, а смърт такава!
	Днеска го погребва мълчешката
	черната царица на Шахмата
	и един поет със него се прощава.

	Нека за шега се вземе хитростта —
	лесен, карта за игра и гълъб бял, —
	ловкостта, дори несретния му дял.
	Всичко, ала не и песента.
P$
