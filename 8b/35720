P>
	Около мене чувам твоята позната стъпка,
	вървиш ти като облак и река спокойна,
	усещам твоето присъствие и твойто скромно
	величие откривам аз, на твойта вечна власт покорен.

	Царуваш мълчаливо над страна дъждовна,
	над избледнялото, незабравимо време,
	над родове зелени, легнали в земята,
	над празни къщи и ковчежета за сълзи.

	Пътуваш в насекоми, в гъби, твоите закони
	от моята ръка се изпълняват всекидневно
	и твоят глас потаен по устата ми се плъзва,
	смекчавайки гласа ми от метал и пепел.

	Компас на мойто дълго пътешествуване земно.
	На мойта кръв начало, извор на съдбата моя.
	Когато в свойто лоно те укри прахът безличен,
	събудих се учуден, че живея още.

	И портите невидими поисках да съборя
	и обикалях залудо във кръг като затворник.
	С въже от хълцания безуспешно се обесих
	и като те зовях, блатата на съня преминах.

	Но ти живееш непрекъснато около мене.
	Усещам те как кротко и спокойно дишаш
	в онез неща, които сладостно ме гледат,
	от твоята ръка вълшебно подредени.

	Ти утринното слънце в свойта широта заемаш
	и както винаги покриваш ме грижливо
	със твоя шал голям и лек от светлина висока,
	все още хладна от петли и сянка.

	Ти мериш свиренето тънко на щурци и птици,
	в ръцете добротата на света ми даваш
	и твойте нежни знаци непрекъснато ме водят,
	изпълвайки ми самотата с тайния си говор.

	Ти си в делата ми, в мълчанията ми живееш,
	през рамото ми своите поръки ми диктуваш,
	когато вечерта изтрива цветовете
	и твоето присъствие празното пространство пълни.

	Аз чувам твоите пророчески слова във мене
	и цяла бдение и обич, ти ме придружаваш,
	сполуки ми предричаш, ключове незнайни,
	рождения на звезди и възраст на дървета.

	Небесна жителко, живей, живей навеки.
	Първична моя кръв и светлина начална,
	животът ти безсмъртен, дишайки в нещата,
	като огромен хор да ме огражда и подкрепя.
P$
