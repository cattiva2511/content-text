>	1

	Преди с брат ми да открием странното малко същество под мивката, си бяхме нормално щастливо семейство. Всъщност трябва да кажа, че бяхме големи късметлии.
	Но късметът ни бързо се изпари, след като извадихме съществото от мрачното му скривалище.
	Тази тъжна, страшна история започна в деня, в който се преместихме.
	— Пристигнахме, деца — татко радостно натисна клаксона, докато завивахме на ъгъла на Мейпъл Лейн, за да спрем пред новата ни къща. — Готова ли си за голямото преместване, Кити Кет*?
	[* Кити кет — на англ. обръщение към котенце]
	Единствено на татко позволявам да ми казва Кити Кет без последствия. Истинското ми име е Катрина (гадост!) Мъртън, но само учителите ме наричат Катрина. За всички останали съм Кет.
	— Да, татко! — извиках аз и изскочих от колата.
	— Джаф! Джаф! — Килър*, нашият кокер шпаньол, излая сякаш да покаже, че е съгласен и ме последва на тротоара.
	[* килър — на англ. убиец]
	Даниел — шантавият ми по-малък брат — даде името на кучето. Що за тъпо име! Та Килър се страхува от всичко. Единственото нещо, което може да унищожи, е гумената си топка!
	С Даниел вече много пъти бяхме минавали с колела покрай новата ни къща. Тя е само на три преки от там, където живеехме до този момент — Източната главна улица.
	Все още не можех да повярвам, че ще живеем тук. Винаги съм си мислела, че предишната ни къща е доста голяма. Сегашната е направо огромна! На три етажа, построена върху малко хълмче, с масленожълти капаци на прозорците, а те са поне дузина. Цялата къща пък е заобиколена от широк плочник. Предният двор е голям май колкото футболно игрище.
	Това не е къща — това е цял палат!
	Добре, де — почти палат. Огромна, но не съвсем красива къща. Според мама обаче е „удобна като стара обувка“.
	Всъщност къщата изглеждаше наистина мръсна и стара. Някои от капаците бяха провиснали, тревата трябваше да се окоси и въобще всичко изглеждаше покрито с два пръста прах.
	Но както каза мама — „Нищо особено — просто й трябва хубаво почистване, малко боя и няколко удара с чука“.
	Мама, татко и Даниел слязоха от колата и всички застанахме въодушевено загледани в къщата. Най-сетне щях я видя и отвътре!
	Мама посочи втория етаж.
	— Виждате ли големия балкон? — запита тя. — Това е нашата стая с баща ви. Стаята до нея е на Даниел.
	После леко ме стисна за ръката.
	— Малкото балконче е пред твоята стая, Кет — мама направо грееше.
	Ще си имам моя собствена малка тераса! Обърнах се към мама и я прегърнах.
	— Вече я харесвам — прошепнах в ухото й.
	Естествено Даниел веднага започна да мрънка. Той е на десет години, но обикновено се държи така, сякаш е на две.
	— Защо стаята на Кет е с балкон, а моята — не? — проплака той. — Не е честно! И аз искам балкон!
	— Такъв е животът, Даниел! — промърморих аз. — Мамо, кажи му да млъкне. Не заслужавам ли нещо за това, че съм с две години по-голяма!?
	Добре, де — почти с две години. Без четири дни.
	— Тихо, деца! — заповяда мама. — Ти, Даниел, нямаш балкон, но също получаваш нещо хубаво — легло на два етажа. Така че Карло може да остава да спи вкъщи, когато си поискаш.
	— Супер! — извика Даниел. Карло е най-добрият приятел на Даниел. Винаги са заедно и винаги се закачат с мен.
	Даниел е добър — през повечето време. Но винаги иска да е прав. Татко го нарича „Господин Многознайко“. А понякога му казва „Човешко торнадо“, понеже тича като вихър и след него остава невъобразима бъркотия.
	Аз повече приличам на татко — някак си съм по-спокойна и тиха. Е, общо взето спокойна. И двамата обичаме една и съща храна — лазаня, туршия от чесън и сладолед с какаови парченца.
	Даже на външен вид приличам на татко — висока, слаба с много лунички и червеникава коса. Обикновено връзвам косата си на опашка. Е, татко няма много коса, за която да се грижи.
	Даниел прилича повече на мама. Права светлокафява коса, която винаги пада върху очите му и както мама казва — има масивна фигура (тоест изглежда набит).
	В онзи ден Даниел определено беше Човешко торнадо. Изтича на голямата зелена ливада и започна да се върти в кръг.
	— Огромна е — извика той. — Гигантска е. Това е… това е… суперкъща!
	После се стовари на тревата.
	— А това е супердвор! Ей, Кет, виж ме — аз съм Супер Даниел!
	— Ти си супертъп — отвърнах и разроших косата му с две ръце.
	— Я, престани! — изкрещя Даниел. После извади своя суперводен пистолет и напръска тениската ми отпред. — Хванах те — обяви той. — Ти си мой пленник!
	— Да имаш да вземаш! — отвърнах аз и дръпнах водния му пистолет. — Дай ми пистолета! — заповядах му аз и дръпнах по-силно. — Пусни го!
	— Добре! — ухили се Даниел. Пусна пистолета толкова рязко, че политнах назад и… паднах на тротоара.
	— Колко си кьопава! — разхили се Даниел.
	Знаех как да му го върна. Стрелнах се по стълбите към плочника.
	— Ей, Даниел — извиках. — Аз първа ще вляза в новата къща!
	— Няма да стане! — възкликна той и се понесе нагоре по ливадата. Метна се върху стъпалата и ме хвана за глезена. — Пръв! Пръв!
	Точно в този момент на входната алея се появи татко с кашон, на който пишеше „Кухня“. След него вървяха двама носачи, крепейки големия ни син диван.
	— Ей, я престанете да се мотаете! Днес с майка ви наистина имаме нужда от помощта ви. Затова и ви позволихме да пропуснете училище — извика той. — Даниел, разходи Килър, нахрани го и му дай вода! Кет, наглеждай Даниел! А също — почисти кухненските шкафове отвътре! Разбра ли? — добави татко. — Майка ти иска веднага да започне да подрежда чиниите и тенджерите.
	— Разбира се, татко — отвърнах аз. Видях Даниел да тършува в кутия, оставена на тревата. На кутията пишеше „Карти и комикси“.
	— Ей, къде е кучето? — викнах му аз.
	Той повдигна рамене.
	— Даниел! — смръщих се аз. — Никъде не виждам Килър. Къде е?
	Той върна тесте бейзболни карти в кашона.
	— Добре, добре, ще го намеря — промърмори, изправи се и тръгна към входната алея, като викаше кучето.
	Веднага щом се скри зад ъгъла на къщата, аз се стрелнах към кашона с надпис „Карти и комикси“ и го претършувах. Както очаквах, малкият негодник беше откраднал някои от моите комикси.
	Мушнах ги под мишница и тръгнах към кухнята да чистя шкафовете. Изохках още на прага.
	Шкафовете изпълваха всеки квадратен сантиметър на голямата светла стая! Въздишайки, измъкнах книжни салфетки и шише с препарат за почистване от кашон с надпис „Средства за почистване“ и започнах да бърша.
	Търках, бърсах, търках, бърсах.
	Това може да отнеме цяла вечност!
	Когато свърших с първия шкаф, отстъпих крачка назад, за да се насладя на работата си. После коленичих пред шкафа под мивката.
	Но нещо… нещо като леко проскърцване на стара дървена стълба ме накара да замръзна на място.
	Какво е това, зачудих се аз, а сърцето ми ускори ритъма си.
	Бавно отворих шкафа. Опитах се да надзърна вътре.
	Отворих го още малко. И още малко.
	Отново чух звука.
	Сърцето ми вече биеше лудо.
	Отворих вратата на шкафа още сантиметър.
	И тогава то ме сграбчи.
	Тъмна космата лапа.
	И не ме пускаше.
	Изкрещях.


>	2

	— Даниел! Уплаши ме до смърт! — изкрещях аз и го заудрях по гърба.
	Превивайки се от смях, брат ми се изсули от тъпия си костюм на плъх, за който много настояваше да го вземем.
	— Трябваше да се видиш! — извика той. — Ще започна да ти викам Бъзла!
	— Ха-ха! Много смешно — отвърнах аз и извъртях очи. Споменах ли, че Даниел се мисли за цар на майтапите.
	Изведнъж си спомних какво трябваше да прави брат ми.
	— Татко не те ли помоли да намериш Килър. Къде е той?
	— Въобще не трябва да го търся — изхили се Даниел. — Той никога не се губи.
	— Какво искаш да кажеш? — запитах аз.
	— Заварих Килър в мазето — каза той гордо. — Докато ти се мотаеше по плочника, аз се втурнах през страничната врата и се скрих под мивката.
	— Ти наистина си голям плъх! — възкликнах аз.
	Дочух странно трополене по покрития с линолеум под.
	— Какво беше това? — попитах аз.
	Даниел зяпна.
	— О, не! Това е истински плъх! — изписка той. — Кет, пази се! Махни се!
	Без да се замисля, скочих върху един от кухненските столове, когато видях, че… Килър се намъква в кухнята.
	Даниел се разхили пронизително.
	— Два пъти се хвана на един и същ номер! — беше доволен от себе си.
	Хвърлих се върху брат ми, готова да го нагъделичкам.
	— Приготви се да умреш от смях! — провикнах се аз.
	— Спри! Помощ! Не! — изхълца той. — Кет, моля те. Спри, моля те. Аз… не мога… да издържа!
	— Предаваш ли се? — попитах аз.
	Даниел кимна.
	— Да! — отвърна той, пъшкайки и смеейки се едновременно.
	— Добре — благосклонно казах аз. — Може да се изправиш.
	— Благодаря — отвърна той. — Ей, какво прави Килър там?
	— А-а, не! Няма да се хвана пак на твоите номера! — обявих аз.
	Но когато погледнах, видях, че кучето рови в шкафа под мивката, който оставих отворен.
	То извади нещо и го подуши. Подбутна го с нос и започна да вие, като проточи глава нагоре.
	Странно, помислих си аз. Килър никога не вие.
	— Какво си си намерил, момче? — подвикнах му аз.
	Кучето дори не ме погледна.
	Подуши, подуши… и пак нададе вой.
	Наведох се, за да погледна отблизо.
	— Какво е това, Кет? — попита Даниел.
	— Нищо особено — отвърнах спокойно. — Май стара гъба.
	Кучето продължи да души и после… отново нададе вой.
	Изглеждаше съвсем обикновена гъба — малка, кръгла и светлокафява. Малко по-голяма от яйце.
	Но толкова беше развълнувала Килър, че чак го беше ядосала. Кучето подскачаше около нея, лаеше и виеше.
	Издърпах гъбата от Килър, за да я разгледам по-добре. И сладкото ми кученце се опита да ме ухапе!
	— Килър! — креснах аз. — Лошо момче!
	Той се сви в ъгъла, нададе още един притеснен вой и подпря глава на лапичките си.
	Приближих гъбата до лицето си, за да я разгледам по-внимателно.
	Я, гледай ти! Чакай малко!
	Изведнъж проумях странното поведение на Килър.
	— Даниел, виж! — възкликнах аз. — Леле! Не мога да повярвам!


>	3

	— А? Какво, Кет? — извика Даниел.
	Бях шокирана.
	— Може би очите ми играят някакви номера — промърморих аз. — Но е изключително странно!
	— Хайде, Кет — настоя Даниел. — Какво има?
	Разгледах гъбата още малко.
	— Божичко! — въздъхнах аз. Очите не ме лъжеха.
	Кръглата гъба се движеше някак си ритмично в ръката ми, нежно и бавно, напред-назад и настрани.
	Сякаш дишаше!
	Но гъбите не дишат. Нали?
	Тази обаче дишаше.
	Дори чувах леките вдишвания. Иииш-ууу, иииш-ууу.
	— Даниел! Не мисля, че това е просто гъба — запелтечих аз. — Мисля, че е жива! — хвърлих я обратно в шкафа под мивката. Признавам, бях малко уплашена.
	Брат ми застана с ръце на кръста.
	— Доста нескопосана шега! — изхили се той.
	— Но, Даниел… — започнах да отговарям.
	— Не се връзвам на такова нещо, Кет. Това е просто стара гъба — настоя той, хилейки се. — Мръсна стара гъба, която е тук сигурно от сто години.
	— Добре, не ми вярвай! — възкликнах аз. — Когато стана известна заради откриването на това нещо, няма да кажа, че си ми брат.
	Мама мина покрай нас, натоварена със зимни палта. Знаех, че и тя няма да ми повярва.
	— Мамо! — провикнах се аз. — Гъбата! Жива е!
	— Това е добре, скъпа — промърмори тя. — Остават само още няколко неща за внасяне. А къде сложих кашона с приборите за хранене?
	Мама май въобще не ме беше чула!
	— Мамо! — започнах отново, но този път по-силно. — Гъбата! Под мивката! Тя диша!
	Пак не ми обърна внимание и продължи през кухнята към задния двор.
	Никой не се интересуваше от невероятното ми откритие.
	С изключение на Килър. Той изглеждаше истински заинтригуван.
	Може би дори прекалено заинтригуван.
	Килър изви врат надолу, надникна в шкафа, втренчи се в гъбата и глухо изръмжа.
	Гррр, гррр.
	Защо ли пък сега ръмжи?
	Килър докосна гъбата с влажния си нос. Подбутна я насам-натам, като продължаваше да я души. Погледна ме за кратко с много зачудено изражение на кучешката си муцуна.
	Гррр, гррр.
	Килър захапа гъбата и я стисна между зъбите си.
	— Ей, това не е за ядене! — извиках и сграбчих Килър за каишката, за да го извадя от шкафа под мивката. — Това може да е много важно откритие.
	Обърнах се към брат ми.
	— Виждаш ли, Даниел? Килър усеща, че е жива — настоях аз. — Честно, не е номер. Виж отблизо… И ти ще видиш, че диша.
	Даниел се ухили тъпо, за да ми покаже, че изобщо не ми вярва. Но все пак пъхна глава в шкафа.
	— Я, гледай! Май си права! — призна той и се измъкна, за да ме погледне. — Мисля, че е жива! И също мисля… че е моя!
	Като каза това, Даниел отново се мушна под мивката, за да вземе гъбата.
	— Не става! — възпротивих се аз. Хванах тениската му за гърба и го издърпах. — Аз първа я видях. Гъбата е моя.
	Даниел се откопчи и отново се пъхна в шкафа.
	— Който си я вземе, за него си е! — извика той.
	Протегнах се да го хвана отново.
	Но още преди да го докосна, Даниел нададе смразяващ кръвта вик — от болка!


>	4

	— АААААЙЙЙЙЙ!
	Викът му сигурно се чу през няколко улици.
	Това привлече вниманието на мама. Тя се втурна през мрежестата врата откъм двора.
	— Какво има? — запита мама.
	Даниел се измъкна заднешком от шкафа под мивката, като се държеше за главата. Погледна ни с присвити очи.
	— Ударих си главата в мивката — проплака той. — Кет ме блъсна!
	Мама коленичи и прегърна Даниел.
	— О, миличкият — успокоително каза тя и нежно го погали по главата.
	— Не съм го блъснала — заявих аз. — Дори не съм го докосвала.
	Даниел изпъшка и разтърка главата си отстрани.
	— Много боли — оплака се той. — Сега сигурно ще ми излезе огромна цицина.
	Той ме изгледа:
	— Нарочно го направи! И гъбата не е твоя, да знаеш! Беше си в къщата. Така че е на всички ни.
	— Напротив! Моя си е! — настоях аз. — И какво ти става, Даниел? Защо все искаш моите неща?
	— Престанете! — викна мама, изгубила търпение. — Не мога да повярвам, че се карате за някаква си тъпа гъба!
	Мама се обърна към мен.
	— Кет, ти нали трябваше да наглеждаш брат си? — запита ме тя. — И, Даниел, не вземай неща, които не са твои.
	Тя се завъртя и тръгна да излиза:
	— И да не съм чула и дума повече за тази гъба! Иначе и двамата ще съжалявате!
	Щом мама излезе, Даниел ми се изплези и кръстоса поглед.
	— Благодаря, че ме натопи — измрънка той и с тежки крачки излезе от кухнята. Килър го следваше по петите.
	Останала сама, аз се наведох, пъхнах ръка под мивката и извадих гъбата.
	— Всеки тук крещи или пищи — прошепнах й аз. — Ти май създаде доста проблеми.
	Почувствах се малко глупаво, че говоря на някаква гъба.
	Но нямах усещане, че е гъба. Ни най-малко.
	Топла е, осъзнах изненадано. Топла и сякаш ме стиска.
	— Жива ли си? — запитах смачканата малка топка.
	Внимателно я обгърнах в шепата си и… се случи нещо изключително странно. Гъбата започна да се движи в ръката ми.
	Добре де, не точно да се движи.
	А да пулсира — бавно и леко.
	Туп-туп. Туп-туп.
	Движеше се като пластмасовия модел на сърце, който използвахме в часа по биология.
	Възможно ли е да усещам ударите на сърце?
	Разтворих леко шепата си и надниквах любопитно. Докоснах с върха на пръстите си гънките по гъбата и леко натиснах влажното топче.
	— Леле! — извиках стреснато. Две влажни черни очи се бяха вторачили в мен.
	Потръпнах.
	— Гадост!
	Ти въобще не си гъба, помислих си аз. Гъбите нямат очи, нали? Какво си ти?
	Трябваше да открия отговора. Бързо. Но с кого да говоря?
	Не с мама. Тя не искаше и да чуе за гъбата.
	— Татко! Татко! — извиках силно и се втурнах към хола. — Къде си?
	— Мффф — чух го отнякъде. — Мфффф.
	— Какво? — провикнах се аз, докато тичах из къщата. — А, ето къде си бил!
	Татко се беше покатерил на стълба във входното антре. В едната си ръка държеше чук, а в другата — голяма ролка черен изолирбанд.
	От устата му стърчаха пирончета.
	— Мффф — изломоти той.
	— Какво се опитваш да кажеш, татко? — попитах го аз.
	Той изплю пирончетата.
	— Съжалявам — изпъшка татко. — Трябва да оправя лампата в антрето. Тези проклети стари жици…
	Той погледна надолу към купчината инструменти на пода.
	— Кет, подай ми онези клещи. Ако и това не помогне, ще трябва да извикам техник.
	Татко е невероятен, когато трябва да накара цветята да цъфнат или тревата да порасне. Но когато нещата опрат до сръчност, обърква всичко. При това доста.
	— Ето, татко — подадох му клещите и протегнах ръка да му покажа гъбата. — Я, виж това — казах му аз. Повдигнах се на пръсти, за да може да види гъбата по-отблизо. — Намерих го под мивката. Топло е и има очи — живо е. Не мога да си обясня какво е.
	Татко надникна под козирката на бейзболната си шапка.
	— Дай да видим — каза той.
	Протегнах се още, така че татко да стигне гъбата.
	Той се наведе, за да я вземе.
	Не видях стълбата да се накланя.
	И не видях да се обръща.
	Видях само как изражението на татко се промени. Видях как очите му се разшириха. И от устата му изскочи вик на изненада.
	Падайки, той се протегна към лампата на тавана, за да се хване.
	— Нееее!
	Лампата се отскубна.
	Татко полетя от върха на стълбата.
	Падна на пода на антрето и въобще не помръдна.
	— Мамо! Мамоо! Мамо! — изпищях аз. — Ела бързо! Татко…


>	5

	Мама, Даниел и аз се скупчихме около татко. Очите му трепнаха и се отвориха. Татко премигна.
	— Ха! — измърмори той. — Какво стана?
	Тръсна глава и се повдигна на лакти.
	— Струва ми се, че съм добре — добави колебливо.
	После се опита да се изправи, но се стовари на пода.
	— Глезенът ми. Май е счупен — изпъшка татко от болка.
	Аз от едната страна, мама от другата помогнахме на татко да стигне до дивана.
	— Уф, наистина боли — простена той и внимателно потърка глезена.
	— Даниел, сложи лед в една кърпа и го донеси на баща ти — нареди мама. — Кет, ти донеси нещо студено за пиене.
	— Спокойно, скъпи — прошепна мама, избърсвайки челото на татко, — кажи ми какво стана.
	Когато дотичах обратно в хола с висока чаша с лед, мама и татко ме гледаха с най-странните физиономии, които някога съм виждала.
	— Кет — каза мама ядосано, — ти ли блъсна баща си?
	— Защо бутна стълбата? — запита баща ми, търкайки глезена си.
	— Моля? Какво? — запелтечих аз. — Не съм те бутнала! Защо да те бутам?
	— Ще си поговорим по-късно, млада госпожице — каза сурово мама. — Сега трябва да се погрижа за баща ти.
	Тя се наведе и сложи кърпата с лед върху подуващия се глезен на татко.
	Обля ме гореща вълна от негодувание. Как може татко да си помисли, че съм го бутнала!
	Сведох поглед и осъзнах, че все още държа гъбата.
	И осъзнах още нещо. Нещо странно и страшно.
	Вместо да пулсира нежно, гъбата туптеше в ръката ми. Туптеше лудо.
	Туп-туп-туп. Туп-туп-туп.
	Вибрираше така, сякаш някой беше включил миксера на висока скорост. Гъбата направо се размазваше от вълнение.
	Лелее. Лелее.
	Седнах на пода в антрето, защото главата ми се замая.
	Какво става, зачудих се аз. Даниел си помисли, че съм го блъснала. А сега и татко казва същото.
	И двамата мислят, че съм ги бутнала. Защо?
	Туп-туп-туп. Туп-туп-туп. Гъбата туптеше топло в ръката ми.
	Потръпнах от страх. Изведнъж гъбата ми се стори някак си страшна. Не исках това чудо да е близо до мен… или до семейството ми.
	Изтичах навън. До гаража намерих огромна кофа за боклук. Вдигнах капака. Пуснах гъбата вътре. Затворих плътно капака.
	Когато се върнах в къщата, мама ме извика в дневната.
	— Мисля, че глезенът на баща ти е само изкълчен — каза тя. — Сега ми разкажи какво се случи.


	В четвъртък седях на бюрото си и правех списък на гостите за рождения ми ден. До голямото събитие оставаха само два дни.
	Трябваше да дам списъка на мама, за да купи достатъчно храна и награди за събота.
	Чух Даниел да си бърбори с Карло, докато двамата шумно се качваха по стълбата.
	— Виж само — прилича на стара гъба. Но е жива! — обясни Даниел. — Обзалагам се, че е праисторическо същество — нещо като динозавър.
	Подскочих и изхвърчах от стаята си.
	— Ей! — извиках на Даниел. — Какво правиш с това? — посочих гъбата в ръцете му. — Това чудо го изхвърлих!
	— Намерих го в кофата за боклук — отвърна Даниел. — Много е готино, за да го изхвърлим. Нали, Карло?
	Карло повдигна рамене към рошавата си черна коса.
	— Прилича на стара гъба. Какво пък толкова — голяма работа!
	— Ами, наистина е голяма работа! — отвърнах бързо. — И това нещо със сигурност не е гъба.
	Извадих една голяма книга от новата си библиотека.
	— Проверих в енциклопедията — обясних аз. — При гъби. Трябваше да го оставиш в кофата за боклук. Сериозно!
	— И какво пише в енциклопедията? — запита ентусиазирано Даниел, отпускайки се на леглото ми. Държеше гъбата в ръцете си.
	— Пише, че гъбите нямат очи — отвърнах аз. — И могат да живеят само във вода. Ако останат навън повече от 30 минути, умират.
	— Виждаш ли, Карло? Не е гъба — заяви Даниел. — Нашето същество има очи. И не е във вода, откакто го открихме.
	— Ами, не виждам никакви очи. И със сигурност не ми се вижда да е живо — каза Карло с доза съмнение в гласа.
	Даниел скочи от леглото и подаде гъбата на приятеля си.
	— Подръж го. Ще видиш.
	Карло внимателно пое гъбата в ръцете си. Големите му кафяви очи се разшириха.
	— Топло е! И… и… се движи. Мърда! То е живо.
	Карло се обърна, за да ме погледне.
	— Но ако не е гъба, тогава… тогава какво е?
	— Още не знам — признах си аз.
	— Може да е някакъв вид супергъба — предположи Даниел. — Толкова силна, че може да живее на сухо.
	— Може да е едновременно гъба и животно — добави Карло, загледан в нещото. — Може ли да я занеса за малко вкъщи? Наистина ще шашна Санди.
	Санди е жената, която гледа Карло.
	— Веднага я връщам — обеща Карло.
	— Не става, Карло — реагирах бързо аз. — Мисля да пазя гъбата тук, докато не разбера какво е всъщност. Ето, пъхни я в стария кафез на мишката.
	— Е-е, хайде — примоли се Карло, потупвайки гъбата, сякаш има сбръчкана шава. — Виждаш ли? Харесва ме.
	— Не става! — отвърнах. — Даниел, кажи на приятеля си да престане да ме кандърдисва.
	— Добре, добре — промърмори Карло. — Ей, а какво все пак яде този малък приятел?
	— Не знам — отвърнах. — Но си изглежда добре и без да яде. Сложи го в кафеза.
	Карло си пъхна ръката в кафеза, за да остави съществото. Докато го слагаше, лицето му се изкриви от ужас.
	Видях, че ръката му се разтрепери.
	После нададе изпълнен с ужас писък.
	— А-а-а-а! Ръката ми! Ухапа ме по ръката!


>	6

	— Не-е-е-е! — изкрещях аз.
	С изкривена от ужас уста Карло рязко дръпна ръката си от кафеза и я пъхна в лицето ми.
	— Ооо! — възкликнах аз.
	Карло размаха ръката си пред лицето ми и започна да се смее. Нищо му нямаше.
	— Ужасен си! — креснах му аз. — Това въобще не е смешно. Гадно е!
	Карло и Даниел се превиха от смях.
	— Страхотен номер! — ухили се Даниел. — Ей, Карло… Дай лапа! Ха-ха-ха!
	Двамата си плеснаха ръцете.
	— Ще умра от смях, пич! — извика Даниел.
	Погледнах двамата гадни, дребни паразити.
	— Знаете ли, момчета, това не е смешно — казах със сериозен глас аз. — Изобщо не знаем какво същество всъщност е тази гъба.
	— Не знаем и ти какво същество си! — заяви Даниел с широка усмивка.
	— Ако аз съм същество, ти си малкото братче на съществото — отвърнах му аз.
	— Ей, хрумна ми нещо — каза Карло, намигайки на Даниел. Да сложите гъбата на каишка и да я разходите. Упражнението може да подобри апетита й — изкиска се той.
	Направо се преви от смях.
	— Но тя няма крака — изчурулика Даниел.
	— Може да се търкаля надолу по Мейпъл Лейн — предположи Карло.
	Още смях.
	— Стига толкова, момчета. Разкарайте се! — развиках се аз. — Оставете ме на мира! Веднага!
	Даниел и Карло отново плеснаха ръцете си и се обърнаха към вратата.
	Нямах търпение да се отърва от тях. Имах нужда да остана сама поне за малко. Да поседя и да измисля какво да правя с малкото топчесто същество.
	Но още преди Карло и Даниел да излязат, един писък ме накара да подскоча почти до тавана.
	Обърнах се и видях Карло да подскача като луд на един крак.
	— Хайде де! — казах аз. — Да не мислите, че ще се хвана на поредния ви тъп номер.
	С изкривено от болка лице Карло посочи настойчиво крака си. Хвърли се с въздишка върху леглото и бързо изхлузи маратонката си.
	Капки кръв се процеждаха през белия му чорап.
	— Пирон! — проплака той. — Стъпих върху пирон!
	Погледнах към маратонката на пода.
	Голям пирон беше пробил дебелата гумена подметка и… крака на Карло!
	Странно, помислих си аз. Откъде се е взел този пирон?
	— Ей, тече ми кръв! — проплака Карло — Направете нещо!
	Огледах се да намеря нещо, което да използваме за превръзка. Погледът ми падна върху гъбата в кафеза.
	— Я, гледай! — извиках аз.
	Гъбата се гънеше и клатеше.
	Клатеше се сякаш от радост!
	И дишаше — толкова силно, че звукът сигурно се чуваше чак в другия край на стаята!
	Ишшш-уууу. Ишшш-уууу.
	Намотах стара тениска около крака на Карло, а в главата ми се появиха два въпроса. Какво в края на краищата става тук? Защо това гъбесто същество изведнъж се развълнува?
	Страшната истина за съществото обаче щях да открия чак на следващия ден.
	Когато я открих, разбрах защо в новата ни къща станаха толкова много злополуки.
	И тогава ми се прииска никога да не бях отваряла шкафа, никога да не бях бъркала под мивката и никога да не бях намирала това гъбесто… нещо.
	Защото сега вече беше късно.
	Твърде късно за всички ни.


>	7

	— Кет, всичко е уредено — усмихна ми се мама на следващата сутрин, когато влязох в кухнята за закуска.
	— Какво е уредено? — запитах сънено.
	— Партито за рождения ти ден утре! — отвърна тя и бързо ме прегърна. Мама много си пада по прегръдките. — Забрави ли? — запита ме изненадано. — От седмици планираме рождения ти ден!
	— Моето парти! — възкликнах радостно аз. — О, нямам търпение!
	Седнах на масата пред купичка зърнена закуска и чаша портокалов сок.
	Партитата за рожден ден са наистина голяма работа в нашето семейство. Мама винаги поръчва голяма торта. А поканите и украсата ги прави сама.
	Тази година й помогнах за поканите. Изрязахме ги от лилав картон и ги надписахме с розов блестящ флумастер.
	Обикновено партито за моите рождени дни е с някаква тема. Миналата година темата беше „Направи си пица“. И беше страхотно. Приятелите ми си спомняха за партито седмици след това.
	Сега ставам на 12 и реших, че вече съм прекалено голяма за такова парти. Така че мама и татко ще ни заведат — мен и още петима приятели — в аквапарка за целия ден.
	Аквапаркът е направо страхотен. Има два басейна с изкуствени вълни, цял куп водни пързалки и Чудовищна преса. Това е увеселителното влакче с най-страшните лупинги, които някога съм виждала!
	Колко е страшно ли? Ами, миналото лято Карло се „освободи“ от обяда си след като се повози на Чудовищната преса.
	— Това ще е най-хубавият ми рожден ден! — възкликнах, като се усмихнах на мама, седнала на масата срещу мен. Обърнах се към Даниел. — Съжалявам, че не си поканен. Това е само за дванайсетгодишни.
	— Не е честно! Защо не може да дойда? — проплака той, пляскайки лъжицата си в купичката с корнфлейкс и пръскайки мляко във всички посоки по масата. — Обещавам да не говоря с никоя от приятелките на Кет. То и без това никоя не иска да говори с мен. Моля ви, вземете ме!
	Стана ми криво и се замислих.
	Но тогава Даниел напълно пропиля шанса си.
	Кръстоса ръце пред гърдите:
	— Кет винаги получава каквото поиска — оплака се той. — Дори не иска да ми дава гъбата!
	— Онова старо нещо, което Кет намери под мивката ли? — запита изненадана мама. — На кого му е притрябвало!
	— На мен! — извика Даниел.
	— Ами, аз си го намерих — мое си е. И днес ще занеса моята гъба в училище — съобщих на Даниел.
	— Защо? — попита мама.
	— Ще я покажа на госпожа Вандерхоф — обясних аз. — Може би тя знае какво е. Сега ми трябва кутия за гъбата.
	Прерових шкафовете в кухнята.
	— Чудесно! — обявих, като намерих пластмасова кутия, която още миришеше на картофена салата.
	С една стара ножица пробих няколко дупки на капака. После изтичах горе за гъбата.
	Върнах се в кухнята, сложих здраво затворената кутия на пода и отворих хладилника.
	— Мамо — извиках аз, — в кой плик е моят обяд?
	— В синия, скъпа — отвърна тя.
	Грабнах плика и затворих хладилника.
	От пода дочух сумтене. Погледнах надолу.
	— Килър, какво правиш, момче? — усмихнах се на клепоухото куче.
	Шръф, шръф, шръф.
	Душеше кутията.
	Гррр, гррр.
	Удари пода с лапа и изръмжа.
	Пак се започва, помислих си аз.
	Килър прилепи уши назад и започна да обикаля кутията, гледайки я подозрително.
	И залая.
	И лаеше дълго и настървено.
	— Килър! Махни се! — извиках аз.
	Но кучето беше твърде възбудено, за да ме чуе.
	— Мамо, Даниел! — провикнах се аз. — Помогнете ми да махна Килър оттук. Мисля, че иска да изяде гъбата за закуска.
	Мама хвана Килър за каишката и го изтегли. Но той продължи да ръмжи на кутията макар и вече отдалече. Тя отвори вратата и го изгони в задния двор.
	— Хайде навън, куче, хайде върви! — каза мама внимателно.
	После се обърна към мен:
	— Какво толкова настърви кучето? Наистина се държи странно. Хайде, тръгвайте да не закъснеете за училище. Че да не заръмжа и аз!
	Метнах раницата си на рамо, набързо целунах мама за довиждане и тръгнах след Даниел към вратата.
	— Я, виж това! — извика той, като се стрелна през улицата към къщата на Джонсън и застана под техния баскетболен кош. Направи се, че дриблира и подава, а след това направи няколко кръгчета.
	— Обзалагам се, че не можеш да скочиш толкова високо — каза той и подскочи, сякаш забива кош.
	— Хайде, Даниел — отвърнах му и продължих бързо надолу по улицата. — Ако закъснея, госпожа Вандерхоф ще ме задържи след часовете.
	Даниел се затича към мен. Изведнъж очите му се изцъклиха.
	— Кет! Внимавай! — изпищя той.
	Прааас!
	Чух страхотен пукот над главата си. Страшно пращене. Сякаш хиляда души едновременно изпукаха с кокалчетата на пръстите си.
	Погледнах нагоре точно в момента, когато огромен сух клон се понесе надолу.
	Замръзнах.
	Не можех да извикам. Не можех да мръдна.
	Не можех да помръдна и мускул.
	Щях да се превърна в една смачкана купчина на име Кет.


>	8

	— Оооооох! — изпълнена с ужас въздишка се откърти от гърлото ми.
	Усетих, че някой силно ме блъсна отзад.
	Силата ме запрати на земята.
	Паднах потресена и гледах как огромният клон се носи към земята, пращейки и чупейки се.
	Падна на няколко стъпки от мен.
	Докато се опитвах да се изправя, кутията с гъбата падна от ръката ми. Малкото същество се търкулна на тротоара.
	— Спасих те! — извика Даниел. — Трябва да си ми много задължена!
	Почти не го чух.
	Гъбата. Виждах единствено гъбата.
	Ишшш-уууу, ишшш-уууу.
	Дишаше по-силно, по-бързо и по-дълбоко, отколкото я бях чувала досега.
	Ишшш-уууу, ишшш-уууу.
	Туптейки с малкото си сърчице. Направо подскачайки по земята от вълнение.
	Туп-туп. Туп-туп.
	Много странно. За малко не загинах от падащ клон. А гъбата изглеждаше наистина въодушевена.
	Сякаш се радваше на злото, с което се разминах на косъм.
	Сякаш моето нещастие я направи истински щастлива.


	— Госпожо Вандерхоф! — извиках, втурвайки се в класната стая. — Трябва да Ви покажа нещо!
	Госпожа Вандерхоф е голям мозък. На практика знае всичко за всичко.
	Много е умна. И ни води на страхотни екскурзии. На Хелоуин ходихме в един страховит стар театър, за който се смята, че е обитаван от духовете на умрели актьори.
	Но госпожа Вандерхоф е също и много строга. Който се халосва или говори в час, остава след часовете през цялата седмица.
	Има и още нещо. Тя няма никакво чувство за хумор. Никога не съм я виждала да се усмихва.
	— Вижте това, госпожо Вандерхоф — изстрелях аз и пъхнах гъбата под носа й. — Намерих го под мивката в кухнята на новата ни къща. И когато Даниел се опита да го вземе, си удари главата. А баща ми си помисли, че съм го блъснала и… и…
	Госпожа Вандерхоф ме погледна над металната рамка на очилата си.
	— Кет, шшшт — остро ме сряза тя. — Сега започни отначало — бавно и ясно.
	Поех дълбоко въздух и започнах отначало — от деня на преместването ни до падането на клона.
	— И казваш, че то пулсира и диша? — запита госпожа Вандерхоф, като ме гледаше съсредоточено.
	— Да! — възкликнах аз.
	— Дай да видя — каза тя и аз й подадох кутията.
	С известно колебание, тя пъхна ръката си вътре и извади гъбата.
	— Олеле! — въздъхнах разочарована. Гъбата изглеждаше суха и смачкана.
	Не дишаше. Не пулсираше.
	Госпожа Вандерхоф ме изгледа.
	— Кет, какво значи всичко това? — раздразнено каза тя. — Това е най-обикновена кухненска гъба.
	После направи физиономия.
	— Мръсна при това!
	— Грешите! — извиках пискливо и отчаяно, защото толкова исках да ми повярва. — Много повече от гъба е. Живо е. Има очи — вижте! Погледнете!
	Госпожа Вандерхоф ме изгледа с присвити очи и поклати посивялата си глава.
	— Аха, добре — въздъхна тя. Наведе главата си и заразглежда гъбата по-отблизо. Прокара пръсти по набръчканата й повърхност.
	— Въобще не разбирам за какво говориш — каза накрая ядосано и ми махна да си отида на мястото. — Това нещо няма очи. И не е живо. То е една мръсна, изсъхнала стара гъба.
	Госпожа Вандерхоф заби поглед в мен.
	— Ако това е шега, Катрина, не я схващам. Въобще не я схващам.
	— Но… — започнах аз.
	Госпожа Вандерхоф вдигна ръка.
	— Нито дума повече — нареди ми тя. Подаде ми гъбата, като я пусна в ръката ми сякаш е някакъв боклук.
	Коремът ми изкъркори от разочарование.
	Какво друго можех да й кажа, за да я убедя?
	Рязък удар с линия по бюрото й прекъсна мислите ми.
	— Ще ви върна тестовете по математика от миналата седмица — обяви госпожа Вандерхоф на класа.
	Всички изпъшкаха. Изненадващият тест по степенуване беше огромен провал за всички ни.
	— Успокойте се! — скара се госпожа Вандерхоф.
	Протегна се към бюрото си да вземе листата с тестовете и… прищипа пръстите си в чекмеджето!
	Стенейки от болка, тя изхлипа:
	— Пръстите ми! Оооо, мисля, че си счупих пръстите!
	Все още бях до бюрото й. Стиснала ръката си, тя се обърна към мен:
	— Помогни ми, Катрина. Трябва да отида при сестрата.
	Отворих й вратата на стаята. После я придружих до лекарския кабинет.
	— Какво е станало? — госпожа Туичъл, училищната сестра, скочи от бюрото си и притича към нас. Бялата й колосана престилка шумолеше при всяко движение. Сестрата помогна на госпожа Вандерхоф да седне удобно.
	— Пръстите ми — изпъшка госпожа Вандерхоф, стискайки зачервената си подута ръка. — Смазах ги с чекмеджето на бюрото!
	— Добре — успокоително каза госпожа Туичъл. — Ще сложим лед и ще съобщя на директора да изпрати заместник в класа.
	— Благодаря — изстена госпожа Вандерхоф, обръщайки се към мен. — Вече може да се върнеш в клас. Благодаря ти.
	За какво ли?
	Където и да ида тези дни, помислих си аз, все се случва някой да пострада, при това тежко!
	Тъжно се затътрих обратно към класната стая на шести „Б“.
	— Кет! Кет! — чух някой да ме вика.
	Даниел тичаше откъм библиотеката, почти препъвайки се във връзките на обувките си. Направо връхлетя върху мен.
	— Намерих го! — извика той без дъх. — Намерих гъбестото същество! В една книга! Знам какво е!


>	9

	Сграбчих Даниел за ризата.
	— Какво е? Какво? — запитах аз. — Трябва да знам!
	— Ей! Чакай малко. По-спокойно! — Даниел перна ръцете ми и се отскубна. — Ще ти покажа! — обеща той. — Тук има картинка.
	— Къде тук? — попитах.
	Даниел огледа фоайето. Наоколо нямаше никой. Бръкна под ризата си, извади една книга и ми я подаде. Голяма черна книга.
	Мернах заглавието — „Енциклопедия на чудесата“.
	— Картинката ти вътре ли е? — попитах закачливо Даниел.
	— Ха-ха! Много смешно — отвърна той и дръпна книгата от мен. — Искаш ли да видиш гъбата си?
	— Да, разбира се!
	Даниел запрелиства страниците бързо, мърморейки си — „гребъли, грифини, гроки“.
	— А, ето го!
	Той пъхна книгата под носа ми. Миришеше странно — като на мухъл. Предполагам, че дълго е лежала на рафта в библиотеката.
	Даниел ми посочи рисунка на страница 89. Приближих лице до страницата.
	Сбръчкана кожа. Малки черни очички.
	— Да, прилича на гъбата — възкликнах аз.
	Погледнах написаното под рисунката — _„Това е груул.“_
	Груул? Замислих се. Що за дума е това? Продължих да чета: _„Груул е древно митично същество.“_
	— Митично? — извиках аз. — Това значи, че не е истинско — че е измислено! Но то е истинско!
	— Чети нататък! — подкани ме Даниел.
	_„Груулът не яде храна и не пие вода. Вместо това черпи сила от късмета. От лошия късмет.“_
	— Даниел — запелтечих аз. — Това е странно. Наистина странно.
	Той кимна с широко отворени очи.
	_„Груулът е известен като талисман за злополука. Той се храни от злополуките на хората около него. Силата на груула нараства, когато нещо лошо се случи около него.“_
	— Тази книга е шантава — промълвих аз. И настървено продължих да чета:
	_„Лошият късмет преследва до безкрай собственика на груула. Груулът не може да бъде убит със сила или по друг насилствен начин. И човек не може — по никакъв начин — да се отърве от него или да го изхвърли.“_
	Защо да не може, зачудих се аз.
	Следващите редове ми дадоха отговор:
	_„Груулът може да смени собственика си само когато старият му собственик умре. Всеки, който се опита да се освободи от груула, като го изхвърли или подари, ще умре до един ден.“_
	— Това е толкова тъпо — възкликнах аз. — Тъпо. Тъпо. Тъпо.
	Обърнах се към Даниел и казах тихо:
	— Няма такова нещо, което живее от лошия късмет на другите.
	— И откъде си толкова сигурна, умнице? — запита ме Даниел.
	— Всяко живо същество се нуждае от храна и вода — отвърнах аз. — Ако е живо същество.
	— Не съм сигурен — каза Даниел. — Мисля, че книгата не греши.
	Погледът ми бе привлечен от рисунка на една друга страница.
	— Ей, а това какво е? — запитах аз.
	Приличаше на картоф — объл и кафяв. Но имаше уста, пълна с тънки, остри зъби.
	Бързо прочетох описанието:
	_„Ланкс е братовчед на груула. Но е много по-опасен.“_
	— Гадост! — извика Даниел и изкриви физиономия.
	Продължих да чета:
	_„Щом ланкс се вкопчи в някого, не го пуска, докато не източи и последната му капка енергия.“_
	Рязко затворих енциклопедията.
	— Стига толкова, Даниел. Вземи си тъпата книга! — пъхнах „Енциклопедията на чудесата“ в ръцете на брат ми. — Тези неща са напълно откачени. Не вярвам на нито една дума.
	— Мислех си, че искаш да знаеш повече за гъбата — каза Даниел.
	— Искам. Но не разни измишльотини — отвърнах му аз.
	Знам, че се държах малко гадно с Даниел. И че той просто искаше да помогне.
	Но все пак, след всичко случило се, бях малко напрегната.
	То си беше цяла поредица от лоши дни — от падането на татко от стълбата до госпожа Вандерхоф, която си прищипа пръстите в чекмеджето на бюрото.
	А и мен самата за малко да ме смаже клон от дърво!
	Затътрих се по коридора към класната стая. Тъпа книга, измърморих на себе си.
	Но в главата ми се прокрадваше и друга мисъл — „Ами, ако книгата казва истината?“
	Погледнах към моята гъба, която все още беше в кутията върху бюрото на госпожа Вандерхоф. Пристъпих към нея.
	Отново беше влажна. И дишаше. Студените й черни очи се втренчиха в мен.
	Полазиха ме студени тръпки и кожата ми настръхна.
	— Няма митични същества — прошепнах на съществото. — Няма да повярвам на книгата. Няма!
	Гъбата продължи да ме гледа втренчено, дишайки леко.
	Вдигнах кутията и ядосано я разклатих.
	— Какво си ти? — извиках аз. — Какво?


	Даниел разказа на Карло цялата история по пътя към къщи. Вървях след тях и се опитвах да мисля за други неща. За нещо друго.
	— Нарича се груул. И носи лош късмет — обясни въодушевено Даниел. — Нали така, Кет?
	— Мисля, че ти носиш лош късмет — срязах го аз. — И в тази книга няма грам здрав разум.
	— О, така ли? — извика той и дръпна раницата ми.
	— Тези книги не ти трябват, нали? — опита се да ме подразни той. — Ти си толкова умна, че знаеш повече от енциклопедията.
	Подскачайки по улицата с раницата ми, Даниел зави по Мейпъл Лейн.
	— Я, мама е навън! — извика той, изненадан. Затича се.
	С Карло забързахме да го настигнем.
	Мама стоеше на вратата и ни чакаше. Изражението й беше напрегнато. Изглеждаше притеснена.
	— Здравейте, деца. Хайде вътре! — каза тя. Даниел, Карло и аз последвахме мама в кухнята.
	— Опасявам се, че трябва да ви съобщя нещо лошо — тъжно започна тя.


>	10

	— Килър изчезна — обяви мама и прехапа долната си устна.
	— Изчезна?! — двамата с Даниел изкрещяхме едновременно.
	— Избяга — обясни мама. — Никъде го няма. Може да се е измъкнал, когато отидох да оставя едни неща в гаража.
	— Но, мамо… — започнах да споря аз. — Килър никога не е бягал. Никога досега не го е правил.
	— Кет е права — съгласи се Даниел. — Той не е толкова смел, че да избяга.
	— Не се притеснявайте — каза мама. — Ще го намерим. Обадих се в полицията и вече го търсят.
	— Аз ще намеря Килър — извика Даниел. — Обзалагам се, че ще го открия преди полицията! Хайде, Карло!
	Даниел грабна шепа кучешки лакомства и изтича навън. Карло го следваше по петите.
	Вратата се тръшна след тях.
	Горкият Килър, помислих си аз. Някъде навън, съвсем сам. Вероятно изгубен. Сигурна съм, че е изплашен.
	Новата ни къща е близо до главното шосе — до всички тези летящи с висока скорост коли. Какво ще стане с моето кученце?
	Доплака ми се. Грабнах кутията с гъбата и хукнах нагоре по стълбите.
	— За всичко си виновно ти, нали? — обвиних аз съществото. — Сигурна съм, че наистина си груул!
	Докато говорех, груулът започна да пулсира. Разтресе се толкова силно, че очаквах да изскочи от кутията.
	Туп-туп. Туп-туп.
	И дишаше бързо и дълбоко.
	Ишшш-уууу. Ишшш-уууу.
	Извадих груула.
	— Стига ни толкова лош късмет! — изкрещях аз. — Може това да те накара да спреш! — запратих ужасното нещо с все сила към стената.
	Груулът се удари в стената, като се чу гадно „пльок“.
	А аз нададох остър писък от болка.


>	11

	Погледнах надолу и видях червено.
	Кръв.
	По лявата ми ръка се стичаше кръв.
	Хвърляйки груула, си бях праснала ръката на бюрото — на острия връх на ножиците.
	— Ооох! — изпъшках аз, докато оглеждах ръката. Гадно, дълбоко порязване.
	Увих няколко салфетки около раната, за да спра кръвта. Чак сега забелязах груула на пода.
	Умрял, надявах се.
	Наведох се.
	— Гадост! — хлъцнах аз. Груулът дишаше и пулсираше — по-бързо и по-силно, откогато и да било.
	Ишшш-уууу. Ишшш-уууу.
	Наведох се още по-близо.
	Хи-хи-хи.
	— Ей, какво става? — промърморих аз.
	Хи-хи-хи.
	Всеки би определил това като хилене. Сухо, зловещо хилене, което прилича повече на кашлица.
	После, докато слушах зловещия смях, груулът започна да се променя.
	Цветът му внезапно стана по-светъл — от убитокафяво до светлорозово. И докато го гледах ошашавена, груулът стана доматеночервен.
	Червен като кръвта от порязаната ми ръка.
	Ръката ми! Гадост! Кръвта се процеждаше през салфетките и капеше бавно на пода.
	Трябваше да потърся помощ.
	— Мамо! — извиках, изправяйки се. — Трябва ми лепенка. Голяма!
	Докато тичах по коридора, в главата ми се блъскаха безброй въпроси.
	Защо груулът промени цвета си, чудех се аз. И този смях — досега не бях го чувала. Какво означава той? Дали наистина е смях?
	Дали нараних груула, когато го запратих в стената? Дали затова стана червен?
	Толкова много страховити въпроси…


	На вратата се заслушах, като направих фуния с ръка около ухото си.
	Гласове. Вътре в стаята ми.
	— Кой е там? — извиках с леко треперещ глас.
	Вратата се отвори широко.
	— Това е призракът на груула — прошепна Даниел със страховит глас. — Уууу.
	Даниел и Карло се бяха надвесили над стария кафез и се кикотеха.
	— Леле, много се изплаших! — присмях се аз. — Открихте ли Килър?
	— Не — тъжно отвърна Даниел. — С Карло претърсихме целия квартал. Мама каза, че полицията ще го намери.
	Погледнах към кафеза.
	— Как груулът се озова пак там?
	— Открих го на пода и го пъхнах обратно в кафеза — отговори Даниел. — Как ли е излязъл?
	— Нямам идея — повдигнах рамене аз. Не ми се обясняваше.
	Карло, който разглеждаше груула отблизо, ме погледна:
	— Ей, какво ти е на ръката? — запита той и посочи превръзката.
	Не исках да им разказвам.
	— Е, ами, нищо — отвърнах аз. — Малко се порязах. А вие защо стоите там и гледате груула?
	— Карло иска да го вземе за малко — обясни Даниел, потупвайки кафеза, за да привлече вниманието на съществото. — Казах му, че не може.
	Карло се обърна към мен.
	— Моля те — примоли се той. — Обещавам да ще внимавам. Моля те, моля, моля…
	Този тъп груул!
	— Добре, де! Вземи го и го задръж! — рязко казах аз.
	— Чудесно! — очите на Карло грейнаха и той ентусиазирано пъхна ръка в пластмасовия кафез, за да вземе подаръка си.
	— Чакай! — извика Даниел и стисна ръката на Карло, за да го спре. — Кет, забрави ли какво пише в „Енциклопедия на чудесата“?
	Даниел започна да рецитира текста, като ме гледаше съсредоточено:
	— _„Не можете да подарите груула. Всеки, който се опита да се освободи от груула, като го изхвърли или подари, ще умре до един ден.“_
	Коремът ми се сви от страх.
	Но не може да се вярва на тази тъпа книга, нали?
	Казва ли енциклопедията, че груулът може да се смее? Или да променя цвета си?
	Не.
	Карло и Даниел ме гледаха в упор. Очакваха моето решение. Трябваше ли да дам съществото на Карло?
	Разгледах отново груула.
	— Недей, Кет — помоли ме Даниел. — Моля те, не го давай. Опасно е.
	Знаех само едно. Исках да разкарам груула далече от себе си, при това колкото се може по-бързо. И щом Карло го искаше толкова много, реших — негов е!
	— Хайде, Карло — казах аз. — Вземай гадното, отвратително нещо.
	Даниел извади груула от кафеза и го стисна здраво.
	— Не! — извика той. — Не го давам! Не ме интересува какво казваш ти. Няма да позволя да го вземе!
	— Кой е шубето сега, а? — попитах аз и тупнах леко Даниел по рамото.
	— Опитвам се да те спася! — възкликна Даниел. — Не разбираш ли?
	Горкият Даниел. Изглеждаше толкова притеснен, толкова изплашен. Реших да го оставя на мира.
	— Ами, добре, Карло. Май е по-добре да не вземаш груула — обявих аз.
	Даниел въздъхна с облекчение.
	Карло се намръщи.
	— Добре. Довиждане. Отивам си.
	— Ще дойда с теб — каза Даниел, като подхвърли груула обратно в кафеза. — Хайде да покараме колела в парка. Може Килър да е там.
	На прага Даниел се обърна и ми направи знак с вдигнат палец.
	Щом момчетата излязоха, се стоварих на леглото си. Какво ще става отсега нататък, зачудих се аз.
	Вдигнах поглед към пластмасовия кафез и се загледах в груула. Изпитах дълбока омраза към малкото същество.
	— Само още едно лошо нещо да се случи тук и ще те закопая — обещах му аз. — Ще те закопая толкова дълбоко, че никой да не те открие. Никога!
	Беше обещание, което съвсем скоро щеше да се наложи да изпълня.


>	12

	На следващата сутрин се събудих внезапно.
	Ту-туу. Ту-туу. Даниел беше застанал в края на леглото ми и надуваше свирка.
	— Време е за ставане, Кет! — изчурулика той.
	Протегнах се да издърпам пискливата свирка.
	— Престани, загубеняк! — изпъшках аз. После се сетих.
	Моят рожден ден! Най-сетне! Повод за празнуване.
	Скочих от леглото. Трябваше да се приготвя за аквапарка.
	Бях решила цял ден да си прекарам по пързалките!
	Затичах се към прозореца и погледнах навън.
	— Не! — извиках отчаяно. — Не! Не може да бъде!
	Валеше като из ведро. Светкавици разцепваха небето. Една гръмотевица изтрещя толкова силно, че усетих къщата да се разклаща.
	Как ще ходим в аквапарка в такова гадно време?
	— Кет — това беше мама. — Закуската.
	Навлякох си лилаво-розовия клин на райета и лилава тениска и се затичах към кухнята. На рождения ми ден мама винаги прави любимите ми вафли с ягоди и пудра захар.
	— Ето я рожденичката. Честит рожден ден, скъпа — мама грееше, докато ме прегръщаше.
	— Облякох се за партито — казах с нотка надежда, сядайки на масата.
	— О, скъпа, май трябва да отменим твоето парти — тъжно каза мама. — Не можем да отидем в аквапарка в тази буря.
	Да го отменим? Боцнах тъжно вафлите си.
	— Не може ли да направим партито тук, у нас? — примолих се аз. — Ще си поръчаме пица и ще играем на компютър.
	— Знаеш, че не може — каза мама. — Бояджиите цял ден ще са в хола. Не мога да позволя приятелките ти да тичат насам-натам сред стълби и кофи с боя.
	Ама, че скапан късмет!
	— Но, мамо, това е моят рожден ден! — възроптах аз, пускайки вилицата. — И ти ми обеща, че ще имам парти. Ти ми обеща!
	Мама въздъхна.
	— Знам колко си разочарована, Кет. Ще направим партито в друг ден. Може следващата събота.
	Друг ден няма да е рожден ден.
	— Всичко се обърна наопаки! — извиках аз. — Откакто се преместихме!
	Мразех новата къща. Даже мразех рождения си ден.
	Най-много от всичко мразех груула.
	Оставих вафлите в чинията и се затичах към стаята си. Измъкнах груула от кафеза и го раздрусах с всичка сила.
	— Предупредих те! — заплаших го аз. — Ти провали рождения ми ден! Ще си платиш за това!
	Груулът изтупка радостно в ръката ми и аз го метнах обратно в кафеза.
	— Мразя те! — изкрещях аз. — Наистина те мразя! Теб и твоя лош късмет!
	Отпуснах се до бюрото си и реших, че трябва да направя нещо. Нещо значително.
	Щом няма рожден ден с парти, няма да има и груул.
	— Ще си изпълня обещанието! — казах аз на съществото.
	Извадих тетрадка от чекмеджето на бюрото и започнах да правя план как да се отърва от него.


	— Даниел, вече не вали — прошепнах на брат ми. — Хайде, време е.
	Груулът вибрираше в пластмасовата кутия.
	Туп-туп. Туп-туп.
	Даниел ме погледна, като отмести очи от екрана на компютъра си.
	— Сега ли? — запита той. — Я, стига, Кет. На десето ниво съм и трябва да унищожа само още един трол, за да отворя сандъка със съкровището.
	— Важно е. Наистина е важно — настоях аз.
	Даниел въздъхна.
	— Сигурна ли си? Знаеш какво пише в книгата.
	— Трябва да го направя! — извиках аз. — Забрави ли? Килър избяга заради груула.
	Даниел определено беше притеснен. И уплашен.
	Но безропотно натисна бутона за запазване на играта и ме последва в задния двор. Цял ден валя, но сега на катраненочерното небе над нас блещукаха няколко звезди.
	— Ето. Дръж груула — прошепнах аз и пъхнах съществото в треперещите му ръце.
	Кривнах към гаража, усещайки се щастлива за първи път от много дни. Ще се отърва от груула, затананиках си аз.
	Взех най-голямата лопата, която намерих и се върнах при Даниел. После започнах да копая.
	Трябва да стане голяма дупка, дълбока дупка, от която груулът няма да може да се измъкне.
	Повя хладен ветрец. Но копаенето във влажната почва беше тежка работа. По гърба и по челото ми се търкулнаха капчици пот.
	Изобщо не ме беше страх. Трябваше да направя нещо, за да върна живота към нормалното му състояние. Трябваше да спра лошия късмет.
	И ако за това трябва да заровя живата гъба, така да бъде. Стига само да не видя повече това тъпо, присмехулно същество.
	Надникнах в дупката. Изглеждаше доста дълбока — колкото опъната ръка.
	— Готово — казах на брат ми. — Подай ми груула.
	Даниел ми подаде гъбата без да каже нищо.
	Докато я държах над дълбоката дупка, гъбата не пулсираше. Не дишаше. Дори не беше топла.
	Беше суха и мъртва като обикновена кухненска гъба.
	Но аз знаех истината.
	Пуснах груула в дупката и гледах радостно как се блъска в стените преди да стигне дъното.
	Хванах отново лопатата и започнах да хвърлям пръст върху съществото — лопата след лопата.
	Гребвах пръст и я хвърлях в дупката. После пак — гребвах и хвърлях.
	Най-сетне дупката се запълни. Заравних пръстта с опакото на лопатата.
	— Готово — казах аз. — Никой освен нас двамата не знае къде е заровен груулът.
	Погледнах меката влажна пръст.
	— Довиждане, груул — извиках щастливо аз. — Даниел, мисля, че късметът ни сега ще се промени.
	Обърнах се.
	— Даниел! Даниел! Къде си.
	Брат ми беше изчезнал.


>	13

	Какво направих?
	Пуснах лопатата паникьосана.
	— Даниел! — изкрещях аз. — Къде си?
	Дали брат ми изчезна заради мен? Дали, закопавайки груула, направих така че Даниел да изчезне?
	— Даниел? Даниел? — извиках с треперещ глас.
	Долових леко пращене — звукът идваше някъде зад гаража.
	Пристъпих тихичко натам.
	— Даниел — прошепнах аз. — Ти ли си?
	Никакъв отговор.
	Надникнах зад гаража.
	Даниел седеше, обгърнал коленете си с ръце. Здрав и читав.
	— Даниел! — извиках аз. Усетих такова облекчение, че го ощипах.
	— Престани! — скара ми се той и се изправи на крака.
	— Какво правиш тук? Толкова се притесних. Помислих си, че груулът те е отвлякъл!
	Даниел не отговори. Само погледна към земята.
	— Защо се скри? — запитах го аз.
	— Изплаших се — измърмори той. — Помислих си, че груулът може да избухне или да ни нападне, или нещо друго.
	— Изплашил си се? — попитах аз. — А защо тогава не ми се обади, като те виках?
	— Помислих си, че груулът може да те преследва — призна той, изчервявайки се.
	— Даниел, не се притеснявай — казах аз. Горкият беше наистина изплашен. И притеснен, че се е скрил.
	Сложих ръце на раменете му.
	— Груулът вече го няма. Заровен е дълбоко в земята.
	Той преглътна тежко.
	— Но какво ще стане, ако се върне? Ами ако се окаже вярно това, което пише в книгата?
	— Никога повече няма да видим груула — тихо казах аз. — И не забравяй — в книгата пише, че груул в действителност не съществува. Всичко е измислица. Просто мит, приказка.
	Даниел въздъхна.
	— Не ми се ще, но трябва да призная, че си права Кет — каза той. — Поне този път.
	— Само този път ли? — отвърнах му аз. — А всички предишни? — пернах Даниел по ръката.
	— О, толкова ме заболя, че мисля да съм „пас“! — подигравателно извика Даниел. Свлече се на мократа трева и се престори на припаднал.
	— Хайде да вървим — подканих го аз. — Ще прогизнеш. А аз съм цялата в кал.
	Даниел се надигна и ме сръга с лакът отстрани.
	— Кой ще е пръв? — извика той, тичайки към къщата.
	Прескочих няколко стъпала и го изпреварих с около секунда. Тръшнах мрежестата врата и я натиснах така, че Даниел да не може да влезе.
	— Победих те! — извиках аз.
	— Само защото ти позволих — извика той и заудря по вратата.
	— Искаш ли да влезеш? — запитах го аз.
	Даниел кимна.
	— Тогава кажи: „Кет ме победи съвсем честно“ — наредих му аз.
	— Не става! — отвърна той.
	— Тогава стой навън цяла нощ, навън с Груууууууула! — казах му аз и нададох призрачен вой.
	— Добре, добре. Кет ме победи съвсем честно — измрънка Даниел. — Но следващия път аз ще те победя.
	Всъщност въобще не ми пукаше за състезанието. Бях толкова доволна, че зарових груула, че бих оставила Даниел да ме победи в десет състезания.
	Когато се втурнахме в хола, мама и татко вдигнаха поглед от вестниците си. Къщата миришеше на прясна боя.
	— Къде бяхте? — попита татко.
	— А, на двора — отвърнах аз.
	— Наред ли е всичко? — загрижено запита мама. — Много сте мръсни!
	— Да — отговорих аз. — Вече всичко е наред.
	— Добре, идете да се измиете — нареди мама. — После елате в кухнята.
	Двамата с Даниел се втурнахме към банята, сбутахме се на мивката и се измихме.
	— Знаеш за какво е време, нали? — попита ме мама, когато се втурнах обратно в кухнята.
	— Да! — извиках щастливо. — Време е за тортата ми!
	Мама засия:
	— Добре, седни ето тук.
	Отпуснах се развълнувана в стола, който тя ми предложи.
	Даниел се настани на стола до мен. Хвана ръката ми.
	— Нещо лошо ще се случи — прошепна той. — Зная го. Просто го зная.
	Няма да позволя нищо да помрачи тази вечер, помислих си аз.
	— Не бъди такова шубе — прошепнах аз. — Всичко е наред.
	Мама се суетеше около тортата на кухненския плот. Запали с клечка кибрит всяка от тринайсетте свещички — по една за всяка година и още една за късмет.
	Каква великолепна торта! Мама я беше поръчала в сладкарницата на нашата улица. Имаше от всичките ми любими неща — розови розички, шоколадова глазура и един пласт от ягоди. Най-отгоре беше сложена фигурка на виенско колело.
	— Готова ли си, Кет? — попита мама. Тя носеше тортата към масата. Лицето й грееше радостно на светлината на свещичките. Татко ми се усмихна широко.
	После всички запяха — „Happy Birthday“.
	Видях, че докато пееше, Даниел ме гледаше много внимателно.
	Изпяха песента, затворих очи и си намислих желание.
	Искам Килър да се върне у дома, казах си наум. И искам груулът никога повече да не се появи. И да се окаже, че Даниел бърка и нищо лошо няма да не се случи.
	Наведох се напред по-близо до свещичките и духнах силно.
	Бум!
	Заради силния трясък откъм кухнята за малко да падна върху тортата!


>	14

	— Боже! Как гръмна тази тапа! — изчурулика мама.
	Тя донесе табла с чаши и голяма зелена бутилка.
	— Любимото ти пенливо ябълково вино — обяви тя. — Знам, че не е толкова хубаво, колкото в аквапарка, но…
	— О, мамо! — въздъхнах аз. Сърцето ми още биеше лудо. — Страхотно е. Всичко ще е супер.
	Чудесен рожден ден. Торта, пенливо вино и подаръци — две нови видео игри, МРЗ и няколко диска, розова раница и фланела в розово и лилаво — любимите ми цветове.
	Вечерта преди лягане сложих учебниците в новата си раница. Погледнах към стария кафез. Празен и чист — сякаш груулът никога не е съществувал.
	Отървах се от отвратителното същество, помислих си с радост. Наистина се отървах.
	Семейството ми най-сетне се освободи от лошия късмет.
	Часовникът в антрето удари десет. Време за лягане. Сложих си нощницата и се мушнах под завивките.


	Когато часовникът звънна на следващата сутрин, скочих от леглото и се втурнах към прозореца да видя какво е времето навън.
	— О, неее!
	Тихо изстенах от ужас.
	Задният двор приличаше на пустиня!
	През нощта тревата беше изгоряла и беше станала кафява. Всичките розови бегонии бяха паднали на земята — умрели и кафяви. Червените рози на татко бяха изсъхнали и почернели.
	Горкият татко, помислих си аз. Положи толкова труд да направи градината хубава, а сега…
	Загледана в грозната, посърнала градина, се опитвах да избия от главата си една мисъл. Дълбоко в себе си знаех как точно всичко това е станало.
	Груулът.
	От гроба си груулът е предал злата си сила на ливадата. И е убил всяко растение, всяко цвете и всяка тревичка!
	Какво да направя, зачудих се аз, загледана в изгорената, изсушена, мъртва градина.
	Трябва ли да извадя груула от земята?
	Имах ли избор?
	Май не.
	Бързо навлякох новата си тениска и дънките. После се промъкнах долу. Крадешком стигнах до мястото, където зарових груула.
	И започнах да копая.
	Върху главата ми падаха изсъхнали кафяви листа. Рамото ме заболя от вдигането на тежката мокра пръст. Коремът ми също не беше наред.
	Копаех, изхвърлях. Копаех, изхвърлях.
	Колкото повече копаех, толкова по-зле се чувствах.
	Искаше ми се да захвърля лопатата и да избягам от това място. Да оставя ужасното същество заровено завинаги.
	Но трябваше да се изправя пред истината.
	Ако оставех груула заровен, той щеше да продължи да ме наказва. И да наказва цялото ми семейство.
	Стигнах дъното на дупката. Наведох се и избутах пръстта с две ръце.
	Груулът се появи някак си бавно пред изплашения ми поглед. По-жив и по-възбуден отпреди.
	— Би трябвало да те размажа с лопатата — изкрещях му аз.
	Груулът лудо завибрира, сякаш това, което казах, го зарадва.
	Туп-туп. Туп-туп. Чувах дишането му.
	И после отново промени цвета си от кафяво към розово до доматеночервено. И продължи да си сменя цвета, докато дишаше.
	Кафяво, розово, червено.
	Кафяво, розово, червено.
	Извадих груула от гроба му. Пулсираше толкова силно, че подскочи от ръката ми и падна на земята.
	— Стой! Не мърдай! — изкрещях аз, докато го вдигах.
	Груулът ме фиксира с поглед. От злоба малките му кръгли очи бяха станали червени.
	Потръпнах.
	Стиснах зъби и пъхнах груула в джоба на новата си фланела. Затътрих се обратно към къщата. Влязох през вратата на кухнята и се насочих към антрето, където бяха стълбите.
	Вече при стълбите дочух шум. Идваше от спалнята на мама и татко.
	Събудили са се, помислих си аз. Трябва да побързам, преди да са ме видели и да са ме засипали с въпроси. Само това ми трябваше.
	Хукнах нагоре, като вземах по две-три стъпала наведнъж.
	Пльос! Подхлъзнах се и паднах тежко върху дясното си коляно.
	— Уфф! — изкрещях аз.
	Усетих, че груулът се разтресе в джоба ми. Чух гадния му глух смях.
	Хе-хе-хе.
	Смееше ми се.
	Измъкнах го от джоба и го стиснах толкова силно, че чак ме заболяха пръстите. После се затичах към стаята си и го метнах в стария кафез.
	— Ще открия начин да те унищожа — обещах аз. Разтърках коляното, което ме болеше, и вперих поглед в малкия звяр. — Ще те унищожа, преди да си ни навлякъл още беди! — извиках му аз.
	Но как?
	Как?


>	15

	— Деца, леля Луиз пристига утре — съобщи мама. — Така че искам днес след училище да почистите стаите си.
	— Леля Луиз идва, така ли? — попитах аз. — Супер!
	Леля Луиз е любимата ми леля. Въпреки че е възрастна, тя е супер.
	Носи дълги рокли на цветя и кара яркожълт кабриолет.
	Освен това леля Луиз може да прави най-големите балони с дъвка! И знае много и наистина смешни вицове.
	Мама казва, че главата й хвърчи в облаците. Предполагам това значи, че има щуро въображение. Не знам със сигурност, но тя наистина разбира от неща като астрология и карти таро.
	А може би и от… груул.
	Вечерта след като почистих стаята си и преди да си легна, пожелах по много специален начин „Лека нощ!“ на груула.
	— Леля ми идва утре и ще ми помогне да се отърва от теб завинаги — прошепнах му аз. Той ме изгледа, дишайки леко.


	На следващия ден следобед след училище с Даниел завихме на ъгъла към нашата улица и видяхме жълтия кабриолет на леля Луиз, паркиран на входната алея пред къщата ни. Останалата част от пътя до вкъщи взехме с тичане.
	— Ей, какво става? — извика леля Луиз, когато се втурнахме в къщата. Върху къдравата си черна коса беше нахлупила размъкната сламена шапка.
	Преди Даниел да стигне до нея, аз широко прегърнах леля Луиз и прошепнах в ухото й — „Ела горе с мен. Сега. Много е важно.“
	Леля си свали шапката и я сложи на главата ми.
	— Суперважно? — попита тя.
	— Да — прошепнах, хванах я за ръка и я задърпах към стълбите. — Чувала ли си за груул? — попитах аз.
	— За груул ли? Хм. Ще трябва да си помисля малко — отвърна тя замислено. — Не, не мисля, че съм чувала. Какво е това груул?
	— Ами — започнах да обяснявам, — Даниел намери картинка в една енциклопедия. В книгата пише, че е древно митично същество…
	— Е, ако е митично, скъпа, значи не съществува — прекъсна ме леля Луиз.
	— Но то не е митично! — извиках нетърпеливо. — Знам, защото имам едно такова. И то причинява беди, доста беди.
	Леля Луиз ме последва към стаята ми.
	— Чувала ли си за ланкс? — попитах аз.
	Тя поклати глава.
	— Това е друг вид същество от енциклопедията. Прилича на картоф, но има уста, пълна с остри зъби.
	— Мили Боже, звучи отвратително! — възкликна леля Луиз. — Разкажи ми за този… груул. Как изглежда?
	— Ето. Ще ти покажа — казах аз. Дръпнах я в стаята ми.
	Посочих стария кафез. Груулът се беше свил в ъгъла.
	Леля Луиз пристъпи към кафеза.
	— Значи ти си груул — каза тя, навеждайки се напред. Протегна се да го вземе.
	— Чакай! — извиках аз. — Може би не бива да го докосваш.
	Но се оказа късно.


>	16

	Леля Луиз вдигна груула и го сложи в дланта си. Заоглежда го.
	После се обърна към мен:
	— Кет, това е просто една суха гъба. Какво толкова!?
	— Но… но… — запелтечих аз.
	— А, разбирам! — разсмя се тя. — Хванах се на номера ти! Реших, че говориш сериозно! — каза леля Луиз и ми подхвърли груула.
	Опитах се да го хвана, но не ми се искаше да го докосвам. Той се пльосна на пода.
	— Много смешно, деца — тя направо се задавяше от смях. Обърна се и тръгна към вратата. — Имате страхотно въображение. Като леля си.
	Вдигнах груула и го заразглеждах отблизо.
	Не беше топъл.
	Не дишаше.
	Не помръдваше.
	Сух и твърд.
	Най-обикновена гъба.
	Леля Луиз си мисли, че се шегувам. Но смешната станах аз.
	Груулът отново ме надхитри!
	Хвърлих съществото обратно в стария кафез. То се настани без да помръдва. След няколко секунди набъбна и се овлажни.
	— Гадост — изпъшках аз, докато го гледах как става розов, а после и червен.
	Груулът хъркаше и пуфтеше. Ишшш-ооо. Ишшш-ооо.
	А малките му черни очи се бяха вторачили в мен въодушевено.
	Груулът тихо се изкикоти.
	Защо ли е толкова доволен от себе си, запитах се аз. Нищо ужасно не се е случило.
	Или напротив?
	Спомних си падането на татко от стълбата. Огромния клон от дървото. Пръстите на госпожа Вандерхоф. Бягството на Килър. Проваления ми рожден ден. Изсъхналия и поразен заден двор.
	Всичко това беше прекалено много! Прекалено много!
	С див рев измъкнах съществото от кафеза и го фраснах яко върху бюрото ми.
	Дишайки тежко, с разтуптяно сърце, хванах един от най-тежките си учебници. И го стоварих върху груула.
	— Умри! — извиках аз. — Моля те, умри!
	Вдигнах отново учебника и го стоварих върху груула.
	Още веднъж и още веднъж.
	Удрях толкова силно, че всяко живо същество би умряло.
	Най-сетне спрях. Останала без дъх, с отмалели ръце, гледах какво съм направила.
	Гадост. Каква бъркотия.
	Върху бюрото ми се бяха разпилели кафяви и розови парченца от груула.
	Бях го разпердушинила.
	— Точно така! — извиках без дъх. — Така!
	Най-сетне! Най-сетне бях унищожила груула!
	— Да! — извиках още веднъж.
	Но викът заседна в гърлото ми.
	Розовите и кафявите парченца се размърдаха. Гледах ужасена — започнаха да се клатят насам-натам.


>	17

	— Не може да бъде! — прошепнах аз.
	Но можеше.
	Парченцата — частиците груул — се плъзгаха по бюрото ми. Търкаляха се едно към друго.
	Скупчваха се едно в друго.
	За да се съберат на кафява топка. Гъба.
	Не продължи дълго. Най-много минута.
	И груулът отново ме гледаше вторачено. И пулсираше толкова силно, че бюрото ми направо се разлюля.
	Зловещият му кикот разцепи тишината. Хи-хи-хи.
	— Млъкни! Млъкни! — изкрещях аз.
	Но той се разкикоти още по-силно. Припряно грабнах един мръсен чорап от коша за дрехи. Трябваше ми, за да вдигна груула.
	После метнах нещото обратно в кафеза. Хи-хи-хи.
	С вик се хвърлих на леглото си по лице и затворих очи.
	Дали лошият късмет ще ме преследва до края на дните ми? Мога ли да направя нещо?
	Бях толкова изплашена. Толкова ядосана. Толкова объркана.
	Дори не можех да си представя, че някога отново ще съм весела.
	Когато леля Луиз ни заведе с Даниел в сладоледената сладкарница, не успях да доям мелбата си. А обикновено изяждам три.
	Но как можех да съм щастлива отново? Като съм вързана за този груул — завинаги!


	— Събуди се, Кет! Хайде, събуждай се! — нетърпелив глас шептеше в ухото ми.
	Бавно повдигнах глава от възглавницата.
	— А?
	Даниел размахваше чантата си напред-назад на сантиметри от главата ми.
	— Разкарай това! — извиках и се протегнах да я хвана.
	— Ей, просто се опитвам да ти помогна — отвърна той и дръпна чантата си. — Ще закъснееш за училище. По-добре се размърдай!
	Той избяга навън.
	Разбутах завивките и се втурнах към гардероба. Издърпах една тениска с надпис „Спасете Земята“ и клин на розови цветя. Тогава си спомних.
	— Даниел, негодник такъв! — изревах аз. — Днес не сме на училище! Учителите имат събрание.
	Той надникна отново в стаята ми.
	— Върза се! — злорадо се изсмя той.
	Метнах възглавница и го ударих в лицето. Добър удар.
	— Не те бива — каза той, продължавайки да се смее. — Карло ще дойде след закуска. Може да поиграем на „Мега чудовищните войни“.
	Тръшнах вратата пред лицето му.
	Обикновено не обръщам внимание на тъпите шеги на Даниел.
	А и ден без училище винаги е повод за добро настроение.
	Но как можех да съм радостна сега? Единствената мисъл, която се въртеше в главата ми, беше какво ли лошо предстои да се случи.
	Какво ли злощастие ще причини груулът днес?
	След закуска се зачетох на верандата в едно списание. Опитах се да не обръщам внимание на виковете на Даниел и Карло и на дивия им смях, докато играеха компютърните си игри.
	Имах да пиша съчинение за госпожа Вандерхоф. Темата беше „Моето семейство и колко много то значи за мен“.
	Но мислите ми продължаваха да са насочени към груула и как той напълно разрушаваше семейството ми.
	Досега бях написала само: „Аз съм Кет Мъртън и семейството означава ужасно много за мен.“
	Не беше точно съчинение за шестица. А трябваше да го предам на следващата сутрин.
	Реших да си почина. Отидох в кухнята и си сипах чаша мляко с какао. Взех си и овесени бисквитки.
	На връщане надникнах в стаята за игри. Беше необичайно тихо.
	Карло го нямаше. Само Даниел играеше на „Подводно приключение“.
	— Къде е Карло? — попитах аз.
	— Ами… — отвърна Даниел, с очи вперени в подводници и торпеда, които проблясваха на екрана на компютъра.
	— Твърде сложен ли беше въпросът ми? — попитах иронично. — Ще го повторя по-бавно. Къде… е… Карло?
	— Вкъщи — измърмори Даниел.
	— Да не би да се е ядосал, че ти си потопил повече вражески подводници? — пошегувах се аз.
	Даниел не отговори.
	Продължих нагоре по стълбите към моята стая. Оставих чашата и бисквитките. Не можех да се въздържа да не погледна към кафеза.
	Не това, което видях, ме накара да потръпна от страх. А това, което не видях! Кафезът беше празен.
	Груулът беше изчезнал.
	Избягал.


>	18

	Как е изчезнал? Досега груулът никога не се беше опитвал да се измъкне оттам.
	Всъщност тъпата гъба никога не бе проявявала желание да отиде където и да било.
	Защо я няма? И къде е отишла?
	И каква ли беля се кани да направи?
	Не би могла да е твърде далече, помислих си аз. Тя няма крака.
	Опитах се да извикам Даниел. Но гърлото ми се беше стегнало от ужас.
	Започнах припряно да търся груула. Пъхнах се под леглото. Не беше там.
	Извадих всичко от гардероба. Отворих всички чекмеджета. Никаква следа от него.
	Претършувах всеки сантиметър от стаята. Дори го повиках на глас:
	— Ей, груул. Ела, груул.
	Без резултат. Никакъв отклик. Съществото беше изчезнало.
	Изведнъж пред очите ми блеснаха думите от „Енциклопедия на чудесата“: _„Ако някой се опита да даде груула на друг, ще умре до един ден.“_
	— Даниел! — провикнах се аз. — Даниел! — затичах се надолу по стълбите към стаята за игри. Разтърсих го толкова силно, че той изпусна компютърната мишка.
	— Груулът е изчезнал! — извиках аз. — Избягал е!
	Даниел отмести поглед от компютърния екран.
	— Какво? Какво искаш да кажеш с това „изчезнал“?
	— Изчезнал е! Кафезът е празен! — проплаках аз.
	Даниел сбръчка лице. Явно мислеше съсредоточено.
	— Знам къде е — каза той. — Карло.
	— А! — извиках аз. — Как си могъл? Защо си позволил на Карло да го вземе?
	— Не съм му позволявал! — прекъсна ме Даниел. — Може би го е свил, когато си е тръгвал. Карло си мисли, че всичко е просто номер. Той казва, че не е възможно една малка гъба да причини нищо лошо!
	— Ама че идиот! — изломотих аз. — Може би трябва да му оставим груула. Ще му бъде за урок — истински гаден урок!
	— Кет, недей! — възкликна Даниел. — Той е най-добрият ми приятел. Трябва да си вземем груула преди да се е случило нещо ужасно!
	Облякохме по едно яке от гардероба в антрето и се затичахме към гаража. Метнахме се на колелата и бясно подкарахме надолу по улицата.
	— Къде мислиш, че е отишъл? — извиках аз.
	— Да видим в двора на училището — предложи Даниел. — Там винаги има деца.
	— Аха, а Карло е голям фукльо — възкликнах аз. — Сигурно е отишъл там, за да се похвали с груула.
	— Не е фукльо — възпротиви се Даниел.
	— Как ли пък не! — отвърнах аз. Бясно въртейки педалите, изпреварих Даниел.
	— Още две преки! — извиках без дъх. Намалих скоростта така че Даниел да ме настигне.
	Завих на ъгъла.
	— О, не! — изпищях аз.
	Стиснах спирачките. Забих на място.
	Кой лежеше там отпред?
	Не беше ли Карло?
	Да!
	Карло. Пльоснат по корем. С разперени на тротоара ръце и крака.
	— Закъсняхме! — извика Даниел. — Закъсняхме!


>	19
	Колелата ни паднаха на земята, когато с Даниел скочихме от седалките. Наведохме се над Карло:
	— Карло! Карло!
	— Оооох, ууууф! — изстена той. Хвана се за десния крак.
	— Карло! — извиках без дъх. — Какво ти е? Какво стана? Добре ли си?
	Карло внимателно сгъна крака си и отново изстена:
	— Кракът ми… боли ме ужасно. Май го изкълчих го, като паднах от колелото.
	Огледах се и видях колелото му паднало под едно дърво.
	— Какво стана? — запита тихо Даниел. Брат ми не понася кръв.
	— Едни деца искаха да се надбягваме — изпъшка Карло. — Аз не исках, но те ме предизвикаха.
	Той седна и продължи да търка коляното си.
	— Направо летях! После май попаднах на камък и кормилото зави към дървото. Децата решиха, че е страхотно. Просто отминаха и ме оставиха.
	— Даниел, помогни ми да го вдигна! — наредих на брат ми. Хванахме Карло и го отведохме до бордюра.
	Седнахме и се загледахме в изкривеното му колело. Кормилото беше така усукано, че приличаше на огромна осмица.
	— Знаеш ли какво? — каза Карло най-накрая. — Дори не забелязах тъпото дърво, докато не се блъснах в него.
	Даниел ме сръга. Знаех, че си мисли същото, каквото и аз.
	Груулът отново е атакувал.
	Трябваше да си върнем груула.
	— Карло, къде е груулът? — попитах аз.
	— Ето тук — в кошницата на колелото ми — посочи той.
	Мушнах ръка през усуканото кормило и затършувах в кошницата.
	Опипах дъното няколко пъти.
	В кошницата нямаше нищо. Абсолютно нищо.
	— Карло, престани! — възмутих се аз. — Груулът не е там. Къде е? — гласът ми прозвуча високо и пискливо. Усещах, че се паникьосвам.
	— Ха! Там трябваше да е! — заяви Карло. — Там го сложих. Исках да го занеса вкъщи.
	— Да, бе, Карло — прекъснах го аз. — А нямаше ли да го занесеш в училищния двор и да се изфукаш с него?
	Карло наведе глава.
	— Е, може би за малко.
	— Страхотно! Просто страхотно! — избухнах аз. — Заради теб, сега груулът го няма.
	Даниел се наведе към мен с пребледняло от страх лице.
	— Трябва да намерим груула, Кет — прошепна той. — Нали си спомняш какво пише в енциклопедията. Ако не го открием до един ден, ти ще умреш!
	— Спомням си — отвърнах аз и потръпнах. — Но как да го открием? Къде може да е?


>	20

	— Дори не знам откъде да започнем да търсим — въздъхнах аз.
	— Може да е паднал от кошницата, когато се ударих в дървото — предположи Карло. Може да се търкулнал някъде тук.
	Даниел ме дръпна за ръкава.
	— Хайде — настоя той. — Давай да търсим.
	Карло се изправи.
	— По-добре да си ида вкъщи — каза той и закуцука. За щастие къщата му беше само на една пряка.
	С Даниел прегледахме целия тротоар, погледнахме към вратите на дворовете, под колите, в цветните лехи — навсякъде, където груулът може да се е търкулнал.
	Без успех.
	Тъкмо щяхме да се откажем, когато забелязах решетка на шахта на няколко крачки от колелото на Карло. Възможно ли е груулът да е паднал в шахтата?
	Даниел също видя шахтата.
	— Кет! Обзалагам се, че се е търкулнал в шахтата! Вътре е! Знам си!
	Легнах по корем на тротоара. Надникнах през решетката.
	— Толкова е тъмно, че нищо не се вижда — казах аз. — Някой трябва да влезе вътре.
	— А? Някой? Може би… може аз — предложи колебливо брат ми.
	Даниел се прави на смел. Но знам, че се страхува от доста неща. Като тъмни шахти, например.
	Той направо би припаднал в шахта.
	— Не, аз ще вляза — казах аз. — Груулът ме познава по-добре.
	Вдигнахме тежката решетка. Пъхнах крак и опипах стените с маратонка. Тя се подхлъзна на тясната стълбичка, прикрепена на едната страна на шахтата.
	— Май това е единственият път надолу — казах тихо аз. — Тръгвам.
	Бавно се вмъкнах в тъмната влажна дупка. Дръжката на стълбата беше мокра и хлъзгава. Стените бяха покрити с дебел слой мръсотия.
	— Това е наистина отвратително място! — извиках аз. — Не мога да повярвам, че правя това!
	Ишшшшш.
	Когато стигнах дъното на шахтата, кракът ми стъпи върху нещо мокро и слузесто.
	— Гадост! — изкрещях аз, като бързо вдигнах крака си.
	— Добре ли си? — извика Даниел отгоре. Звучеше така, сякаш беше на десет километра от мен.
	— Аха — отвърнах аз. — Мисля, че стъпих на купчина боклуци. Леле, тук е страшно тъмно.
	Внимателно стъпих отново, като продължавах да стискам стълбата с ръка, опасявайки се, че иначе няма да мога да намеря пътя за връщане.
	Доста е тъмно, осъзнах аз. Никога няма да открия груула тук долу.
	Тогава го чух.
	Ишшш-ооо. Ишшш-ооо.
	Дишаше!
	Ишшш-ооо. Ишшш-ооо.
	Груулът! Но къде точно?
	Задържах дъха си и замръзнах на място. Съсредоточих се. Опитах се да установя откъде точно в този непрогледен мрак идва дишането.
	Ишшш-ооо. Ишшш-ооо.
	Някъде отдясно?
	Знаех, че трябва да мръдна натам и да хвана груула. Но се страхувах да пусна стълбата. Най-накрая реших да преброя стъпките си, да намеря груула и после да направя същия брой крачки обратно към стълбата.
	Преглътнах тежко и пуснах стълбата. Стъпих в мрака и започнах да броя.
	— Една… две… три… четири…
	Дишането се чуваше по-близо.
	— Пет… шест…
	Спрях. Заслушах се съсредоточено.
	— Ха! — извиках на себе си. — Какво е това дращене?
	Тогава видях очите.
	Не малките кръгли очи на груула.
	А големи, лъскави очи. Няколко чифта.
	Всичките просветваха в тъмнината пред мен.


>	21

	Дращенето стана по-силно. Очите ме гледаха втренчено.
	Жълти очи. Светещи в тъмното.
	Чух нещо да се прокрадва по пода. Усетих нещо — топло и пухкаво — да се отърква в крака ми. Дали бяха миещи се мечки? Или плъхове?
	Не исках и да знам.
	Още нещо се шмугна край мен. Всички започнаха да се промъкват по пода на шахтата. Ставаха все по-неспокойни.
	Поех си въздух.
	Обърнах се.
	Затичах се.
	Трябва да се махна оттук, помислих си аз. Трябва да се махна преди да са ме нападнали!
	Маратонките ми се подхлъзнаха върху мокрия, хлъзгав под.
	— Моля те, Господи, помогни ми да намеря пътя за навън — примолих се аз, залитайки в тъмното.
	— Оуу!
	Коляното му се удари в нещо твърдо. Извиках и се протегнах да се опра на нещо.
	Пипнах дръжката на стълбата.
	— Да! Да! — извиках радостно. Пренебрегвайки болката в коляното, сграбчих хлъзгавите дръжки. Нагоре, нагоре към светлината.
	— Даниел! Помогни ми! — извиках аз. Даниел се наведе и ме хвана за ръцете. Помогна ми да се измъкна от ужасната дупка.
	Легнах на тротоара и почти се разплаках от облекчение.
	Даниел се наведе към мен.
	— Взе ли го? — запита той нетърпеливо. — Намери ли го?
	Изтрих покритите си с мръсотия ръце в дънките.
	— Не — казах му аз. — Не беше груулът.
	— Трябваше да вляза аз — заяви той. — Със сигурност щях да го намеря.
	— Със сигурност щеше да се ужасиш! — отвърнах му ядосано. — Долу има някакви животни. Май плъхове. Десетки.
	— Да, бе! — каза той, извъртя очи и въздъхна. — Сега какво ще правим?
	Въздъхнах:
	— Не се тревожи — ще намерим груула.
	— Но как? — извика той. — Не можем дори Килър да намерим. Няма никога да открием една малка гъба.
	Не бях виждала Даниел толкова притеснен.
	— Даниел, полицията ще намери Килър. Знам, че ще го намерят — казах тихо аз.
	— Сигурно не сме я видели тази гъба — каза той без да обръща внимание на думите ми. — Трябва отново да прегледаме навсякъде.
	Започнахме отново да търсим. По улицата. По тревата. Зад храстите. Под дърветата.
	Почти се бяхме отказали, когато се появи Карло. Вървеше съвсем нормално. Разгледа потрошеното си колело. После се включи в търсенето.
	Следобедното слънце бавно се спускаше зад дърветата. Захладня. Свечеряваше се.
	Седнах на бордюра, напълно отчаяна.
	В главата ми се стрелкаше предупреждението от енциклопедията. Дали е възможно? Може ли да е истина? Дали наистина животът ми приключва утре, ако не открием груула?
	— Ето го!
	Възторженият вик на Даниел прекъсна страшните ми мисли.
	— Ето го! — радостно се развика брат ми. — Виждам го! Виждам груула!


>	22

	Даниел хукна с все сила.
	— Давай! — сърцето ми се разтупка. Скочих от бордюра. — Ти си най-страхотният брат на света!
	Бях толкова развълнувана и щастлива, че прегърнах Карло.
	— Той спаси живота ми! — извиках аз. — Спаси живота ми!
	— Ей, я стига! — извика Карло и се измъкна от прегръдката ми.
	Затичах се след Даниел. Видях, че се навежда, за да вземе нещо. Нещо малко, кръгло и кафяво.
	Но под напора на вятъра груулът се изтърколи далече от него.
	— Ей…! — извика той и тръгна след него. Нов повей на вятъра отнесе груула още по-надалече.
	— Хванах те! — извика Даниел, мятайки се върху него.
	— Дай го тук! — изкрещях аз.
	— О, не! — промърмори брат ми с посърнало лице. — Съжалявам. Това не груулът.
	Грабнах нещото от ръцете му.
	— Да, не е — прошепнах тъжно.
	Не е груулът. Просто парче от стара кафява хартиена торбичка, смачкано на топче.
	Даниел хвърли хартиеното топче на земята и го стъпка.
	Присви ме коремът. Направо ми прилоша.
	Времето изтича, помислих си аз. А изобщо нямаме представа къде е груулът.
	Едното ми око се насълзи и аз бързо премитах. Не ми се искаше Даниел и Карло да видят колко съм уплашена.
	Обзе ме паника. Наистина ли ще умра, ако не открием това зло същество?
	Изведнъж си представих мама и татко, разплакани и тъгуващи за мен. Представих си как леля Луиз нарежда: „Моя е вината. Не й повярвах.“
	Даже си представих как Даниел отива сам на училище.
	Загледах се в брат ми, който беше приседнал тъжно на бордюра до Карло.
	И ми се яви една ужасна идея. Може би груулът не беше изгубен.
	Може би страховитото същество е решило да се скрие.
	Да се скрие от мен.
	Така че да ни погоди най-гадния си номер.
	Да се скрие за 24 часа, за да ме сполети най-ужасната беда.
	Смъртта.
	Карло ме стресна, като скочи на крака. Кафявите му очи блестяха развълнувано:
	— Хрумна ми нещо! — извика той.
	— Какво? — запитах аз. — Какво нещо?
	Той се усмихна и ме хвана за ръката:
	— Ела! По-бързо! Мисля, че знам къде е груулът!


>	23

	— Сещаш ли се за онези момчета, с които се надбягвах? — попита Карло, докато ме дърпаше по улицата. — Онези, които все се мотаят на игрището?
	— Да. И какво? — запитах аз.
	— Сигурен съм, че някой от тях е взел груула. Сещам се…
	Даниел дори не изчака Карло да завърши изречението.
	— Хайде! — извика той. Метна се на колелото си и отпраши към игрището.
	Вдигнах моето колело и завъртях педалите след брат ми. Карло се затича след нас, викайки:
	— Чакайте! Чакайте!
	Стигнахме игрището. Слязохме от колелата и ги забутахме по тревата. Тук обикновено се мотаят по-големите деца.
	— Ето ги! — каза Карло. Сочеше група момчета, които играеха бейзбол.
	— Карло — притеснено прошепна Даниел, — това са доста големи момчета. Май са от гимназията.
	Забелязах две по-големи момчета, които стояха отстрани на бейзболното игрище. Бяха навели глава и гледаха нещо в ръцете на по-високото момче.
	Нещо малко, кръгло и кафяво.
	Груулът!
	Затичах се към тях:
	— Здравейте! — изрекох с най-приветливия си глас. — Знам, че звучи глупаво, но държите най-любимата ми гъба. Може ли да ми я върнете?
	Високото момче ме изгледа с присвити очи. Беше симпатичен — с големи зелени очи и права руса коса, която стигаше до раменете му.
	— Любимата ти гъба? — повтори той. Усмихна се широко. — Съжалявам, но бъркаш. Това е моята любима гъба.
	— Не! Сериозно — настоях аз. — Изпадна от колелото на онова дете — посочих към Карло. Двамата с Даниел ни гледаха отдалече. — Наистина ми трябва.
	— Можеш ли да докажеш, че е твоя? — запита момчето. Той я завъртя в ръката си. — Не виждам надпис с твоето име.
	Присвих очи и му отправих най-гадния си поглед.
	— По-добре ми я върни — заплаших го аз. — Защото всъщност не е точно гъба. Тя е зловеща. Носи лош късмет на всеки, който я притежава.
	— Оооо, много се уплаших! — присмя се той. — Това за лошия късмет може да е истина — защото няма да си я получиш!
	Той размаха груула пред лицето ми, а после извика на приятеля си:
	— Ей, Дейв. Дръж!
	И метна груула към Дейв.
	— Ето — изхили се той. — Дръж малко лош късмет!
	— Ей, дайте ми го — хвърлих се аз към груула. Но гъбата прехвърча високо над главата ми.
	Двамата си подхвърляха един на друг груула. Смееха се и го хвърляха високо над главата ми, без да мога да го хвана.
	Те се забавляваха. Аз — не.
	След като ме разиграваха десетина минути, аз се отказах.
	Добре, казах си аз. Ще ги оставя да си поиграят с груула.
	Скоро ще разберат, че той не играе честно, помислих си с известно злорадство. Отстъпих и извиках на двете по-големи момчета:
	— Ще съжалявате!
	Русият повдигна рамене, засмя се и се затича към игрището — беше негов ред да хване бухалката. Същевременно много ясно ми показа, че пъха гъбата в задния си джоб, откъдето знаеше, че не мога да я взема.
	После зае позиция на батер*.
	[* батер — в бейзбола това е играчът, който удря топката с бухалката.]
	Прас!
	Още първата топка го цапардоса по главата.
	Очите му се извъртяха. Той потръпна и залитна. Стовари се на земята и повече не мръдна.
	— Помощ! — развикаха се другите момчета. — Помогнете!
	Груулът си беше свършил работата. Лошият късмет отново атакува!
	— Как е той? — запита Даниел — Дали…?
	Не отвърнах. Видях, че груулът се изтърколи от задния джоб на момчето и падна на земята.
	Втурнах се напред и се хвърлих към злокобната гъба.
	Но ръцете ми стиснаха само суха трева.
	Дейв, приятелят на русото момче, грабна груула малко преди аз да го стигна.
	— Хайде, хвани го! — извика той и метна малкото същество високо в небето.


>	24

	Хвърлих се нагоре отчаяно. Но Дейв беше доста по-висок от мен и без усилие хвана пръв груула.
	— Ето! Вземи го — каза той и ми подхвърли гъбата. После се затича да види какво става с приятеля му.
	Русото момче вече седеше и търкаше главата си.
	— Добре съм — повтаряше той. — Наистина, добре съм. Какво ме удари?
	С Даниел се затичахме към колелата си. Карло тичаше след нас. Хвърлих груула в кошницата на колелото.
	Гъбестото същество пулсираше толкова бясно, че кошницата се тресеше. Тялото му се промени от червено към черно. Червено — черно. Цветовете се сменяха в ритъма на дишането му.
	Туп-тууп. Туп-тууп.
	Изкиска се радостно.
	Хи-хи-хи.
	Беше толкова доволно от себе си, толкова щастливо, че е поразило русото момче.
	— Отвратително си! — изкрещях аз — Стигнем ли вкъщи, ще те заключа в кафеза!
	Бързо завъртях педалите и дори се изправих, за да увелича скоростта. Вкъщи, мислех си. Бързо вкъщи.
	Превита над колелото, с приведена глава се стрелнах по Оук стрийт. По-бързо. Въртях педалите все по-бързо.
	Вятърът разроши косата ми и кичур влезе в очите ми.
	Чух Даниел да ме вика някъде отзад.
	Но карах твърде бързо. Вятърът духаше силно. Не можех да разбера какво казва Даниел.
	Чух го отново да вика.
	И после чух клаксон на кола и свистене на спирачки.
	Обърнах се точно когато огромен черен сребрист камион се носеше към мен, за да ме размаже като буболечка.


>	25

	Здраво стиснах спирачките.
	Камионът се плъзгаше зад гърба ми, по тротоара свистяха гуми, ехтеше клаксон.
	Колелото ми закова на място и аз се преметнах.
	Паднах тежко на тротоара на лакти и на колене.
	Колелото отскочи от бордюра и се преобърна.
	Изтъркалях се по тревата.
	Камионът успя да извие. И спря.
	Разминахме се само на две педи разстояние.
	Изправих се, олюлявайки се. Там отстрани на пътя. Не можех да помръдна от ужас.
	Обърнах се и видях, че шофьорът на камиона отваря вратата си.
	— Какво правиш по средата на улицата? — извика ми той. — За малко да те убия! Родителите ти знаят ли, че се мотаеш тук?
	Страхотно, горчиво си помислих аз. Първо, този едва не ме смачка като палачинка, а сега ми крещи.
	— Съжалявам! — извиках аз.
	Какво друго можех да кажа!
	Изчаках шофьорът да се прибере в камиона и да потегли.
	Но през цялото време продължавах да си мисля — лош късмет завинаги. Лошият късмет ще ме следва завинаги.
	Извиках на Даниел и Карло, че съм добре. После отново се метнах на колелото, надолу по Оук Стрийт и после по Мейпъл.
	Още само две къщи, помислих си аз. Натиснах по-силно педалите.
	Бам!
	Предната ми гума се заби в нещо. Май счупена бутилка.
	Колелото се извъртя и паднах с него.
	— Ох! — извиках аз. Осъзнах, че напоследък доста време си прекарвам на земята.
	Огледах гумата. Цялата на парцали.
	Лош късмет. Лош късмет завинаги.
	Хи-хи-хи. Дочух гадния смях на груула.
	Звукът ме изпълни с гняв. Ритнах колелото и фраснах пръста на крака си в металната рамка.
	— Оууу! — изстенах и стиснах крака си.
	Лош късмет. Лош късмет завинаги.
	С яростен вик грабнах зловещата гъба и я забих в земята. После скочих отново на колелото си и минах с гумата върху груула.
	Напред-назад. Напред-назад.
	Исках да размажа зловещото същество.
	— Спри! Спри! — разкрещя се Даниел, спирайки до тревата. — Не можеш да убиеш груул. Само му даваш това, което иска.
	Вторачих се в брат ми. Опитах се да си поема въздух.
	— Виж го! — извика Даниел и посочи. — Груулът става все по-развълнуван. Ти му помагаш, не му вредиш.
	Сведох поглед към груула. Пулсираше по-бързо отпреди. От гадните му очички струеше зловеща светлина. Червеното му тяло блестеше на следобедното слънце.
	Хи-хи-хи.
	Жестокият кикот разцепи въздуха като нокът върху стъкло.
	Вдигнах колелото си и го забутах към нашата входна алея. Пуснах го на асфалта.
	После се върнах при груула, стиснах го здраво в ръка и го отнесох вкъщи.
	Даниел вървеше след мен.
	— Сега какво ще правиш? — запита ме той.
	— Ще видиш! — запътих се към кухнята.
	Сърцето ми биеше лудо. Усещах как кръвта ми пулсира в слепоочията.
	Пуснах груула в сифона на мивката. После грабнах дървена шпатула и го натиках навътре в тръбата.
	Даниел стоеше зад мен. Гледаше и мълчеше.
	Пуснах горещата вода докрай. Натиснах копчето до мивката и се усмихнах на брат ми.
	Мелачката на мивката изкъркори.
	Къркоренето се превърна в свистене.
	Свистенето стана бучене.
	— Да! — извиках щастливо. — Да!
	След няколко секунди мелачката беше смляла груула.
	— Това е краят! — казах на Даниел и въздъхнах щастливо. Заслушах се как тръбата се изпразва. — Надолу по канала! Яхуууу!
	Карло се втурна в кухнята.
	— Какво става? — запита той без дъх. — Къде е груулът?
	Обърнах се към Карло с грейнала усмивка.
	— Няма го. Груулът си отиде! — обявих сияеща аз.
	После чух, че брат ми ахна.
	Видях, че се е втренчил в мивката със зяпнала уста.
	— Не! Не си е отишъл! — гласът му беше толкова глух, че едва го чух. — Не си е отишъл! — прошепна той.


>	26

	Погледнах към мивката.
	И веднага разбрах какво е ужасило Даниел.
	Топлата вода сякаш извираше.
	Клокочеше и пръскаше. Сякаш нещо силно я буташе нагоре.
	Топлата вода все повече изпълваше мивката — идваше откъм канала.
	— Не мога да повярвам! — извика Карло.
	Груулът изскочи, превъртайки се в клокочещата топла вода.
	Я, го виж ти! Цял-целеничък. Загледах се ужасена какво става, а той тупна с трясък в мивката.
	— Не! — изпищях аз. — Не може да бъде! Не може да се върне! Не е възможно!
	Грабнах прогизналия груул и го стиснах с все сила.
	От слузестото нещо потече цяла река.
	Колкото по-силно го стисках, толкова по-топъл ставаше груулът.
	По-топъл и по-топъл и…
	— Оу! — изпуснах го аз, защото направо ме опари. Бързо пъхнах ръце под студената вода.
	Груулът се отпусна встрани на мивката. Пулсираше радостно, вторачил гнусните си очички в мен, и дори зловещо се изкикоти.
	— Даниел, Карло! — изпъшках аз. — Трябва да има начин да убием това нещо! Трябва! Мислете, момчета!
	Но двамата гледаха безмълвно пулсиращия груул.
	— Хайде, Даниел, напъни се! — махнах с ръка пред лицето на Даниел. — Помогни ми! Изчерпах всичките си идеи.
	Внезапно погледът му се фокусира.
	— Хрумна ми нещо! — тихо каза той.
	Изтича от кухнята.
	— Веднага се връщам — извика и ни остави с Карло сами пред гнусното същество.
	— Мразя те! — извиках на груула. Но гневът ми сякаш го накара да запулсира по-бързо.
	След малко Даниел нахлу обратно в кухнята.
	— Може би това ще свърши работа — обяви той и сложи на кухненската маса „Енциклопедия на чудесата“.
	— Взех я от библиотеката — обясни той. — Реших, че може да ни потрябва.
	Започна да търси „груул“ в азбучния указател.
	— О, Даниел — въздъхнах уморена. — Вече прочетохме всичко, което пише тук за груула. Няма смисъл.
	— Може да сме пропуснали нещо важно — настоя Карло.
	Даниел запрелиства енциклопедията.
	— Ето, тук пише за убиването на груул — каза той. — Дай да прочетем.
	Започна да чете: _„Груулът не може да бъде убит със сила или по друг насилствен начин.“_
	— Това ли е всичко? — запитах аз. — Нещо друго не пише ли?
	Даниел затвори книгата.
	— Нищо друго — тъжно отвърна той. — Кет, груулът наистина не може да бъде убит. Той е най-зловещото същество на света и не може да бъде унищожено. Нито със сила. Нито с насилие. С нищо!
	Загледах се в пулсиращото пурпурно същество.
	— Хмммм — не успях да се въздържа и да не се усмихна.
	— Кет? Какво ти става? — запита Даниел. — Напълно ли откачи? Защо се усмихваш?
	— Защото груулът може да бъде убит — обявих аз. — И се сетих как.
	— Какво? — извика Карло. — Сетила си се как?
	— Какво ще направиш? — запита Даниел. — Не можеш да го убиеш. Той винаги се съживява.
	Поклатих глава.
	— Ще видим — отвърнах аз.
	Искаше ми се добре да обмисля плана си преди да им го кажа.
	Всъщност се оказа твърде проста работа.


>	27

	Колкото и да не ми се искаше, вдигнах пулсиращия груул от мивката и нежно го сложих в шепата си.
	Внимателно погалих отвратителното същество по набръчканата му главица. После сладичко му запях:
	— Нани-нани-на, малък груул. Обичам те. Спи сладко, малък груул, нани-нани-на.
	— Кет, плашиш ме — изстена Даниел. — Спри, чуваш ли! Побъркала си се. Трябва да си полегнеш.
	Но аз продължих да пея колкото се може по-сладко.
	— Какво прави тя? — попита Даниел Карло. — Разбираш ли нещо?
	Карло поклати глава.
	Не им обърнах никакво внимание.
	Трябваше да се съсредоточа.
	Заповядах си да милвам груула с обич. Гушнах лигавото нещо и го залюлях с ръце, все едно е малко кученце.
	Тихичко му пеех в ухото:
	— Мъничък груул, сладичък груул, толкова си хубав, толкова симпатичен, толкова прекрасен. Обичам те, груул.
	— Кет, моля те, престани! — примоли се Даниел. — Плашиш ме. Наистина много ме притесняваш, Кет.
	— Как може да милваш това чудо? — запита Карло. — Толкова е отвратително.
	— Сладичък груул — прошепнах аз. — Толкова си сладичък!
	Гушнах го нежно и го погалих по набръчканата кожа. Ако и това не помогне, казах си наум, нищо няма да помогне.
	— Отивам да намеря мама и татко — заплаши ме Даниел. Тръгна заднешком към вратата.
	— Шшшшт — вдигнах пръст към устните си. После посочих груула, свит в ръцете ми. — Вижте, момчета.
	Буйното пулсиране на груула беше намаляло и сега беше съвсем слабо.
	Попях още малко — нежно, внимателно, сладичко.
	И тримата гледахме учудени как цветът на груула избледня. От червено към розово и… най-накрая — към обичайното му бледокафяво.
	— Леле! — изсвири Даниел.
	— Гледай — казах аз, все още гушнала груула. Изпях още една приспивна песничка.
	Груулът глухо въздъхна. Виждах как се свива, виждах, че изсъхва в ръцете ми.
	Очите му се затвориха. Сухата кафява кожа ги покри.
	— Той… той отслабва, Кет — развълнувано прошепна Даниел.
	— Гледай — казах му аз. После запях на груула — Ето, ето, малък груул. Какъв сладичък груул — и го залюлях като бебе.
	Дишането на груула отслабна, отслабна и спря.
	Груулът лежеше безжизнено в ръката ми. Без звук. Без пулс. Не помръдваше.
	— Я, вижте сега! — казах на Даниел и Карло.
	Повдигнах сбръчканата гъба до лицето си… и й лепнах голяма тлъста целувка.


>	28

	Двете момчета изкривиха лице от погнуса.
	Но аз знаех какво правя.
	Свалих груула по-ниско и го разгледах внимателно.
	— Оооооох! — гъбата въздъхна дълго и глухо… и се сви на малка топчица.
	Поех си дълбоко въздух и духнах.
	Топчицата се разлетя на парченца. Сухи кафяви пухчета се понесоха из въздуха.
	Загледах се как пухчетата падат на пода. После избърсах ръцете си в кърпа.
	— Свърши се!
	— Св… свърши се! — обяви Карло.
	— Но как? — запита Даниел.
	— Ами, ти ми даде идеята — казах му аз.
	— Аз ли?
	— Да — отвърнах. — Когато прочете в енциклопедията, че груулът не може да бъде убит със сила или насилие. Усмихнах се.
	— Повторих си няколко пъти това. И накрая ми светна.
	— Какво ти светна? — запита Карло.
	— Знаех, че груулът не може да бъде убит със сила или насилие — обясних аз. — Но може би с доброта и обич? Вероятно никой преди не се е опитвал да бъде добър с него.
	Двете момчета ме гледаха онемели.
	— Така ми хрумна, че доброто отношение може да е тайната за унищожаването на груула — продължих аз. — И подейства. Груулът беше толкова зъл, че не можеше да издържи да е обичан.
	— Леле! — въздъхна Карло.
	— Чудесно! — възкликна Даниел. — Радвам се, че се сети.
	— Аха, страхотно е, че си имаме гений в семейството — иронично казах аз.
	Бръкнах в задния си джоб и извадих 12-те долара, които баба ми беше пратила за рождения ден.
	— Какво ще кажете да се почерпим със сладолед? — с усмивка предложих аз.
	— Чудесно! — щастливо извикаха и двете момчета.
	— Може би сега късметът ни ще се промени — казах на Даниел. — Обзалагам се, че ще бъдем най-късметлийското семейство на нашата улица.
	После го чух. Онова познато, ужасяващо дишане. Отново.
	Обърнах се към вратата.
	— Какво беше това? — извиках със свито сърце. — Чу ли го?
	Да. Всички го чухме.
	Гърлото ми пресъхна. Побиха ме тръпки.
	Дишането се усили.
	По-близо.
	— Не съм го убила — проплаках аз. — Върна се. Върна се.


>	29

	Даниел ме хвана за ръката. В очите му се четеше страх.
	Карло отстъпи крачка от вратата. Вървеше заднешком и се блъсна в кухненския плот.
	Сгушихме се накуп. Беше ни страх да мръднем. Беше ни страх да отидем и да видим.
	— Нямаме избор — най-сетне рекох аз. — Ако се е върнало, трябва да го пуснем.
	Поех си дълбоко въздух. Краката не ме държаха. Сякаш бяха от олово.
	Но се насилих да тръгна към вратата за двора.
	Цялото ми тяло се тресеше, когато посегнах към дръжката. И рязко отворих вратата.
	— О! — изплашено извиках аз.
	Килър ме гледаше втренчено, дишаше шумно и бясно мяташе пухкавата си опашка.
	— Килър! — радостно викнах аз. — Ти се върна! — наведох се, за да го гушна. Но кучето се шмугна покрай мен в кухнята.
	Даниел нададе щастлив вик вдигна кучето и го прегърна. Килър покри лицето му е мокри целувки.
	— Късметът ни се обърна! — обявих аз.
	Погледнах навън.
	Леле! Здрава зелена трева покриваше земята. Цветята бяха вдигнали клюмналите си главички и, докато ги гледах, грейнаха в шеметни цветове.
	Изглежда цялото зло на груула изчезваше.
	Грабнах Килър и силно го гушнах.
	— Килър, Килър! — изтананиках в ухото му. — Освободихме се от груула.
	— Хайде — извика Даниел. — Време е за сладолед!
	Пуснах Килър обратно на пода и го целунах по главата.
	— Скоро се връщаме! — казах му аз.
	— Към сладкарницата за сладолед! — извика Даниел, излитайки навън. — Кой ще е пръв? — изкрещя той и хукна надолу по улицата. — Победителят получава тройна мелба!
	Карло и аз се понесохме след Даниел. Стегнах мускули и ги изпреварих.
	В последния момент обаче Даниел се мушна покрай мен и пръв докосна вратата на сладкарницата.
	— Аз печеля! — щастливо извика той.
	Нахлухме в сладкарницата.
	— Маса за трима — усмихнато каза Даниел.
	Сервитьорката ни показа къде да седнем, подаде ни менютата и забърса масата с… гъба!
	— Гадост! Махнете това нещо оттук! — изписка Даниел.
	Сервитьорката не разбра, но всички се засмяхме — може би за първи път от седмици.
	— Не обръщайте внимание на брат ми — казах аз. — Нещо му става от гъби — той ме ритна под масата, но аз му отвърнах с ощипване.
	Сервитьорката извъртя очи. После взе поръчката ни.
	Докато лапахме мелбите, осъзнах колко съм гладна… и колко съм щастлива.
	Груулът беше изчезнал… завинаги.


	Така се натъпкахме, че направо се търкаляхме към къщи.
	— Килър. Ей, момче! — бутнах задната врата и влязох в кухнята.
	— Ей, Килър? Ела тук! Не се ли радваш да ни видиш?
	Килър въобще не се обърна.
	Стоеше пред мивката, ръмжеше и мяташе опашка. Носът му беше забит във вратичката на шкафа, сякаш се опитваше да я отвори.
	— Добре, Килър. Ние си хапнахме сладолед. Сега е ред и ти да се почерпиш — казах аз.
	Сложих му купичка с кучешка храна… и добавих няколко парченца от снощната пуйка.
	— Хайде, Килър. Време е за ядене — извиках аз.
	Той изръмжа към вратичката на шкафа под мивката.
	Какво става? Това куче никога не отказва ядене, помислих си аз.
	— Килър — каза Даниел, — какво правиш там? Килър?
	Наведох се и потупах кучето по гърба.
	— Килър, там няма нищо. Груулът вече го няма.
	Но Килър продължи да ръмжи.
	— Добре, добре — широко отворих вратата на шкафа. — Виждаш ли?
	Килър пъхна главата си вътре.
	Хванах го за каишката и го издърпах навън. Стискаше нещо между зъбите си.
	— Какво е това? — попита Даниел.
	Килър пусна находката си на пода, после ме погледна.
	Вдигнах нещото. Хммм. Нещо твърдо. На бабунки.
	— Какво е това? — попита Даниел и се приближи.
	Въздъхнах с облекчение.
	— Няма страшно! Картоф е.
	Подадох го на Даниел.
	Но нещо остро се впи в пръста ми.
	Усетих, че е топло. Усещах, че диша.
	— Даниел, това нещо не ми харесва — измърморих аз.
	Картофът имаше уста, пълна със зъби.
