P>
	Поточето е мръсно, ала неговата песен
	е толкоз чиста, че е сякаш свята.
	Канали мътят му водата,
	която влачи гной и кръв
	от болниците градски,
	парцали и памуци,
	и следват я мухите,
	във хор извили горно „до“
	под дрезгави сурдинки,
	Една обувка дясна,
	отпрана,
	с хапливия си глупав смях
	се смее на едно момче,
	което от ръждясала сардинена кутия
	монтира броненосец
	в магическата корабостроителница на мечтата.
	Едно бездомно тъжно куче
	в течението му нечисто
	си разхлади изхапаната кожа,
	погледна кротко бедното момче,
	пи и по пътя си замина,
	за да го хапят и го удрят с камъни отново.
	Очите му във грамофонните си плочи
	отразиха благодарствена любов,
	затрогната от пеенето на потока.
	А после идват три деца, троица братя,
	и хванали се за ръце,
	с ритници от поточето пилеят
	красиви бисери, подскачат, щом ги зърнат,
	и на устата им момчешки наровете зрели
	разпукват от веселието лудо
	в едно избухване на силни смехове.
	И жалкото поточе, мътно
	от нищетата на предградията клети,
	започва цялото да свети.
P$
