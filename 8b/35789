P>
	В кой ли час ще се завърнат
	възрастните в къщи?
	Шест удари слепият Сантияго
	и е вече много късно.

	Мама каза, че не ще се бави.

	Агидита, Нати, Мигел,
	не ходете там, където
	гърчещи се мъки,
	своите спомени мърморейки гъгниво,
	отминават към обора сглъхнал
	и където, тъкмо да си лягат,
	се изплашиха кокошките внезапно.
	По-добре е да не мърдате оттука.
	Мама каза, че не ще се бави.

	Вече не тъгуваме. Да идем и да видим
	корабите (най-красив е моят!),
	със които всеки божи ден играем,
	както трябва, без кавга и бой:
	те останаха във щерната*, готови,
	[* щерна — водоем — Б.р.]
	натоварени за утре със сладкиши.

	Да почакаме послушни, търпеливи,
	връщането, оправданието вечно
	на големите, които все се вреждат,
	а оставят нас, невръстните, във къщи,
	като че не можем ние също да излезем.

	Где сте, Агидита, Нати, Мигел?
	Викам, търся пипнешком във мрака.
	Да не са ме пък оставили самичък
	и едничък да съм аз заключен?
P$
