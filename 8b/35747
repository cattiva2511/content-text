P>
	Куба, буен и горещ език,
	полюляван в теб самата.
	Пожелавана във жарко слънце и свиреп прибой
	от небето и морето.
	Величава между двете синеви, зелена
	вдигаш ти високо твоите ръце от палми,
	които движат длани във небето
	като в обред от танец първобитен.

	Мене ме откърми твоята земя
	с оня изобилен сок,
	който храни ствола тучен на банана
	и накъдрените бавни захарни тръстики.
	Сокът бърз на тая захарна тръстика,
	който тича като сладка нишка чак до мойте устни,
	тича и през мойте вени
	и пътешествието чудно на кръвта.

	Духове атавистични в мен отекват
	ритъма на твойта румба и гласа на твоите песни.
	За насладата и за ръцете ми са сякаш сътворени
	кухите гуиро*, де танцуват семената сухи,
	[* гуиро — тропически кратунки, които при разтърсване придават, чрез звука на сухите си семена, специфична ритмика в кубинския музикален фолклор — Б.р.]
	сътворени са за моите ръце и моята наслада.
	Фигурата на китарата за мен се прави
	хубава като мулатка,
	пееща във меката и звездна нощ,
	докато й милваме корема безучастно.

	До себе си усетих да потрепва
	плът креолска:
	плъзнаха се нежно моите ръце
	по кожа със цвета на мушмула узряла
	и възлезе слънцето в една уста гореща
	само за да ме целува.

	Люшка ме таз музика трептяща, виеща се като смок,
	сладострастна и разтърсваща като прибоя
	на крайбрежията твои.
	Благовонието на пресния тютюн
	затваря моите очи.
	И кръвта бушува в мене
	като алената кърпичка на яростната румба.

	Тези негри,
	техните дебели устни пият винаги невидим сок тръстиков.
	На устата африканска с зъбите се белва
	пяната невинна на душите.
	Този черен род,
	гърло, отредено да говори и да пее
	стародавните прадядовски поръки
	на душата ни потайна.

	Куба, буен и горещ език,
	къпем се на твойто слънце в океана.
	И се чувствувам под него
	като бърза риба във водата…

	Обуздал бях още от детинство
	жегата на твоя климат като буен кон.
	Днеска конят буен ми ръцете ближе
	и се мъчи да запре люлеенето на хамака,
	докато опитвам аз вкуса на ароматното кафе,
	докато във ясните полянки на небето се изписва
	полета на птиците спокойни.

	Куба, буен и горещ език,
	полюляван в теб самата:
	къдрава от ручеи и от дървета сладострастна:
	опасана от живо слънце.
	Твоят силен ром ме къпе,
	И твойта музика към мен поднася пламък,
	за да види как в поезия изгарям.
P$
