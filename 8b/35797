P>
#	2

	Днес няма вече тая остра чука на Ла Крус,
	която хвърляше огромна сянка.
	И друго гнездо дроздовете вият
	във младите дървета…
	Река Лякуабамба си е все такава;
	изровила е само по-дълбоко своето корито
	и няма вече на брега й ни следа
	от къщичката на дон Хесус Ампуеро:
	преди стопанина си тя поиска да си иде
	завинаги с водите
	необуздани на реката…
	И оня дребничък дон Тринидад с брадата,
	на божията майка предан,
	без, клетия, да си припомня
	за своята сестра Торибия,
	поиска също да умре,
	когато аз далече се намирах…
	И тез елши покрай реката,
	които мънички оставих,
	ще са пораснали и станали печални,
	и грохнали като горкия ревматичен чичо Даниел,
	като горкия ревматичен чичо Даниел,
	който таз година
	на празника църковен — има два дни —
	на Богородицата скръбна каза:
	— На твоите празници не ще се радвам догодина…
	И кой ще каже, че са същите орлите,
	които днес прелитат, вечно
	преследвани от същите соколи както вчера…
	Аз се опечалявам,
	дорде вървя по уличката, и си спомням
	старинната стена, иззидана наполовина…

#	33

	Сега си спомням, че смъртта
	не диреше недрата на земята,
	а луташе се из селото…
	Там хората живееха, умирайки; живот и смърт
	се изравняваха; такава бе тъгата
	и изтощението, че цареше
	двусмисления преход на нещата…
	Бъзовината печална с нейната умора,
	камбаните, които биеха горчиво
	на празник както във деня,
	когато някой си отиваше от тоя свят…
	чешмата
	и камъкът на пътя ни мълвяха,
	че там умираха, за да остане
	човек невидим и пътешествува самотен
	сред същите съселяни и същите дървета…
P$
