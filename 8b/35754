P>
	Не донесоха цветя, ни семена,
	не дойдоха да напълнят наш’те къщи
	с музика и хляб;
	не дойдоха да приседнат в пруста,
	за да поприказваме за хубавите дни,
	за труда и любовта.

	Ръцете им не миришат на земя.

	Не дойдоха тухлите да зидат на дома спокоен;
	не дойдоха да доят герданестата крава,
	влажна от звезди и от роса;
	не дойдоха да отрежат старите дървета,
	от които да направим маси;
	не дойдоха да ни учат да четем,
	нито да лекуваме ръцете си ранени;
	не дойдоха заедно да помечтаем
	за света, от нас изграждан
	с пот и радост.

	Ръцете им не миришат на земя.

	Не донесоха ръцете им качулест гълъб,
	ни чували с царевица, ни сандъци с книги;
	не донесоха ръцете им варели със зехтин,
	ни чукове, ни кани, ни цигулки;
	не донесоха ръцете им надежда,
	не донесоха ръцете им любов,
	не донесоха ръцете им другарство,
	не донесоха ръцете им веселие,
	не донесоха ръцете им спокойствие и мир,
	не донесоха ръцете им живот.

	Ръцете им не миришат на земя.
P$
