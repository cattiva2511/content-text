P>
	Зелено морско, адмирал на шарките зелени,
	зелено земно, на орачите другар,
	вестител упорит на щастието за всички,
	небе безкрайно на добитъка със вечна паша.

	Подморска светлина на лесовете,
	където насекоми, птици и растения живеят
	и се самоизтребват
	в мълчаливата любов на бог зелен.
	Ухание зелено на столетник месест,
	който в свойта тенджера растителна вари
	едно дълбоко питие,
	направено от дъжд и сянка.

	Тропическа трапеза, дето се поти с перчема си зелен
	главата татуирана на ананаса.
	Шубраци с гърбици зелени,
	на хълмовете родственици бедни.

	Зелена музика на насекомите, които шият, без да спрат,
	дебелия ковьор на злака,
	комарите, които обитават горските цигулки,
	и думкащия барабан на жабата тъмнозелена.

	На кактусите яростта зелена,
	търпението на дърветата, които във зелената си мрежа
	прибират приказен улов от птици.
	Зеленият услокоител на света,
	който се удавя във морето,
	катери се по планините чак до небесата
	и тича в хладната река — училище по голота —
	и в носталгичното мучение на ветровете.
P$
