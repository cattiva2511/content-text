P>
	Твое е небето от вода,
	дето облаците като кораби кръстосват
	и светкавиците бели
	скачат като риби.

	Твой е този сняг и твоя
	планината,
	и мълчанието синьо,
	смръзнало по върховете.

	Пампата е също твоя,
	дето хищните копита
	на сърдити ветрове
	мелодични звукове изтръгват.

	И реката с кожата си тъмна
	и печална,
	дето на мита се датите вдълбават,
	гробниците на историята също.

	Самотата
	е като властта си тъй огромна,
	че една-единствена от твойте думи
	всеки смисъл й отнема.

	Затова пък светлината е тъй нежна,
	във ръцете си я ти вземи,
	виж я как ти се изплъзва
	като тичинков златист прашец.

	А далече езерото се синее
	с електрическия пояс,
	на хвалебствия корона
	и на Андите пословица прозрачна.

	И градът старинен, дето си роден,
	се запътва да те срещне,
	каменния зид на въздуха и хубостта му,
	пременена с дъждове проливни.

	Фантастичен е като мечтите,
	като твойто потекло:
	веят се по призрачните кули на мъглата
	бойни знамена.
P$
