P>
	Във твойта сянка се събират по цели левги от полето.
	Разливаш весела прохлада — гърдите жадно я поемат,
	свидетелствуваш ти за бога, какъвто в себе си спотайваш.

	О, сенчесто дърво, владетел на глъбини и вис небесна,
	изправено с височината на лятната гореща пладня,
	ти знаеш: птицата е само четвърто твое измерение.

	Поличбата свещена в тебе живей — доброта и сила.
	Затваряш зрялата интимност ти на огнището домашно,
	разтваряш властно с ветровете на знамената широтата.

	Безкрайна, скромна самотата прегръща те подобно мене:
	душата твоя разведрена и мойта трескава се гмурват
	в дълбокото и в него търсят съзвучието разпиляно.

	Насочва твойто равновесие една потайна геометрия:
	на фантастичното със чара се твърдостта във теб облича.
	Във музиката безгранична е нашата последна участ.

	Ти работиш по-самостойно от точещия нишки паяк.
	Донасят ли ти ветровете известия и разстояния,
	ти слушаш с корени и клони сърцето бавно на земята.

	Дълбочина на плът и дух е животът ти неизчерпаем.
	Живота ни с едно движение в единодушието присаждаш
	и ръководиш ти само` на криле и планини парада.

	Мълчанието натежало и пулса на нощта разбираш
	възправено със чистотата недостижима на зората;
	и как сърцето ни нестройно със свойте ромони настройваш!

	На времето корито малко сме ние с теб, и нищо друго.
	Това ти знаеш и оставаш спокойно. Ала ти не знаеш,
	че погребалното помята дори и в сватбеното ложе.

	Че розата сама е догма неоспорима, също знаеш
	и че династии от хубост света безкраен населяват.
	Ти вдигаш свойта пълна чаша за цялото, могъщи татко!
P$
