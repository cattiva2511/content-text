>	1
	— Грег Бенкс!
	По врата ми полазиха тръпки, когато господин Сор извика моето име. Бях се свил ниско на чина на последния ред на класната стая. Опитвах се да се скрия зад Брайън Уеб, детето горила.
	Скръстих ръце и се помолих господин Сор да не поиска да чуе моя разказ.
	— Грег Бенкс! — извика той.
	Отново усетих студените тръпки. Краката ми се разтрепериха, докато се изправях. Гърлото ми така се стегна, че едвам си поемах дъх.
	Мразя да говоря пред целия клас, особено когато не съм имал много време да се упражнявам. Особено когато ни е забранено да имаме пред себе си текст. Особено когато от това зависи оценката ми по английски.
	Прочистих гърлото си и тръгнах напред. Бях по средата на пътя, когато Дони Грийн изпружи бялата си маратонка на пътеката и ме спъна.
	Залитнах, но не паднах. Така или иначе целият клас избухна в смях.
	Господин Сор погледна смръщено Дони.
	— Дони, трябва ли да спъваш всеки, който минава покрай теб? — запита той.
	— Да — отвърна му Дони със сериозно изражение.
	И класът отново избухна в смях.
	Всички мислят, че Дони е ужасно смешен. Всички, без господин Сор.
	Господин Сор изобщо не мисли, че някой е смешен. Затова му викаме Киселия Сор*.
	[* на английски името на учителя се пише „Saur“ и много прилича на думата „sour“, което означава „кисел“.]
	Той сигурно и това не би сметнал за смешно.
	Господин Сор е висок, слаб и почти плешив. Никога не се шегува. Никога не се усмихва. Устата му винаги е свита така, сякаш току-що е отхапал лимон.
	Киселия Сор.
	Той е нещо като легенда в Средното училище на Питс Лендинг. Всеки се старае да не се случи при него. Най-добрите ми приятели — Майкъл, Птицата и Шари — имат късмет. Те са в класа на госпожица Фолсъм. Само аз се оказах при Киселия Сор.
	Застанах до катедрата и отново прочистих гърлото си. Чудех се дали всички виждат как коленете ми треперят. Лицето ми пламтеше. Ръцете ми бяха ледени.
	Дали всички така се притесняват, когато трябва да застанат пред класа?
	Господин Сор скръсти бледите си кльощави ръце на катедрата и изпука с пръсти.
	— Добре, Грег, хайде да чуем твоя разказ по истински случай — каза той.
	Прочистих гърлото си за пореден път. Поех дълбоко въздух и започнах да разказвам какво се случи на мен и приятелите ми през лятото.
	— Мотаех се с приятелите си. Птицата, Майкъл и Шари. Нямаше какво да правим и бяхме доста отегчени. Опитвахме се да измислим нещо изключително вълнуващо. Чудехме се дали да не се промъкнем в къщата на Кофман.
	Господин Сор вдигна ръка, за да ме прекъсне. Намръщи се по обичайния си начин:
	— Каква е тази къща на Кофман?
	— Обитавана от духове! — провикна се Дони Грийн.
	— Това е къщата, в която живее Дони! — измърмори Брайън Уеб достатъчно силно, че всеки да го чуе. Настана голям смях.
	Господин Сор вдигна двете си ръце да въдвори ред и кисело изгледа всеки един от нас.
	— Това е стара изоставена къща в моя квартал — казах му аз. — Влязохме вътре. Долу в мазето. И открихме стар фотоапарат. За това е моята истинска история. Понеже фотоапаратът притежаваше злокобна сила.
	Господин Сор изпъшка и извъртя очи. Някои деца се засмяха. Но аз отново поех дълбоко дъх и продължих разказа си.
	— Това беше апарат с автоматично проявяване на снимките. Снимката излиза точно отпред. Но никога не излезе снимката, която бяхме направили. Винаги се виждаха някакви ужасни неща. Занесох стария апарат вкъщи. Снимах новата кола на баща ми. Снимката излезе от апарата, но на нея колата бе смазана. Напълно разбита. Няколко дни по-късно баща ми катастрофира тежко. Снимката се сбъдна.
	Огледах стаята да видя как се приема разказът ми. Няколко деца се смееха. Други ме гледаха втренчено. Опитваха се да разберат дали говоря истината.
	Брайън Уеб се опита да ме разсее. Пъхна двата си показалеца в носа си и ги завъртя. Той си мисли, че е смешен, а всъщност е просто отвратителен.
	— Направих снимка на приятеля си Птицата, тоест Артър — продължих аз. — Преди мача му в Детската лига. Птицата беше застанал усмихнат пред фотоапарата. Но на снимката лежеше в безсъзнание на земята. След няколко минути едно дете така удари топката, че тя блъсна Птицата в главата и той падна на земята в безсъзнание. Точно като на снимката.
	Дочух нервно изхилване от дъното на стаята. Вдигнах поглед и забелязах доста озадачени лица. Брайън все още беше с пръсти в носа си. Отместих поглед. За нищо на света нямаше да се разсмея на това.
	Господин Сор се беше подпрял с лакти на катедрата и беше хванал голямата си гола глава с ръце. Лицето му не се виждаше. Така че не можех да разбера дали харесва разказа ми или не.
	— После се случи нещо още по-страшно — продължих аз. — Занесох фотоапарата на рождения ден на Шари Уокър. Снимах Шари до едно дърво. Когато снимката се появи, на нея се виждаше дървото, но не и Шари. Сякаш тя бе станала невидима. И после, след няколко минути, Шари наистина изчезна.
	Няколко деца ахнаха. Други се разсмяха. Лицето на господин Сор все още бе скрито от ръцете му.
	— Няколко дни по-късно Шари се появи отново — обясних аз. — Но вече бяхме доста изплашени, за да задържим апарата. Така че го върнахме обратно в къщата на Кофман. И там срещнахме един странен човек, облечен целият в черно. Той беше изобретателят на фотоапарата. Той ни каза, че апаратът е прокълнат и…
	За моя изненада господин Сор скочи на крака.
	— Достатъчно! — рязко каза той.
	— Моля? — не бях сигурен, че съм го разбрал правилно.
	Стаята притихна.
	Господин Сор поклати глава. След това присви воднистите си кафяви очи и ме погледна.
	— Грег — каза той, — имам много лоша новина за теб.


>	2

	Звънецът за обед би.
	— Утре ще чуем още разкази — обяви господин Сор. — Свободни сте.
	Столовете застъргаха пода, докато децата ставаха. Гледах как всички си събират нещата, вземат си раниците и тръгват към вратата. Свобода.
	Искаше ми се да хукна след тях. Но господин Сор бе приковал поглед в мен и студените му очи не ми даваха да мръдна.
	Изчаках, докато стаята се опразни. После се обърнах към учителя, чието лице приличаше на лимон.
	— Каква е лошата новина? — запитах през зъби.
	— Пиша ти двойка — каза Киселия.
	— Ъ?
	— За мен този разказ е за две, Грег.
	Усетих, че краката ми се подкосяват. Трябваше да се хвана за поставката за тебешири на дъската, за да не се срутя на земята като трепереща купчина.
	— Но… но… но… защо? — задавено рекох аз.
	Той кръстоса кльощавите си ръце пред жълтата си блуза с апликация на алигатор. Прииска ми се алигаторът да източи врат и да го схруска.
	— Не изпълни задачата — каза той.
	— Но… но… но… — все още се държах за поставката за тебешири. Краката ми трепереха твърде силно, за да стоя изправен.
	— Грег, задачата ви беше да разкажете истинска история — скара се господин Сор. — Вместо това ти идваш с тази щура измишльотина. Беше много глупава. Не знам какво си въобразяваш!
	— Но тя е истинска! — изплаках аз. — Фотоапаратът…
	Той махна с ръка пред лицето ми.
	— Казах глупава — повтори той. — Щура глупава измишльотина. Сигурно си я прочел в някой комикс.
	— Господин Сор… — започнах аз. Пуснах поставката за тебешири и свих ръцете си в юмруци. — Трябва да ми повярвате! Фотоапаратът е истински. Не съм си измислил тази история.
	Поех дълбоко въздух и се опитах да продължа с нисък и спокоен глас.
	— Може да попитате приятелите ми — казах му аз. — Те са от класа на госпожица Фолсъм. Те ще Ви кажат, че всичко това наистина се случи.
	— Сигурен съм, че ще ми кажат — ухили се самодоволно той. — Сигурен съм, че приятелите ти ще ми кажат това, което ти искаш те да ми кажат.
	— Не. Наистина… — възроптах аз.
	Господин Сор поклати глава.
	— Ти не си подходил сериозно към задачата, Грег. Отнесъл си се към нея несериозно. Затова ти пиша две.
	Вдигнах юмруци и силно изпъшках.
	Грег, съвземи се, казах си наум. Съвземи се!
	Но как бих могъл да се съвзема. Оценката ми не беше справедлива. А беше толкова важна за мен.
	Беше въпрос на живот и смърт.
	— Господин Сор… не може да ми пишете двойка — простенах аз. Имах чувството, че падам на колене и моля за милост. — Ще съсипете живота ми!
	Той ме изгледа студено. Не каза нито дума.
	— Ако нямам добри оценки, няма да мога да отида на гости на братовчедите си през лятото — обясних аз. — Вижте, братовчедите ми живеят близо до Йосемит*.
	[* Йосемит е национален парк източно от Сан Франциско в Калифорния.]
	В Калифорния. Нашите ми обещаха, че ако получа по-висока оценка по английски, ще прекарам лятото с тях.
	Той не помръдна. Студеното му смръщено лице не трепна. Въобще не мигна.
	— Ако ми пишете двойка, ще остана закотвен в Питс Лендинг през цялото лято! — извиках аз.
	Най-накрая господин Сор мръдна. По лицето му се разля неприятна усмивка. Влажните му кафяви очи блеснаха.
	— Тогава ще имаш време да измислиш още щури истории — каза той.
	Обърна се и започна да драска нещо в бележника си за оценки.
	— Господин Сор… моля Ви! — примолих се аз. — Трябва да ми повярвате. Моят разказ е истински. Не съм си го измислил. Моля Ви…
	Той вдигна поглед от бележника.
	— Добре. Докажи го.
	Зяпнах.
	— Какво?
	— Донеси фотоапарата — каза той. — Донеси го и докажи, че е злокобен. Докажи, че историята ти е истинска… или ти пиша двойка.
	Втренчих се в него, опитвайки се да разгадая лицето му. Сериозно ли говореше?
	Той също се втренчи за миг в мен, гледайки ме предизвикателно. След това махна с две ръце да ме отпрати.
	— Отивай да обядваш, Грег. Може би следващия път ще се отнесеш сериозно към задачата, която поставям.
	Събрах нещата си в раницата и я метнах през рамо. След това напуснах стаята прегърбен, умислен.
	Можех ли да се върна в страховитата стара къща и да изровя фотоапарата?
	Не! За нищо на света!
	Апаратът бе твърде опасен. Твърде страшен. Твърде коварен.
	Но ми трябваше добра оценка. Адски много ми трябваше.
	Какво да правя?


>	3

	Намерих приятелите си на обичайната маса в ъгъла на столовата. Пуснах таблата си с въздишка и разсипах половината чаша.
	— Грег… какво ти става? — Птицата вдигна поглед от сандвича си. Брадата и бузите му бяха омазани с яйчена салата.
	— Този сандвич ядеш ли го или се мажеш с него? — попита го Шари.
	— Какво? — Птицата не можа да разбере. Майкъл наду кафявия хартиен плик от сандвича си и го спука с ръце. След това смачка картонената кутия от млякото с шоколад. Той винаги мачка кутията от млякото. Не сме много наясно защо.
	Майкъл е малко странен.
	Стоварих се на стола. Не понечих да ям. Дори не поглеждах към таблата с яденето. Просто зяпах стената, докато плочките се превърнаха в зеленикава мъгла.
	— Какво ти става? — повтори Птицата. Сега вече имаше яйчена салата и на челото. Въобще не знам как го прави.
	Истинското име на Птицата е Дъг Артър. Но понеже прилича на птица, всички му викат Птицата. Дори родителите, му.
	Той има малки птичи очи, разположени доста близо над дълъг клюнообразен нос. Има също стърчащ перчем кафява коса отгоре на главата си. Той е висок и слаб и когато ходи, подскача като фламинго.
	Майкъл проби с пръст дупка в сандвича си. Той винаги пробива дупка в средата на сандвича и го яде отвътре навън.
	— Кофти ден, а, Грег?
	— Абсолютно — измърморих аз и отново въздъхнах.
	Шари бе облечена в бледосиня тениска и избелели дънки. Тръсна назад черната си коса. Беше се захванала да изважда червените чушки от пицата си.
	— Хайде, Грег, изплюй камъчето — подкани ме тя без дори да вдигне поглед.
	Поех дълбоко дъх. И им разказах какво ми се случи в часа по английски.
	Птицата изпусна сандвича си на масата.
	— И Киселия не ти повярва? — извика той. Плесна се по челото. Когато дръпна ръката си, пръстите му бяха изпоцапани с яйчена салата.
	— Ами, можем да отидем и да му кажем, че всичко това е истина — предложи Шари.
	Поклатих глава.
	— И на вас няма да повярва — изстенах аз.
	— Но всички ние го видяхме! — възрази Майкъл. — Всички ние знаем, че е истина!
	— Аха. Четири на един — добави Птицата. Той чистеше яйчената салата от ризата си. — Трябва да ни повярва.
	— Няма — въздъхнах аз. — Знаете го Киселия. Той каза, че трябва да донеса апарата и да му докажа, че е злокобен.
	— Но ти не можеш да направиш това! — едновременно извикаха Майкъл и Шари.
	Погледнах над раменете им. Брайън и Дони ми се хилеха от съседната маса. Брайън и Дони бяха най-едрите момчета в училище. Викахме им Сумо Едно и Сумо Две, защото и двамата имаха туловища като на сумисти.
	Разбира се, никой не ги наричаше Сумо Едно или Сумо Две право в очите. Когато Дони и Брайън се ядосат, те възсядат децата и ги смачкват като буболечки.
	А сега ме бяха проследили от стаята на господин Сор и ми се хилеха от съседната маса. Когато забелязаха, че ги гледам, направиха с пръсти малки квадратчета като фотоапарат и ги вдигнаха пред очите си.
	— Щрак! Щрак! — извика Брайън. — Имам един злокобен фотоапарат!
	— Кажи „Зе-е-ле-е!“ — провикна се Дони. — Кажи „Зе-е-ле-е!“ и умри! Ха-ха-ха!
	— Щрак! Щрак! Щрак! — те щракаха въображаемите си фотоапарати.
	— Я, виж — пиленце! — извика Дони.
	— Я, виж — птичи мозък! — кресна Брайън.
	Двамата тръснаха глава назад и се разсмяха като ненормални, пляскайки длани високо във въздуха.
	— Смешно, момчета — казах аз и извъртях очи. — Много смешно.
	— Вие двамата трябва да се изправите пред публика — подхвърли им Майкъл. — Трябва да се изправите в ъгъла!
	Никой не се разсмя. Въобще никой не се смее на майтапите на Майкъл. Неговите шеги никога не са смешни.
	Майкъл е с къса червена коса, сини очи и лунички по лицето. Той не е точно дебел, но и никой не може да каже, че е слаб.
	Ще дойде ден, когато ще ни изненада и ще каже майтап, дето все пак си го бива.
	Но на мен сега не ми беше до шеги. Лятото ми беше на път да се провали. И тримата ми приятели имаха намерение да отпрашат нанякъде. За нищо на света не исках да се окажа сам цели три месеца в Питс Лендинг. Пълна скука!
	Ако толкова се налага да донеса апарата, за да докажа на господин Сор, че казвам истината… ще го направя!
	Шари като че ли прочете мислите ми. Тя се протегна през масата и ме хвана за ръката.
	— Грег, не бива — каза тя. — Фотоапаратът е твърде опасен.
	Птицата се съгласи.
	— Не отивам пак в онази ужасна къща — каза той, поклащайки глава. — Никога!
	— Ей, ами брат ти? — попита ме Майкъл.
	Обърнах се към него малко объркан.
	— Какво брат ми?
	— Той не работи ли в магазин за фотоапарати? — заинтересува се Майкъл.
	Кимнах. Брат ми Тери, който бе по-голям от мен, работеше след училище във фотографския магазин на Креймър.
	— Да, в магазина на Креймър. Работи в лабораторията за проявяване. Е и?
	— Може Тери да вземе назаем някакъв стар фотоапарат от магазина — предложи Майкъл. — Ще го занесеш и ще кажеш на господин Сор, че това е коварният фотоапарат.
	— Само дето има проблем — казах на Майкъл. — Нали трябва да докажа, че апаратът е коварен. Как ще стане това?
	Майкъл се замисли. И продължи да мисли.
	— Няма да стане — въздъхнах. — Трябва да вземем истинския фотоапарат — огледах масата. — Кой ще дойде с мен?
	Никой не отвърна. Птицата се съсредоточи в изваждането на яйчена салата под ноктите си. Шари си навиваше кичур коса на пръста. Майкъл зяпаше пода.
	— Никой ли няма да се жертва? — измрънках аз.
	Никой не помръдна.
	— Фотоапаратът ми трябва само за един ден — добавих. — После ще го върнем и никога повече няма да го изваждаме оттам.
	Никой не отвърна. Птицата вдигна малките си птичи очи към тавана и започна да си подсвирква нещо.
	Присмях им се:
	— Добре, отрепки. Ще отида сам.
	— Недей! — предупреди ме отново Шари. — Недей дори и за един ден. Ще се случи нещо ужасно. Сигурна съм.
	Защо ли не я послушах?


>	4

	През останалите часове едва чух и дума от това, което се говореше. Мисля, че имахме диктовка. Мисля, че играхме на волейбол в салона. Мисля, че някой ме удари с топка.
	Дали болеше? Дали трябваше да напусна играта за малко?
	Наистина нищо не помня.
	По музика мис Джейкс забеляза, че зяпам отнесено през прозореца. Тя си помисли, че причината за това е случката по физическо. Искаше да ме изпрати при сестрата.
	Но аз й обясних, че съм добре. Казах й, че ми няма нищо, само съм отнесен.
	Не й казах, че всъщност много усилено мисля. Мислех за онзи злокобен фотоапарат, скрит в къщата на Кофман. Мислех как ще се измъкна след вечеря. Ще отида с колелото си до хълма със старата изоставена къща. Ще се вмъкна в мазето… и ще извадя фотоапарата от тайника в стената…
	Ще докажа, че апаратът е злокобен, Кисел господинчо. Ще Ви докажа, че грешите и сте несправедлив, мислех си горчиво аз.
	Ще докажа също на Брайън и на Дони, както и на останалите деца, които се смяха на моята история.
	Ще получа шестица за разказа си. А не двойка.
	Мислех за всичко това. Мислех и за Шари, Майкъл и Птицата.
	Не обвинявах приятелите си, че се уплашиха. Аз също бях уплашен. Обещах си наистина да внимавам.
	Ще го донеса в училище. Но няма да снимам никого, реших аз.
	Тогава как ще докажа на господин Сор, че фотоапаратът е злокобен?
	Замислих се сериозно. Ще снимам празната стая, реших аз. Или може би столовата, или салона по физическо, когато там няма никой.
	Веднага след като господин Сор ми пише шестица, ще върна апарата, бях категоричен аз. Ще го пъхна в тайника. И никога повече няма да го изваждам оттам.
	След часовете потърсих Шари. Тя живее в съседната къща и обикновено се прибираме заедно. Но сега не я видях никъде.
	Пресякох улицата, подритвайки капачка от бутилка, която намерих на бордюра. Продължавах да обмислям плана си. Продължавах да мисля за фотоапарата.
	Бях минал около половин пресечка, когато някой ме извика.
	— Грег! Ей, Грег!
	Две ръце ме сграбчиха за раменете и грубо ме завъртяха.
	Брайън Уеб!
	— Грег, двамата с Дони отидохме до къщата на Кофман! — хилеше се той, държейки ме на място. — И намерихме коварния фотоапарат!
	— Кажи „Зе-е-ле-е!“ — извика Дони.
	Той насочи апарата и в лицето ми блесна светкавица.


>	5

	Извиках пресипнало.
	И затворих очи от бялата светкавица.
	Сега ще ми се случи нещо ужасно, помислих си аз.
	Снимката ще ме покаже в мъки. В агония. В ужасна беда. И след това всичко ще се случи.
	Когато отворих очи, Брайън и Дони се смееха. Те плеснаха дланите си.
	Вгледах се в апарата в ръката на Дони.
	Жълт картонен апарат. Един от онези евтините, за еднократна употреба.
	Не беше коварният фотоапарат. Не беше старият апарат от къщата на Кофман.
	— Ама, че шега! — казах подигравателно. Премигнах няколко пъти, за да се махнат жълтите петна от погледа ми. — Вие двамата сте били големи циркаджии.
	— Ти си циркаджия! — бързо отвърна Брайън. — Разказа толкова смешна история в час!
	— Аха. Накара всички ни да се смеем — включи се и Дони.
	Изгледах ги ядосано. Сърцето ми биеше лудо. Сумо Едно и Сумо Две. Бяха толкова едри, че почти скриваха слънцето!
	Знаех, че искат да продължат да ме дразнят. Да продължат да ми се присмиват. Може би дори да се сбием.
	Но аз нямах време да се бия с тях.
	— Може би утре няма да се смеете — измърморих. После се обърнах и се затичах през улицата към къщи.


	На вечеря гледах само чинията си. Бях твърде притеснен, за да ям. Стомахът ми се беше свил на топка.
	— Подай ми картофите — каза брат ми Тери с уста, пълна с пилешко.
	— Това не са картофи, а репички — поправи го мама.
	Тери повдигна рамене.
	— Каквото и да е — той натрупа цяла купчина в чинията си и започна да ги пъха бързо в устата си с лъжица.
	— По-бавно, Тери — скара му се татко. — Толкова бързаш, че не знаеш какво ядеш!
	— Разбира се, че знам — възрази Тери. — Ям вечеря.
	Мама и татко се разсмяха.
	С Тери много си приличаме — руса коса, зелени очи, леко глуповата усмивка. Биха ни взели за близнаци, ама той е на шестнайсет — с четири години по-голям от мен.
	— Защо бързаш толкова? — запита го мама.
	Тери се оригна.
	— Извинете! — той облиза пилешката мазнина от пръстите си. — Трябва да се връщам на работа. Днес имаме доста спешни поръчки. Така че обещах на господин Креймър да поработя извънредно в лабораторията.
	— Нали научаваш доста неща за фотографията? — попита татко.
	— Аха. Доста.
	О, моля ви, помислих си аз. Моля ви, не говорете за фотография.
	Знаех, че скоро след вечеря ще се измъкна, за да ида в страховитата стара изоставена къща. Не исках да мисля за фотоапарати и фотография.
	Столът на Тери изстърга пода, когато той стана. Брат ми подхвърли мазната си кърпа за хранене върху масата.
	— Трябва да вървя. До скоро! — той се отправи към вратата с големи крачки.
	— Нямаш ли домашни за тази вечер? — извика мама след него.
	— Не — провикна се той от входното антре. — В гимназията не ни дават домашни! — Входната врата се тръшна след него.
	— Ама че образ — промърмори татко, поклащайки глава.
	Двамата изведнъж си спомниха, че аз също съм на масата.
	— Грег, ти дори не си докоснал твоето пиле! — каза мама с поглед в пълната ми чиния.
	— Ядох доста гадости след училище — излъгах я аз. — Не съм много гладен.
	— С майка ти ще отидем при Алана след вечеря — каза ми татко. Алана е сестрата на мама. — Тя все още не е добре. Искаш ли да дойдеш с нас?
	— Ами… не — отвърнах умислен. — Имам доста домашни. Ще уча цяла вечер.
	Не обичам да лъжа мама и татко… ако мога да си го позволя.
	Тази вечер обаче не можех.
	— Как са ти оценките този срок? — попита мама.
	— Да, как са наистина? — повтори татко, като се наведе към мен. — Пийт и Алис от Йосемит ми звъннаха следобед. Попитаха дали ще им отидеш на гости това лято. Казах им, че ще разберем, когато видим бележника ти.
	— Ами… нещо не се представям много добре — отвърнах, загледан в пилето и репичките.
	Само утре да мине и всичко ще е наред, помислих си аз. Стомахът ми още по-силно се сви.
	Мама и татко станаха да разчистят масата.
	— Пийт и Алис казаха да не забравиш да вземеш фотоапарат — каза татко. — Там природата е толкова красива…
	— Вероятно Тери може да ти вземе хубав апарат от магазина — предложи мама.
	Моля ви, спрете да говорите за фотоапарати, помислих аз, скърцайки със зъби.
	— Сигурно ще може — казах.


	Изчаках мама и татко да тръгнат за къщата на Алана. После изчаках още десет минути. Случва се понякога да забравят нещо и да се върнат да го вземат.
	Надникнах през прозореца. Голите дървета се привеждаха и поклащаха под бялата лунна светлина. Духаше нощен бриз. Беше още студено, въпреки че до пролетта оставаха само няколко седмици.
	Навлякох си дебела бархетна риза върху тениската. Мушнах джобно фенерче в джоба на дънките си. И се отправих към гаража за колелото си.
	Вятърът, който сякаш се усукваше, беше тежък и влажен. Погледнах небето с надежда, че не се кани да вали. Блед полумесец се носеше над полюшващите се дървета.
	Предната гума на колелото ми бе леко спаднала. Но реших, че ще издържи до хълма с Къщата на Кофман. Извадих колелото от гаража и се метнах на него.
	Оставих лампите вкъщи да светят. От входната алея къщата изглеждаше толкова ярка, уютна и безопасна. За миг се изкуших да се върна и да забравя за злокобния фотоапарат.
	Но вече бях решил. Отчаяно исках да отида на гости на братовчедите си през лятото. И нямаше да стане, ако в бележника ми има двойка от господин Сор.
	Поех дълбоко дъх. Включих фара на колелото. И отпраших по улицата.
	Извадих късмет, че мама и татко трябваше да излязат тази вечер, помислих си аз. Поне не се наложи да се измъквам тайно от къщи.
	— Това е, Грег — казах си на глас, въртейки все по-бързо педалите. — Погледни на нещата откъм хубавата им страна.
	Улицата изглеждаше по-тъмна от обичайното. Вдигнах поглед и видях, че две от уличните лампи бяха изгорели.
	Вятърът ме брулеше. От двете страни на улицата дърветата сякаш трепереха. Кривнах, за да избегна парче стар вестник, което се носеше през улицата.
	Смених скоростите, когато пътят стана по-стръмен. Представих си порутената стара къща на Кофман. Скрита зад вековните дъбове, на буренясалата морава.
	Спомних си, че беше на три етажа, със сива дървена облицовка, с остъклена веранда от всички страни, червен скатен покрив и високи комини във всеки край.
	Сигурно някога наистина е била красива къща. Но повече от десет години там никой не живееше. Пропукана и изгнила, вече приличаше на развалина.
	Пресякох улицата, като въртях педалите бавно и равномерно нагоре по хълма. Покрай мен в мрака преминаваха познати къщи. После минах през гората.
	Усещах, че гърлото ми се стяга, а ръцете ми изстиват.
	Къщата — Къщата на Кофман — се намираше точно след гората.
	Клоните на дърветата се накланяха, блестейки в сиво — цветът на костите — под студената лунна светлина.
	Щом минах гората, натиснах спирачките.
	Минах покрай полегатата морава. Покрай вековните дъбове.
	До старата къща… и ахнах шокиран.


>	6

	Къщата я нямаше.
	Скочих от колелото и го оставих да падне на тротоара. Извиках от изненада.
	После премигах няколко пъти. Опитвах се да накарам голямата стара къща да се появи там, където й беше мястото зад дъбовете.
	Но не!
	Дърветата се извисяваха над поляната, сребристосивкави на лунната светлина. Сега те закриляха само разпилени купчини летви и дъски.
	Къщата беше съборена.
	Напълно.
	Стоях замаян на бордюра, втренчен натам, където преди имаше къща. Взирах се упорито, сякаш можех да я върна.
	Минута или две по-късно усетих пробождаща болка… и размазах един комар на челото си. Твърде рано е за комари през пролетта, помислих си аз. Усетих влагата на кръвта по челото си.
	Разтърквайки ухапаното място, тръгнах към покритата с чакъл входна алея. Близо до улицата видях табела с надпис — „Продадено“.
	Значи Къщата на Кофман е била продадена.
	И новият й собственик я е съборил.
	Почесах се по ухапаното място, като продължавах усилено да мисля. Спомнях си всичко толкова добре. Спомнях си тезгяха. Спомнях си тайника в стената над него. Малък шкаф, в който фотоапаратът лежеше скрит.
	Какво ли бе станало с мазето?
	Още преди да се освестя, краката ме отведоха нагоре по хълма. Маратонките ми се плъзгаха по гладките високи треви. Вдишвах свежата роса. Очите ми бяха приковани върху трептящите сребристи дървета.
	Стигнах до купчина ръждясали гвоздеи и винтове. Прескочих куп прогнили летви. Летвите бяха измъкнати от къщата.
	По средата на моравата вече можех да видя какво бе останало от нея. Дървени врати, натрупани на висока купчина. Счупени стъкла по земята. Черчевета на прозорци, подпрени на камара прогнили дъски. Изпочупени летви навсякъде. Бял умивалник, подпрян на едната му страна на дърво. Отстрани — стара вана.
	Ами мазето?
	Промуших се по-близо. Краката ми изведнъж натежаха. Цялото ми тяло натежа, сякаш някаква невидима сила ме буташе назад, буташе ме да се махна оттам.
	Черна сянка пробяга по земята зад дънерите на старите дъбове. В първия миг си помислих, че виждам някакъв басейн. Малко езеро.
	Но като се приближих, видях, че черната сянка всъщност е дупка. Огромен квадратен ров в земята.
	Мазето.
	Сега то не бе нищо повече от една дупка.
	Спрях на ръба, усещах краката си още по-тежки. Натежали от разочарование. Спрях и се загледах в дълбоката дупка.
	Дърветата почти не пропускаха лунната светлина. Извадих фенерчето си с трепереща ръка и го включих. Насочих тънкия лъч жълта светлина към дупката.
	Беше празна. Светлината се плъзна по пръстта. От едната страна се показваха дебелите корени на дърветата.
	Прокарах светлината по стените на рова. Сплетени коренища пъплеха по гладката черна почва.
	Нищо не беше останало. Мазето бе напълно изчистено. Дори бетонният под бе разбит и откаран някъде.
	А къде ли е фотоапаратът?
	Къде?
	Дали някой го беше намерил? Дали някой го беше извадил и взел?
	Или е бил смазан, когато работниците са разбивали бетона? Дали е смазан и унищожен завинаги?
	Преместих лъча на фенерчето напред-назад по най-далечната стена. Не знаех какво ще видя.
	Дали си мислех, че ще намеря фотоапарата, скрит в неговата си квадратна дупка в стената на големия ров? Дали си мислех, че ще го видя в ъгъла на калния под?
	Светлината премина по пръстта и по възлестите корени на дърветата.
	Нямаше нищо друго.
	Изгасих фенерчето и го пъхнах в джоба.
	Оставих дупката и прескочих купчина изпочупени летви.
	Силен порив на вятъра накара старите дървета да изстенат и да проскърцат. Едва забелязвах тайнствените звуци.
	Ще имам двойка, мислех си тъжно.
	Фотоапаратът е изчезнал завинаги и ще получа двойка.
	Лятото ми е провалено. А другите деца от класа вече никога няма да ми вярват. Ще ми се присмиват и вечно ще щракат с въображаеми фотоапарати към мен.
	Въздъхнах дълго и тъжно.
	Ядосано ритнах една счупена дъска, която стоеше на пътя ми, и тръгнах надолу по ливадата към колелото си.
	Тъкмо бях направил четири-пет крачки, когато остър глас извика:
	— Хванах те! Няма да се измъкнеш!


>	7

	Високият глас в нощта ме стресна. Затичах се без изобщо да мисля. После спрях.
	Завъртях се, а сърцето ми биеше лудо.
	Видях момче горе-долу на моята възраст. Беше вдигнало дъска от земята и я държеше така, сякаш всеки момент щеше да замахне с нея.
	Беше с черен пуловер и избелели дънки с дупки на двете колена. С много къса тъмна коса. Гледаше ме с тъмни напрегнати очи.
	— Татко, хванах го! — извика той. Имаше висок писклив глас като на малко дете.
	— Чакай малко. Какво искаш да кажеш? — извиках аз. — Как така си ме хванал?
	— Не мърдай! — нареди ми той и вдигна още по-високо дъската. Направи крачка към мен. После още една. Очите му направо ме пронизваха.
	— Нищо не съм направил! — казах му аз. — Аз… аз само гледах.
	Като се приближи още малко, видях, че изражението му се променя. Ядът в очите му намаля. Устата му зяпна.
	— Ти… ти не си той! — заекна момчето.
	— Ъ? Кой? — извиках аз. — Не съм кой?
	— Ей, извинявай — каза той, поклащайки глава. — Помислих те за друг.
	— Е, не съм друг — отвърнах. — Аз съм си аз.
	— Надолу по улицата живее едно дете — обясни момчето, почесвайки се по главата. — Промъква се тук нощем и краде разни неща.
	Очите ми обиколиха разпиляната поляна.
	— Какво пък толкоз краде? Тук няма почти нищо.
	Момчето кимна. Хвърли дъската, която използваше като оръжие. Тя се удари в купчината други дъски встрани от мен.
	— Взема греди и други неща. Помислих те за него.
	— Твоето семейство ли купи Къщата на Кофман? — попитах аз. Въпреки че беше хладна, ветровита нощ, челото ми бе цялото в пот. Вдигнах ръка и избърсах потта с длан.
	— Да. Ние я купихме — отвърна момчето. — Но татко каза, че къщата е твърде порутена, за да я поправяме. Затова я събори. Ще си построим нова.
	Вятърът отново накара дърветата да изскърцат. Погледнах надолу по улицата и видях, че колелото на моя велосипед се върти.
	— Хората ни казаха, че в Къщата на Кофман имало духове — каза момчето. — Затова се радвам, че татко я събори. — То ритна една дъска на земята. — Казвам се Джон. А ти?
	— Грег. Аз… аз живея най-долу на хълма. На няколко преки от училището.
	Погледнах към мястото, където преди се издигаше къщата.
	— С приятелите ми се промъквахме в старата къща — казах му аз. — Разбираш ли? Просто за забавление. За силни усещания. И аз мисля, че имаше духове. Наистина.
	Той присви очи към мен с изучаващ поглед.
	— А сега какво правеше тук? — заинтересува се момчето. — Защо си дошъл посред нощ.
	Реших да му кажа истината.
	— Търсех нещо — отговорих аз. — Един фотоапарат.
	Почеса се по главата.
	— Стар фотоапарат ли?
	— Да! — извиках развълнуван. — Стар фотоапарат. Беше скрит долу в мазето. Виждал ли си го?
	— Аха. Работниците го изровиха, когато разбиваха мазето.
	— Леле! — извиках. Не можех да скрия вълнението си. — Къде е сега апаратът, Джон? Какво направиха с него? Знаеш ли къде е?
	Той посочи през рамо към улицата.
	— Сигурно е ей там — каза той. — Не ми се вярва да са отнесли онова.
	Обърнах се и видях голям контейнер от другата страна на входната алея.
	— Там ли го хвърлиха? — запитах аз.
	Не дочаках отговора му. Затичах се с все сила през високите бурени към улицата. Спрях пред големия стоманен контейнер. Видях, че беше пълен догоре с какви ли не боклуци.
	— Може ли да го потърся? — обърнах се отново към Джон.
	Той бавно се приближи с ръце, пъхнати в джобовете.
	— Разбира се. Давай. Защо ти е все пак този тъп стар фотоапарат?
	Не му отговорих. Нямах време да отговарям на въпроси.
	Протегнах се към ръба на контейнера. Беше доста висок. Чак на третия път успях да се хвана и да се изтегля нагоре.
	Лампата от другата страна на улицата хвърляше мътна жълтеникава светлина върху контейнера. Очите ми бързо тършуваха из боклука. Всичките вехтории от мазето, осъзнах аз.
	Видях ръждясали стари инструменти от работилницата. Част от стара прахосмукачка. Барабан от сушилня. Стари дрехи. Счупени куфари.
	Дали е тук, запитах се. Тук ли е фотоапаратът?
	Издърпах парче от куфар и го хвърлих настрани. Хванах връзка стари списания и също ги метнах настрани.
	Ще преровя всеки сантиметър на този контейнер, докато не го намеря, казах си наум.
	Издърпах парче маркуч. После затършувах сред купчина стари дрехи.
	Къде е? Къде?
	Клекнах и се зарових по-надълбоко в боклука. Застоялата миризма на прах и плесен се надигна към мен, върху мен. Задържах дъха си и замахнах да я разкарам.
	Трябва да го намеря. Трябва.
	Не спрях, докато не видях две очи, вперени в мен.
	Две очи. Жълти на бледата светлина.
	Втренчени в мен от боклука. Втренчени в мен без да мигат.
	Не съм сам тук, осъзнах аз.
	И сетне отворих уста в остър, ужасен вик.


>	8

	Очите ме гледаха без да мигнат. Жълти и студени.
	По врата ми полазиха тръпки.
	Вгледах се в очите, очаквайки да помръднат. Очаквайки нещо да скочи към мен.
	— Какво става? Намери ли фотоапарата? — извика Джон от тротоара.
	— Не. Аз… ъ-ъ… аз…
	Посегнах към стъклените жълти очи и усетих остра козина.
	Сърцето ми биеше силно. Отместих разни боклуци настрани.
	И без да се замисля, извадих втренченото в мен същество.
	Усетих, че тялото му е вкочанено и твърдо под острата черна козина.
	Умряла миеща се мечка.
	Острата й миризма ме удари в носа…
	— Уф, че гадост! — простенах и изхвърлих миризливото същество от контейнера.
	— Ей, Грег! — викна ми Джон.
	— Намерих умряла миеща се мечка — казах му, стиснал нос. — Миришеше така ужасно, че…
	Спрях, когато видях фотоапарата.
	Бил е скрит под тялото на миещата мечка. Светлината на уличната лампа го обля. Стъклото на обектива отрази светлината като самотно блестящо око.
	Стиснах го. Издърпах го от боклука.
	После се изправих на крака. Наведох се през контейнера и го показах на Джон.
	— Намерих го! — извиках радостно. — Ето го. Не мога да повярвам, че го намерих!
	Джон леко се намръщи.
	— Страхотно! — каза той без никакъв ентусиазъм.
	Прехвърлих каишката на апарата през врата си. След това се хванах за ръба на контейнера и се смъкнах на земята.
	Ризата и дънките ми бяха целите в прах и лепкава мазнина. Но изобщо не ми пукаше. Фотоапаратът беше в мен!
	— И какво е толкова великото на този апарат? — запита Джон. Той присви очи към него и го докосна. — Работи ли?
	Не ми се искаше да му разказвам историята на фотоапарата. Знаех, че така или иначе няма да повярва. Не исках да го плаша. И най-важното — исках да се прибера вкъщи с него, колкото се може по-бързо.
	— Аха. Работи — отвърнах, като избърсах с длан праха от гърба на апарата. — Прави доста добри снимки.
	— Но защо ти е притрябвал чак толкова много? — попита Джон, като го разглеждаше, докато аз го почиствах.
	— Ами… Обещах да го покажа на един човек. В училище — казах му аз. — Трябва ми за един проект.
	Джон се почеса по късата тъмна коса.
	— Може би трябва да покажа фотоапарата на баща ми — каза той като махна към гърба си. — Може да не ти разреши да го вземеш.
	— Но вие го бяхте изхвърлили! — извиках аз. Здраво стисках апарата с двете си ръце, изплашен, че той може да го грабне и да избяга.
	— Но ние не знаехме, че работи — отвърна Джон с високия си писклив глас. — Ценен ли е? Може да е ценен. Антика или нещо такова.
	— Изобщо не е ценен — настоях яз. — Моля те, Джон. Аз…
	— По-добре да го покажем на татко — каза Джон и се протегна към апарата.
	Аз го дръпнах настрани.
	Стиснах апарата още по-здраво.
	Чух изщракване.
	Бялата светлина на светкавицата изненада и двама ни.
	— О, не-е-е! — извиках аз, осъзнавайки, че съм натиснал копчето.
	И че съм снимал Джон.


>	9

	— Ей, защо направи това? — запита Джон.
	— Без да искам — заекнах аз. Извадих снимката от процепа на апарата. — Без да искам. Наистина.
	Джон и аз премигнахме няколко пъти, за да прогоним бляскащите светлинки от очите си.
	— Това апарат с автоматично проявяване ли е? — запита Джон. — Изглежда доста старичък.
	— Аха. Знам — отвърнах аз. Вдигнах снимката, за да видя какво се появява. Тихо се молех снимката да не показва нещо ужасно.
	Дано Джон да е добре на снимката, молех се аз.
	Със свободната си ръка извадих фенерчето от джоба. Насочих лъча към снимката, която бавно се проявяваше.
	Гледах втренчено малката квадратна снимка, на която лицето на Джон бавно започна да се очертава. Очите му бяха затворени. Устата му — отворена и изкривена в странно изражение.
	Преди да успея да я видя подробно, Джон грабна снимката от мен. Вдигна я към лицето си и започна да я разглежда.
	— Ей, какво му е на този апарат? — запита той.
	Пристъпих към него, за да видя снимката.
	— О, не-е-е! — простенах аз.
	Снимката вече беше много ясна. На нея се виждаше Джон, виещ от болка. Очите му бяха стиснати. Устата му — изкривена в див писък.
	Кракът му беше вдигнат. Той беше хванал маратонката си с две ръце.
	Държеше маратонката си понеже огромен гвоздей се показваше отгоре й. Огромен дърводелски пирон — голям почти колкото молив — стърчеше по средата на стъпалото на Джон.
	Джон се разсмя. Обърна се към мен.
	— Какво е това? Да не е някакъв шегаджийски фотоапарат?
	Преглътнах трудно. Знаех, че не беше шега.
	Ужасните снимки винаги се сбъдваха.
	Как можех да предпазя Джон от пирона? Какво можех да направя?
	Реших, че трябва да го предупредя. Трябваше да му кажа истината за фотоапарата.
	— Това е страхотно! — възкликна Джон, докато разглеждаше снимката. — Наистина прилича на мен. Чудя се как ли става?
	— Въобще… не е страхотно — заекнах аз. — Всъщност е доста страшно, Джон. Този фотоапарат е злокобен. Той е прокълнат. Снимките винаги се сбъдват.
	Той се разсмя.
	— Да, бе!
	Знаех, че няма да ми повярва.
	— Добре, но бъди внимателен… разбра ли? — настоях аз. — Снимката не е майтап.
	Той отново се засмя.
	Нов повей на вятъра разклати бурените. Черни облаци като змии пропълзяха през луната. Обгърна ни мрак.
	— Трябва да взема фотоапарата назаем — казах на Джон. — Само за ден.
	— Това е такъв страхотен апарат! — отвърна той. — Не знам. Може би трябва да го занеса вкъщи.
	— Ще го върна утре следобед — обещах аз. — Трябва да го занеса в училище.
	Той изкриви уста замислено.
	— По-добре да попитам баща ми — той посочи камарата греди под дърветата. — Той е там отзад с архитекта. Говорят за новата къща.
	— Не. Почакай! — извиках аз.
	Но Джон отпраши нагоре по хълма, тичайки през разлюлените от вятъра бурени.
	Тръгнах след него, но спрях, когато чух острия писък. После изпълненият с ужас и болка рев на Джон се изви над поляната.


>	10

	Дъхът ми спря в гърлото. Залитнах напред в бурените.
	Видях Джон да държи маратонката си. Лицето му бе изкривено от болка.
	Дори на мътната лунна светлина виждах големия пирон, пробил крака му.
	— Джон! — извиках аз. — Ще доведа баща ти. Не се наложи да го търся. Двама мъже — единият висок и слаб, а другият — нисък и набит — се появиха откъм купчината греди. Реших, че са архитектът и бащата на Джон.
	— Джон? Какво стана? — извика набитият — явно бащата на Джон.
	Джон тръсна глава с още един писък от болка.
	— Има пирон в стъпалото! — извиках аз, тичайки към тях.
	Двамата ме подминаха.
	— Олеле, боже! — изстена бащата на Джон.
	Хванаха Джон под мишниците. Високият мъж вдигна прободения крак на Джон.
	— В моята кола — подкани той. — Имам кърпа. Можем да увием крака. Губи доста кръв.
	— Дали да издърпаме пирона? — запита бащата на Джон с треперещ глас.
	— Не. Твърде опасно е — отвърна другият мъж.
	— Не го дърпай! Недей! — примоли се Джон. — Много ще ме заболи!
	— Не можем дори да махнем обувката! — извика бащата на Джон.
	— Болницата е натам — каза архитектът и посочи с ръка. — Само на няколко минути оттук.
	— Оууу. Боли! Болиии! — виеше Джон.
	Двамата мъже го повдигнаха и полуходейки, полутичайки го понесоха към колата, паркирана срещу контейнера.
	Гледах откъм бурените, докато те внимателно поставяха Джон на задната седалка. Видях ги да се мотаят с дълга бяла кърпа. Най-накрая я увиха здраво около стъпалото и маратонката.
	Затвориха вратата на Джон. После бързо седнаха отпред. Няколко секунди по-късно колата изфуча в тъмнината.
	Стоях в средата на градината и усещах как люлеещите се бурени удрят краката ми през джинсите. Преглътнах тежко. Изведнъж усетих устата си пресъхнала.
	— Горкият Джон — промърморих на глас.
	Очевидно фотоапаратът си беше останал злокобен. Тази вечер беше намерил още една жертва.
	Вината е моя, помислих си тъжно. Стана случайно. Не исках да натисна копчето. Но го бях натиснал.
	Двамата мъже дори не ме погледнаха. Бяха толкова разтревожени за Джон, че май дори не ме видяха.
	Сведох поглед и осъзнах, че все още стискам фотоапарата в ръце. Изпитах силно желание да го метна на земята. Да го стъпча. Да го тъпча, докато го смажа завинаги.
	Очите ми мернаха нещо, което се полюшваше сред високата трева. Наведох се и го вдигнах. Снимката.
	Вгледах се още веднъж в Джон, който държеше маратонката си и викаше от болка.
	Пъхнах снимката в джоба на ризата си. Ще я занеса на господин Сор, реших аз. Ще занеса фотоапарата и снимката на Джон. Ще му кажа какво се случи с Джон тази вечер.
	Няма да се наложи да снимам в училище.
	Тази снимка ще е доказателството.
	Така че няма да е опасно. Изобщо няма да е опасно.


>	11

	На следващата сутрин изгълтах закуската си набързо. После си взех раницата, метнах фотоапарата през врата и забързах към вратата.
	Излязох от къщи петнайсет минути по-рано. Не ми се искаше да попадна на Шари, Майкъл или Птицата.
	Беше топъл ден. Из въздуха се носеше свежа, сладникава миризма. Видях редичка лалета покрай къщата. Първите пролетни цветя.
	Прекосих входната алея с големи крачки и завих по тротоара. Фотоапаратът тежеше на гърдите ми. Посегнах да го наглася на каишката… и дочух някой да ме вика.
	— Грег! Ей, Грег… почакай!
	Шари!
	Завъртях фотоапарата зад гърба си и се опитах да го скрия под мишница.
	Твърде късно. Тя вече го беше забелязала.
	— Не мога да повярвам! — извика Шари, подтичвайки до мен. — Не е истина! Извадил си това нещо от Къщата на Кофман? — тя се беше вторачила в апарата и клатеше глава.
	— Ами… не точно — отвърнах аз. — Как така си подранила, Шари?
	— Гледах през прозореца да те видя — призна си тя. — Исках да видя дали си толкова луд, че да вземеш фотоапарата.
	Погледнах я смръщено.
	— Защо ме шпионираш?
	— Защото няма да ти позволя да занесеш това злокобно нещо в училище — Шари застана пред мен и блокира пътя ми.
	Извъртях се.
	— Кой те обяви за владетелката на света? — присмях й се аз. — Това е свободна страна, нали знаеш?
	Тя скръсти ръце пред плетената си жилетка.
	— Говоря сериозно, Грег. Не може да го занесеш. Няма да ти позволя.
	Залитнах наляво и се опитах да я заобиколя отдясно.
	Но тя стоеше право пред мен. Блъснах се в нея и после отстъпих крачка назад.
	— Говоря сериозно — повтори тя. — Върни апарата вкъщи!
	— Шари, ти си истинска откачалка — промърморих аз. — Не може да ми казваш какво да правя.
	Изражението й се промени. Тя отпусна ръце и нагласи косата върху раменете си.
	— Забрави ли колко опасен е този фотоапарат? Забрави ли какви ужасни неща ни се случиха заради него?
	Стиснах апарата с две ръце. Той сякаш изведнъж натежа. Усещах студения метал през тениската си.
	— А, Грег, забрави ли? — молеше се Шари. — Заради този скапан апарат изчезнах. Изчезнах яко дим! Нали не искаш такова нещо да се случи и на някой друг? Помисли как ще се почувстваш.
	Преглътнах тежко, като си спомних за предишната вечер.
	Фотоапаратът вече беше започнал да вреди.
	— Няма да правя никакви снимки — казах й аз. — Наистина. Само ще го покажа на господин Сор, за да промени бележката ми.
	— И как ще го накараш да промени бележката ти като покажеш този стар апарат? — запита Шари.
	— Защото имам снимка, която също ще му покажа — обявих аз. Извадих снимката на Джон от джоба си и я размахах пред лицето й.
	— О, супер! — извика тя, като се опитваше да отблъсне снимката с двете си ръце. — Това е гадно!
	— Знам — съгласих се аз и мушнах снимката обратно в джоба. — Горкото момче. Направих тази снимка. А минута по-късно тя наистина се сбъдна.
	— Значи съм права! — обяви Шари, присвила очи към фотоапарата в ръцете ми. — Току-що доказа това, което ти обяснявам, Грег! Аз съм права!
	Покрай нас премина кола, пълна с деца, запътили се към училище. Малко кафяво куче подаваше муцуна от задния прозорец и ни залая.
	Погледнах часовника си. Още няколко минути и двамата с Шари щяхме да закъснеем за училище.
	— Трябва да вървим — казах й аз. Тръгнах с големи крачки, но тя се забърза и се изпречи на пътя ми.
	— Не, Грег. Не мога да ти позволя. Не мога.
	Извъртях очи.
	— Шари, остави ме, моля те, на мира.
	— Твърде опасно е — настоя тя. — Знам, че съм права. Знам, че много ще загазиш.
	— Махни се от пътя ми, Шари!
	— Дай ми апарата!
	— За нищо на света! — извиках аз.
	Тя го сграбчи с двете си ръце и го измъкна изпод мишницата ми.
	Аз се втурнах да си го върна.
	И фотоапаратът светна в лицето на Шари.


>	12

	Шари премигна. Ръцете й пуснаха апарата. Тя извика стреснато.
	— О, Шари! — извиках аз, отстъпвайки назад. — Съжалявам! Наистина! Съжалявам! Не исках…
	Усещах фотоапарата топъл в ръцете си. Посегнах към квадратната снимка, която се плъзна през процепа.
	— Дай ми това! — настоя Шари. Тя измъкна снимката от ръцете ми. — Какво ми направи?
	— Без да искам! — изкрещях аз. — Знаеш, че не го направих нарочно.
	Шари се втренчи в снимката, която започна да се проявява.
	— Какво направи?! Какво направи?! — повтори тя. Гласът й трепереше все повече и повече. Видях, че и ръката й трепери.
	— Казах ти да не вземаш апарата! — викна Шари. — Помолих те да го оставиш вкъщи.
	— Шари, съжалявам — извиних се отново. — Може и да не е толкова страшно. Може би…
	Тя преглътна тежко.
	— Може би ще изчезна отново, Грег. Може би ще изчезна завинаги.
	— Не! — извиках аз. — Не говори така, моля те…
	И двамата напрегнато гледахме снимката. Проявяваше се толкова бавно. Първо потъмня жълтото. Започнах да виждам лицето на Шари.
	Дали крещеше? Или виеше от болка?
	Не бях сигурен.
	След жълтото на снимката се появи синьото. Видях лицето на Шари на зелен фон.
	— Изглеждаш добре — казах й аз. — Мисля, че ще си добре.
	— Почакай — каза кротко тя. Прехапа долната си устна. Не мигаше. Очите й бяха вперени в снимката, докато се появяваха червените и сините оттенъци.
	Снимката потъмня. Потъмня до черно.
	Можех вече да видя лицето на Шари съвсем ясно. Тя не се усмихваше. Не изглеждаше радостна. Но също така и не викаше.
	Снимката потъмняваше.
	— Ей! — извика Шари. — Това е негатив.
	— Какво? — не разбрах аз.
	— Това не е снимка — отвърна Шари като ми показваше картончето. — Това е негатив. Снимката не се прояви. Всичко е наопаки.
	Вгледах се в нея. Беше права. Всичко беше наопаки.
	— Може би фотоапаратът се е повредил — казах аз. Въздъхнах с облекчение. — Ти си добре, Шари. Апаратът не работи.
	— Може би — каза тя. Подаде ми негатива. Мушнах го в джоба си. Когато я погледнах, тя се усмихваше странно.
	Със злокобна усмивка.
	— Шари, какво ти става? — попитах аз.
	Трябваше да се сетя. Трябваше да се сетя какво смята да направи. Трябваше да действам по-бързо.
	Тя грабна фотоапарата с двете си ръце. Завъртя го. Насочи го към лицето ми. И ме снима.
	— Ей! — опитах се да се скрия от обектива.
	Твърде късно. Тя ме хвана.
	— Шари… това не е смешно! — извиках аз.
	— Няма да ти навреди — отвърна тя. — Апаратът е счупен, забрави ли?
	Извадих квадратното картонче от процепа на фотоапарата.
	Усещах гърлото си пресъхнало. Дали наистина е счупен?
	Или ще ме покаже как вия от болка с пирон в стъпалото… или нещо още по-ужасно?
	Загледах се в снимката, въображението ми работеше на бързи обороти. Представих си тялото ми разпънато като ластик. Представих си как се опитвам да издърпам стрела, промушила ме в гърдите. Представих си как лежа смачкан под голям валяк.
	— Шари, как можа да направиш това? — простенах, гледайки как цветовете стават все по-плътни.
	Очите й блеснаха.
	— Наистина се уплаши, а? — каза тя. — Признай си. Изплашен си. Сега може би разбираш. Може би разбираш защо не исках да носиш фотоапарата в училище.
	Ръката ми трепереше. Хванах снимката с две ръце.
	Цветовете потъмняваха.
	— Не е негатив — казах аз.
	Шари пристъпи зад мен и се вгледа в снимката.
	— О, неее! — извикахме едновременно и двамата.
	Шари започна да се смее.
	— Не мога да повярвам! — нададох вой аз.


>	13

	— Това е ужасно! — изпищях аз.
	Познах лицето си. Но не познах тялото си.
	Първоначално реших, че главата ми е поставена върху гигантски балон. После осъзнах, че гигантският балон всъщност бях аз. На снимката тежах поне двеста кила.
	Без майтап! Двеста кила!
	Зяпах снимката, разглеждайки закръгленото си лице и още по-закръгленото си тяло. Бузите ми бяха бая надути. Яката на тениската ми не се виждаше, скрита в една от гънките на двойната ми брадичка. Тениската ми бе яко опъната на гърдите и едва стигаше шкембето ми, което се спускаше почти до земята. Приличах на цяла планина от крем!
	— Престани да се смееш! — изсъсках през зъби на Шари. — Никак не е смешно!
	— Много е смешно даже! — настоя тя. Грабна снимката и я вдигна към лицето си, като отново се разсмя. — Ти си по-голям от Сумо Едно и Сумо Две! — възкликна тя.
	Грабнах снимката. Вгледах се в диплите плът, провесили се от бузите ми. Лицето ми бе толкова огромно и пухкаво, че очите ми изглеждаха мънички като очи на прасе.
	А коремът ми! Коремът ми се спускаше чак до дебелите ми колене!
	— Е, все още ли смяташ да занесеш фотоапарата в училище? — попита Шари. — Не ти ли дойде друг акъл?
	— Трябва да го покажа на господин Сор — казах й аз. — Просто ще му покажа фотоапарата и снимката на Джон.
	— Ами твоята снимка няма ли да покажеш? — попита тя захилена.
	— За нищо на света! — пъхнах снимката в джоба на дънките си. — Не искам никой да я вижда. Никой!
	Шари погледна часовника си.
	— Хайде! — каза тя. — По-добре да побързаме, че закъсняваме!
	Тя се затича по тротоара. Аз я последвах.
	По целия път към училище пред очите ми беше снимката. Отново виждах провисналото си лице, огромното си двестакилограмово тяло.
	Не се притеснявай, казах си наум.
	Фотоапаратът е счупен. Няма за какво да се притесняваш.
	Няма за какво.
	Ама, я познайте дали се успокоих?
	Не. Притеснявах се.


	Коридорите бяха почти пусти, когато с Шари стигнахме в училище. Първият звънец вече беше бил.
	Скрих фотоапарата под разни неща на дъното на шкафчето си. Часът по английски при господин Сор бе последният преди обедната почивка. А не ми се щеше Брайън или Дони или някой друг да вземе фотоапарата и да започне да прави поразии наляво и надясно.
	Блъснах вратата на шкафчето и я заключих. После махнах с ръка на Птицата и Майкъл, които бързаха към тяхната класна стая.
	Исках да им кажа, че нося апарата. Исках да им разкажа за Джон и за пирона в крака му.
	Но реших, че е по-добре да си трая.
	Майкъл и Птицата бяха съгласни с Шари. Те не искаха да изваждам отново апарата. Твърде много се страхуваха от него.
	И може би бяха прави.
	Вмъкнах се в клас точно когато биеше последният звънец. Мушнах се на мястото си, като се опитвах да не привличам внимание. Трябваше доста да почакам до часа на господин Сор.
	Днес за първи път нямах търпение да започне часът на Киселия.
	Отново не чух и дума от това, което другите учители говореха. По социални науки госпожа Уекман бърбореше нещо за производството на боксит в Южна Америка. Искаше ми се да вдигна ръка и да я попитам какво е боксит. Винаги съм се чудил какво е боксит. Мисля, че е някаква марка южноамерикански коли. Но не съм сигурен.
	Гласът й идваше някак си отдалече. Умът ми бе зает да репетира какво ще кажа на господин Сор.
	„Господин Сор — мислех да му кажа, — направихте ужасна грешка вчера. Но не Ви се сърдя. Знам, че ще постъпите справедливо и ще промените оценката ми, като ви покажа това.“
	Чакай.
	Това звучи много официално, казах си аз. Изобщо не говоря така. Никога няма да успея да изрека тези думи.
	Пробвах по друг начин.
	„Ето го злокобния фотоапарат, господин Сор. А ето и снимката на едно момче, което срещнах. Само минута по-късно снимката се сбъдна. Вие поискахте да донеса доказателство — ето го!“
	Така е по-добре, реших аз. Право по темата.
	Дали ще ми повярва?
	Ще му се наложи да ми повярва, мислех аз. Снимките не лъжат.
	Ще трябва да промени оценката ми.
	Гледах втренчено часовника над черната дъска. Защо се движи толкова бавно? Защо?
	Най-накрая звънецът би. Скочих, излязох навън и потънах в шкафчето си. Птицата ми извика от дъното на коридора. Но аз се престорих, че не го чувам.
	Извадих фотоапарата от тайното му място и блъснах вратата на шкафчето. Мушнах внимателно апарата под мишница, за да го предпазя.
	Видях Сумо Едно и Сумо Две от другата страна на коридора. Те блъскаха един петокласник в шкафчетата, който от ударите отскачаше като йо-йо. Тава е тяхното хоби. Да блъскат децата и те да отскачат.
	И познайте кой е един от любимците им за отскачане?
	Правилно! Аз.
	Завъртях се и забързах в другата посока. Днес не ми се щеше да отскачам. Не ми се искаше Брайън и Дони да видят фотоапарата.
	Направих голяма обиколка, за да стигна до стаята на господин Сор, като тичах през цялото време. Държах апарата плътно до тялото си и репетирах наум думичките.
	Някакви деца си говореха точно пред вратата на класната стая.
	— Дайте път! — викнах аз и се промуших между тях. Исках да видя господин Сор преди да е бил звънецът.
	Влязох в стаята. Премигнах на ярката слънчева светлина, която струеше през прозорците. Обърнах се и се затичах към катедрата на господин Сор, останал почти без дъх.
	Но спрях по средата на пътя.
	Сърцето ми спря. И извиках от почуда.


>	14

	— Има ли нещо? — каза младата жена, която стоеше зад катедрата на господин Сор. — Всичко ли е наред?
	Стоях вторачен в нея със зяпнала чак до коленете уста. Не отговорих на въпросите й. Стиснах здраво фотоапарата с двете си ръце от страх, че може да го изпусна.
	— Къде… къде е господин Сор? — най-сетне успях да изрека аз.
	— Не се чувства добре — отвърна тя с изучаващ ме поглед. — Аз съм госпожица Роуз. Замествам го.
	— Той… той не е ли тук? — заекнах с висок писклив глас.
	Тя кимна.
	— Днес аз ще ви преподавам. Мога ли да ти помогна с нещо?
	Сведох поглед към фотоапарата.
	— Не — измрънках тъжно. — Не. Не можете да ми помогнете.
	Стаята никога не е така шумна, когато господин Сор е зад катедрата. Децата крещяха и се смееха. Някой ме замери с хартиено топче. То отскочи от рамото ми и падна на катедрата на госпожица Роуз. Чух мощен смях от дъното на стаята.
	Ние сериозно тормозим заместващите учители.
	Когато някой учител не дойде на работа, е направо празник. Но днес не ми се празнуваше. Бях разочарован.
	Тръгнах към чина си, после пак се обърнах към госпожица Роуз.
	— Може ли да оставя това в шкафчето си? — попитах я с фотоапарата в ръце. — Няма да отнеме и секунда. Шкафчето ми е точно отвън — посочих коридора.
	Би последният звънец. Тя вдигна ръце и запуши ушите си. Звънецът беше точно над катедрата й.
	— Добре — каза тя, когато звъненето спря. — Но побързай. Днес ще говоря за страдателен залог. И не бива да го пропускаш.
	Шаш и ужас, а?
	Благодарих й и забързах към вратата. Дългият коридор беше пуст. Всички бяха по стаите си.
	Маратонките ми издумкаха силно по твърдия под. Мислите ми хвърчаха. Мислех за господин Сор. И за фотоапарата. Ще трябва да го оставя в шкафчето, докато той се върне, реших аз.
	Обещах на Джон, че ще го взема само за един ден.
	Но какъв избор имах?
	Завих на ъгъла и се сблъсках с Брайън и Дони.
	— Ей… — изръмжа Брайън.
	— Ей… — поздрави ме Дони.
	Те доста често казват „Ей“. Струва ми се, че това е любимото им възклицание.
	— Доста сте закъснели — опитах се бързо да ги заобиколя.
	Но те стояха на пътя ми с големите си дебели туловища.
	— Киселия го няма — каза Дони ухилен. — Май е болен. Така че имаме заместник.
	— Кажи ми нещо ново — измърморих аз.
	— Така че няма защо да бързаме — каза Брайън. — Защо да бързаме за заместник-учител?
	Опитах се да се мушна между двамата. Но те ме изпревариха. Приближиха се един до друг и аз отскочих при удара с тях.
	— Ние ще се разменим — ухили се Брайън. — Аз ще й кажа, че съм Дони. А Дони ще й каже, че е Брайън.
	— Хубава шега, няма що! — отвърнах, като извъртях очи. — Много оригинално. Сега, може ли да мина?
	— За нищо на света — каза Дони, като изду големите си гърди и се надвеси заплашително над мен.
	— Трябва да си платиш, ако искаш да минеш — заяви Брайън и протегна голямата си лапа в шепа.
	— Колко е таксата? — въздъхнах аз.
	— Колко имаш? — отвърна бързо Брайън.
	Двамата избухнаха в смях и плеснаха длани един в друг. Наистина си вярват, че са смешни.
	— Трябва да отида до шкафчето си — настоях аз.
	Още веднъж се опитах да ги заобиколя и… Брайън грабна фотоапарата.
	— Ей! — протегнах и двете си ръце. Но Брайън го вдигна нависоко.
	— Виж… Грег е донесъл вълшебния си апарат в училище — каза той на Дони.
	— Олеле… Умирам от страх! — отвърна подигравателно Дони. Престори се, че трепери и се тресе.
	— Но апаратът е зъл! — възкликна Брайън, като го държеше далече от отчаяните ми опити да го хвана. — Той е прокълнат, Дони! Забрави ли разказа на Грег?
	Гадната усмивка на Дони стана още по-широка.
	— Имаш предвид разказа, за който получи двойка?
	Двамата отново се разсмяха.
	— Дай да го пробваме — заяви Брайън. — Кажи „Зе-е-ле-е“, Грег.
	Той смъкна фотоапарата към окото си и го насочи към мен.
	— Не, моля ви, недейте! — примолих се аз. Отново се опитах да хвана апарата.
	Но Дони ме хвана и извъртя ръцете ми назад.
	— Давай! Снимай! — каза той на Брайън. — Хайде да прокълнем Грег. Снимай го.


>	15

	— Не… моля ви! — изстенах аз.
	Дони ме стисна с огромните си лапи и изви ръцете ми назад.
	— Фотоапаратът наистина е прокълнат! — възроптах аз. — Не знаете какво правите! Спрете!
	Разбира се, Брайън въобще не ми обърна внимание. Държеше апарата пред окото си и повдигна пръст над копчето.
	— Брайън, моля те! — проплаках аз.
	Видях пръста му да се спуска върху копчето.
	Тогава някой извика:
	— Какво става тук, момчета?
	Брайън извика и почти изпусна апарата. Дони пусна ръцете ми и залитна към стената.
	— Господин Грънд! — възкликнах аз.
	Това е директорът на училището. Господин Грънд е млад, има руса вълниста коса и много хубав тен. Прилича повече на сърфист, отколкото на училищен директор. Всички момичета в училище си падат по него.
	За първи път се зарадвах, че го виждам.
	— Къде трябва да сте точно сега, момчета? — запита той и погледна часовника на стената.
	— Ами… тръгнали сме към часа на господин Сор — отвърна Дони и силно се изчерви.
	— Само помагахме на Грег за фотоапарата — добави Брайън и ми подаде апарата.
	— Изглежда ценен старинен апарат — каза ми господин Грънд. — Трябва да бъдеш внимателен с него, Грег.
	— Опитвам се — отвърнах аз. — Веднага ще го заключа в шкафчето си.
	Промуших се край Сумо Едно и Сумо Две и забързах по коридора. Когато стигнах до шкафчето си, чух господин Грънд да им се кара:
	— Бързо в час, момчета! И да не създавате проблеми на заместник-учителя, разбрано!
	— Добре — обеща Брайън.
	— Няма проблем — съгласи се Дони.


	Срещнах Шари след училище и тръгнахме заедно към къщи.
	— Как мина днес? — попитах аз.
	— Имам шестица на теста по математика — обяви тя.
	— Няма що, голяма изненада! Ти винаги получаваш шестици по математика — припомних й аз.
	— Е, и? Може да обичам да се фукам.
	Почувствах се малко странно. Уморен. Доста отпаднал.
	Спрях на около половин пресечка от къщи и свалих раницата си.
	— Какво ти става? — запита Шари. — Какво се бориш с раницата си?
	— Струва ми се, че някой я е пипал — казах аз и разхлабих презрамките. — Беше ми съвсем точно. А сега доста ме стяга.
	— Защо му е притрябвало на някого да пипа раницата ти? — запита Шари. Тя направи балон с дъвката си, голям колкото главата й.
	Боцнах го с пръст и го спуках.
	— Гадост! — извика тя, когато дъвката полепна по цялото й лице. — Доволен ли си? Това беше най-големият ми балон досега — обяви тя. — Щеше ми се някой да ме снима с него.
	— Не говори за снимки — измърморих аз. — Не произнасяй думите „снимка“ и „фотоапарат“ — по време на обяда вече й бях казал, че господин Сор го нямаше днес.
	— Къде е апаратът? — попита тя, теглейки дъвка от косата си.
	— Заключен на сигурно в шкафчето ми отговорих аз. Обърнах се и видях Майкъл и Птицата да тичат по тротоара към нас.
	— Каза ли на Майкъл и Птицата, че съм взел фотоапарата? — попитах Шари.
	Тя поклати глава:
	— Не. Много ще се притеснят. След всичките ужасии, които той ни причини през лятото, не искат да го видят никога повече. Аз също — добави тя, гледайки ме упорито.
	— Ей, какво става? — извика Птицата. Той така силно ме плесна по гърба, че залитнах от бордюра.
	Майкъл се засмя.
	— Какво ще правите вие двамата?
	— Нищо — отвърнах, докато се мъчех да оправя презрамките на раницата си. Все още не можех да ги наглася така, че да ми е удобно.
	— Вземете си колелата — подкани Майкъл. — Хайде. Чудесен ден да покараме малко.
	— Звучи добре — съгласих се аз. Все ми е едно какво ще правя, само да престана да мисля за господин Сор и за този тъп фотоапарат.
	— Да се срещнем пред къщи — предложи Шари. — Първо трябва да попитам мама.
	Майкъл и Птицата се затичаха към къщите си. Шари и аз пресякохме улицата и се запътихме към нашите къщи, които са една до друга.
	Мама и татко бяха на работа. Тери още не се беше върнал от училище. Пуснах раницата във входното антре. Извадих от хладилника кутия сок и го изгълтах само с две всмуквания на сламката.
	Чувствах се отпаднал. Безжизнен. Помислих си, че може би карането на колело ще ме зареди с енергия.
	Дънките като че ли ми бяха малко тесни. Качих се в стаята си и извадих едни панталони широки като торба. Мама и татко винаги ми се присмиват за тях. Казват, че в тях има място за още някой.
	Но аз си ги харесвам. Мисля, че са много яки. И са наистина удобни. Обикновено не ги слагам, когато карам колело. Крачолите им са толкова дълги и широки, че понякога маншетите им се захващат във веригата.
	Излязох бързо и видях, че Шари, Майкъл и Птицата вече ме чакат на колелата си.
	— Да вървим, Грег — подкани ме Птицата. — Заоблачава се.
	Отворих вратата на гаража и влязох вътре, като внимателно заобикалях петната черно масло по бетонния под. Взех колелото си, което бе подпряно на стената, и го избутах към входната алея.
	После направих цирковия си номер с висок летеж. Това е любимият ми начин за качване на колелото. Облягам се на кормилото, изхвърлям се във въздуха и се стоварвам на седалката.
	И така. Изтласках се във въздуха.
	Сгънах крака. Паднах на седалката.
	И двете гуми се спукаха.
	Чух експлозията и след това свистенето на въздуха от спадащите гуми.
	— Ей… какво става! — извиках аз.


>	16

	— Леле! — извика Шари.
	Майкъл и Птицата избухнаха в смях.
	— Хубави гуми — каза Майкъл.
	— Може би ти трябва малко диета! — възкликна Птицата.
	— Какво? Диета? — повторих аз, преглъщайки тежко. Знаех, че Птицата само се шегува. Но от думите му ме полазиха тръпки по гърба.
	Пред погледа ми блесна снимката. Гадната снимка от злокобния фотоапарат.
	Видях се подут и огромен. Като огромен безформен балон с вода.
	Усетих, че лицето ми започва да гори и знаех, че се изчервявам. Приятелите ми ме гледаха. Слязох от колелото.
	— Сигурно съм скочил много тежко — промърморих аз.
	— Може би ти трябва колело с три колела — Майкъл се опита да се пошегува.
	Никой не се засмя. Майтапите на Майкъл са тъпи.
	Приклекнах и разгледах гумите. Прокарах ръце по гумата и открих две големи дупки. Две цепки. А бяха чисто нови гуми.
	Замъкнах колелото обратно в гаража.
	— Ще взема старото колело на Тери — казах на приятелите си.
	Всъщност харесвам колелото на брат ми повече от моето. То е с дванайсет скорости, а моето е само с десет. А той даже не го кара, откакто взе шофьорска книжка. Но пък не обича аз да го карам.
	— По-добре не сядай на него! — предложи Птицата. — Може би трябва само да го буташ! — двамата с Майкъл се разсмяха и плеснаха ръцете си един на друг.
	— Ха-ха — казах аз. — Вие сте толкова смешни, колкото спукана гума.
	— Не. Ние сме смешни колкото две спукани гуми — пошегува се Майкъл.
	— Може би ти трябва планинско колело — каза Птицата. — Нещо по-здраво.
	— Може би ти трябва един здрав удар в лицето — заплаших аз.
	— Само не сядай на мен! — възкликна Майкъл и вдигна двете си ръце, сякаш се предпазва от мен.
	— Ще караме ли или не? — запита Шари с въздишка. Тя погледна към посивялото небе. — Ако не побързаме, ще ни хване дъждът.
	Възседнах внимателно колелото на Тери. После ги последвах по алеята към улицата.
	Карахме безцелно из града. Когато стигнахме парка на няколко пресечки от училище, скочихме на тревата и подкарахме с все сила.
	Птицата има най-доброто колело и най-дългите крака. Така че винаги печели състезанията.
	След около час започна да ръми и подкарахме към къщи. Радвах се. Усещах краката си натежали. Мускулите ме боляха.
	Докато карахме през дъждовните капки, забелязах, че Шари ме гледа. Изучаваше ме.
	Въпреки че по челото ми се стичаше пот, изведнъж усетих, че ми става студено. Защо така се е втренчила в мен, чудех се аз.
	Защо?


	На следващата сутрин се събудих с две думи на устата — ГОСПОДИН СОР.
	Днес е денят, в който ще му покажа фотоапарата, казах си наум, докато се протягах и прозявах. И днес е денят, в който оценката ми ще бъде променена.
	Станах, все още прозявайки се. Разтърках очи. И видях, че през нощта възглавницата ми е паднала на земята.
	Когато се наведох да я взема, усетих дръпване отпред на горнището на пижамата. Копчетата изхвърчаха и се разпиляха по пода.
	— Ъ? — отворих изненадано уста… и чух дълго РРРРРП. Трябваха ми няколко секунди да осъзная, че долнището на пижамата се разцепи отзад.
	— О, нееее — от устата ми излезе дълга тиха въздишка.
	Яката на пижамата се беше впила дълбоко във врата ми. Опитах се да я разхлабя… и двата ръкава се откъснаха при раменете!
	Сърцето ми биеше лудо. Изправих се и прекосих стаята към огледалото.
	Цялото ми тяло трепереше, когато застанах пред него.
	Стиснах очи. Не можех да понеса гледката.
	Но нямах друг избор. Трябваше да видя. Трябваше да знам.
	Бавно-бавно отворих едното си око, после другото. Поех дълбоко въздух и погледнах отражението си.
	Дали снимката се беше сбъднала? Дали тежах двеста кила?


>	17

	Наведох се към огледалото и се погледнах.
	Не. Не бях двеста кила.
	Не изглеждах много по-различно. Е, малко подпухнал. Бузите ми — малко закръглени. Раменете ми — по-широки.
	Отстъпих, за да разгледам тялото си… и мама влезе в стаята.
	— Грег, какво правиш? Ще закъснееш за училище.
	Извърнах се от огледалото.
	— Мамо, пораснал съм тази нощ! — изтърсих аз. — Пижамата ми се скъса.
	Тя хвърли кос поглед към скъсаното горнище на пижамата.
	— Грег, ти не си пораснал през нощта — каза спокойно тя. — Тази пижама още отначало ти беше малко малка.
	Завъртях се към огледалото.
	— Така ли?
	Може би мама беше права. Може би не съм наедрял. Може всичко да е само фантазия.
	Обърнах се към нея.
	— Как изглеждам?
	Тя вдигна рамене.
	— Изглеждаш чудесно.
	— Искам да кажа — не ти ли се виждам малко понапълнял?
	Тя се загледа за миг.
	— Ами, всъщност… — гласът й заглъхна.
	— Всъщност какво? — запитах аз.
	— Май трябва да сложа обезмаслено мляко на зърнената ти закуска тази сутрин — отвърна тя.


	— Здравей, Грег. Качил си малко килограми, а?
	Ето така ме поздрави господин Сор, когато вървях към катедрата му преди часа по английски.
	Думите му предизвикаха ледени тръпки по гърба ми. Но не им обърнах внимание. Повдигнах фотоапарата.
	— Господин Сор, искам да Ви покажа нещо.
	Той сведе поглед към фотоапарата и се намръщи.
	— Искаш да ме снимаш? Вече ме снимаха за годишника, Грег.
	— Не — отвърнах аз. — Това е фотоапаратът, господин Сор. Това е апаратът, който…
	Той вдигна ръка, за да замълча.
	— Не сега, Грег — каза той, като стана от стола си.
	— Но, господин Сор… — възразих аз.
	Той гледаше над рамото ми. Обърнах се и видях господин Грънд да стои на вратата на класната стая. Господин Сор се забърза към него.
	Говориха, докато би звънецът. После господин Сор се върна в предната част на стаята, за да започне урока.
	— Съжалявам, че не бях тук вчера — обяви той. — Разбрах, че сте си прекарали чудесно, учейки за страдателния залог.
	Все още стоях до катедрата му с фотоапарат в ръце. Той пристъпи към черната дъска, обърна се и ме видя.
	— Грег, седни си на мястото, моля те! — каза той. — Днес имаме доста работа.
	— Но, господин Сор — възразих аз. Повдигнах фотоапарата.
	— Седни си на мястото! — настоя той.
	Нямах избор. Въздъхнах и се затътрих към чина си в дъното на стаята.
	Как да му докажа, че разказът ми е истински, след като той дори не иска да ме чуе, запитах се тъжно.
	— Днес ще чуем още ваши разкази за истински случки — каза господин Сор на класа. Обърна се към момиче в предната редица. — Марси, струва ми се, че е твой ред. За какво е разказът ти?
	Марси Райдър се изправи.
	— За моята котка Уофълс. Той е за всички смешни неща, които Уофълс прави из къщи.
	Изпъшках. До-са-да! — помислих си аз. Още няколко деца изпъшкаха.
	Но господин Сор се усмихна. За пръв път досега!
	Даже измърка.
	— Обичам котки — каза той на Марси. — Имам цели шест.
	У, гадост! — помислих си. Шест котки!
	Не мога да понеса скучен разказ за скучна котка, казах си наум.
	Вдигнах ръка и замахах отчаяно.
	— Господин Сор! Господин Сор!
	Усмивката му се стопи.
	— Грег, какво има сега? — запита той.
	— Ами… преди Марси да е започнала — казах аз — може ли да Ви покажа фотоапарата? Нали знаете? Онзи от разказа ми. Казахте, че ако го донеса и докажа, че е злокобен, ще промените оценката ми.
	Господин Сор потърка брадичката си и ме погледна смръщено.
	— Сега е ред на Марси — отвърна хладно той. — Знам, че всички искаме да чуем за Уофълс.
	— Но, господин Сор… Вие обещахте! — провикнах се аз.
	Няколко деца се разкикотиха. Викът ми бе толкова пронизителен, че сигурно ме чуха и в съседните стаи.
	— Грег, няма да ме накараш да променя мнението си — настоя господин Сор.
	— Но аз мога да го докажа! — примолих се аз. — Мога да докажа, че фотоапаратът е злокобен.
	Още няколко деца се разкикотиха.
	— Грег е злокобен! — изкрещя Дони.
	Това предизвика голям смях.
	— Грег е лоооош! — провикна се някой друг.
	Още по-голям смях.
	Господин Сор удари по черната дъска с дървената си показалка.
	— Тишина! — той въздъхна и се обърна към мен. — Добре, Грег. Имаш една минута. Не е честно спрямо другите да ти давам допълнително време. Но ще ти дам една минута да покажеш фотоапарата си.
	Една минута!
	Знаех, че точно това ми трябва.
	Опипах джоба на ризата си да се уверя, че снимката на Джон е вътре. Знаех, че щом Киселия види снимката и чуе какво се е случило на Джон онази вечер, ще ми повярва.
	— Хайде, Грег — подкани ме учителят. — Ела тук. Една минута.
	— Идвам — казах аз. Ентусиазирано се надигнах.
	Опитах пак.
	Отново.
	Седалките на чиновете ни са прикачени за предната им част.
	Бях се заклещил на чина. Бях твърде дебел, за да се измъкна!


>	18

	Какво става с мен, зачудих се аз. Усещах как паниката свива корема ми. Големия ми топчест корем.
	Само преди около час седнах на седалката без никакъв проблем. А сега съм заклещен тук. Сигурно съм качил поне седем кила, докато съм седял.
	— Грег, чакаме — господин Сор извъртя очи и нетърпеливо почука с показалката по черната дъска.
	На четвъртия път най-сетне успях да се измъкна от чина. Внимателно, носейки фотоапарата, закрачих към предната част на стаята.
	— Това е фотоапаратът — казах на господин Сор. — Намерих го заедно с приятелите ми в изоставена къща. Точно както Ви обясних в разказа си. Апаратът е прокълнат и…
	Той взе фотоапарата от ръцете ми и започна да го разглежда. Вдигна го към очите си. Нагласи окуляра пред едното си око.
	— Не… недейте! — извиках аз. — Не снимайте!
	Той смъкна апарата.
	— Ако не направя снимка, как да разбера дали е злокобен или не?
	Посегнах към джоба на ризата си.
	— Донесох снимка — казах му аз. — Това е доказателство, че казвам истината.
	Пръстите ми бяха толкова дебели, че едвам бръкнах в джоба. Усещах ръцете си като пихтиести топки тесто. Бяха толкова топчести, че не можеха да се свият в юмрук.
	Почти разкъсах джоба си, докато се опитвах да извадя снимката на Джон.
	Най-накрая я извадих и я пъхнах в лицето на господин Сор.
	— Ето! Вижте!
	Той взе снимката и я заразглежда.
	— Това момче се казва Джон — казах му аз. — Направих снимката онзи ден вечерта. Беше си съвсем добре. Но на снимката излезе с пирон в крака. Две минути по-късно това се сбъдна. Джон си проби крака на пирон и баща му го закара в болница.
	Господин Сор избухна в смях.
	Отново за пръв път. За пръв път се случваше той да се смее в клас!
	— Не е смешно! — настоях аз. — Горкият Джон много го болеше. Той…
	— Виждал съм трика с фалшиви пирони каза господин Сор, загледан в снимката.
	— Какво? — не го разбрах аз.
	Той ми върна снимката.
	— Имах такава фалшива стрела — каза той. — Когато я поставях, изглеждаше все едно е пробила главата ми. Така че ми е ясно как си направил да изглежда, че това момче има забит пирон в стъпалото.
	— Не! Истина е! Истина е! — извиках аз. — Вижте Джон! Вижте колко много го боли! Погледнете лицето му!
	— Приятелят ти е добър актьор — отвърна господин Сор.
	— Не! — изкрещях аз. — Той не ми е приятел. Дори не го познавам. Трябва да ми повярвате! Трябва!
	Господин Сор погледна часовника.
	— Минутката ти изтече.
	— Но Вие обещахте… — извиках аз.
	— Грег, седни си! — заповяда той. — Няма да ме излъжеш с един стар фотоапарат и майтапчийска снимка.
	— Изгуби, Грег! — провикна се Дони.
	— Ти си зловещ, Грег! — припя Брайън.
	Всички се разсмяха. Усетих, че лицето ми гори. Знаех, че съм червен като домат.
	Усещах, че ще избухна. Чувствах се неудобно, наранен и ядосан — всичко това едновременно.
	— Ще ти пиша шестица за усилията — каза сурово господин Сор. — Но двойката за разказа ти остава.
	Всички отново се разсмяха.
	Това ми дойде малко в повече.
	Изкрещях от бяс и се затичах към вратата.
	Поне се опитах да тичам. Но бях прекалено тежък, за да се движа бързо. Можех само да се клатя като патица.
	— Грег, къде отиваш? — чух господин Сор да вика.
	Престорих се, че не го чувам и се затътрих към вратата. Фотоапаратът беше мушнат под провисналите месища на ръката ми. Отворих вратата с другата ръка.
	Изскочих навън в тихия пуст коридор.
	Чувах как господин Сор ме вика от класната стая. И чувах децата да се смеят и да говорят оживено.
	Тръшнах вратата зад себе си и продължих да вървя.
	Не знаех къде отивам. Нямах никакъв план. Бях ядосан. Искаше ми се да пищя, да крещя и да удрям стените.
	Завих на ъгъла… и видях Шари в коридора.
	— Грег! — извика тя, изненадана, че ме вижда. — Какво става?
	Носеше къса черна пола върху син клин. Затича се към мен.
	Направи четири крачки… и после отново извика, защото полата й падна!


>	19

	— Не мога да повярвам! — проплака Шари.
	И двамата сведохме поглед към полата й, която беше паднала до глезените.
	Тя пусна учебниците си и се наведе, за да я вдигне.
	Нормално, щях да избухна в смях. Но тя изглеждаше толкова притеснена, че просто останах на място.
	— Аз… слабея — заекна тя, нагласяйки полата около кръста си. — Сутринта се премерих. Отслабнала съм почти четири кила.
	— Леле! — поклатих глава. Защо ли отслабва?
	Опитах се да я ободря.
	— Ами… четири кила не са чак толкова много — казах аз. Знаех, че това успокоение няма да свърши работа. Но не можах да измисля нищо друго.
	— Грег, но аз тежах само четирийсет и един килограма! — отвърна рязко тя. — Сега съм трийсет и седем. Не мога да задържа полата си вдигната. Всички дрехи ми висят!
	— Може би, ако си хапнеш добре на обед… — започнах аз.
	— Не ми помагаш! — прекъсна ме рязко тя.
	— Погледни ме! — извиках аз, като разперих ръце, за да види големия ми корем. — Аз пък качих сто кила тази нощ! Преди малко не можах да се измъкна от чина!
	Загледа ме изпитателно. Беше толкова разтревожена, че отслабва, че дори не ме беше погледнала.
	Впери поглед в мен. После избухна в смях.
	— Страхотно. Изглеждаш наистина странно!
	— Хиляди благодарности! — въздъхнах аз.
	— Какво ще правим? — запита тя. — Защо ни се случва това?
	Започнах да отговарям, но дочух, че някой идва по коридора.
	Шари също чу стъпките.
	— Да вървим — предложи тя. — Бързо, помогни ми да събера книгите си!
	Наведох се да събера книгите… и джинсите ми се разпраха отзад със силно РРРРП.


	След часовете Птицата, Майкъл и още няколко деца играеха софтбол на игрището зад училище. Не отидох да играя. Не исках да видят колко огромен съм станал.
	Но те ме завлякоха на игрището и ме накараха да играя на първа база.
	Може би няма да забележат нищо различно, мислех си аз. Стиснах палци и се надявах. Може би няма да забележат, че съм се поналял малко… от вчера.
	Тениската ми се беше опънала върху издутия корем. Беше ми много тясна. Едвам движех ръцете си. Скъсаните ми джинси прилепваха по краката ми като клин.
	Може би няма да забележат, казах си аз, докато се тътрех към първа база. Може би няма да забележат.
	— Ей, Грег… — извика ми Птицата. — Май си препълваш чиниите, а?
	Всички почнаха да подвикват и да се смеят. Няколко момчета минаха покрай нас, хихикайки като хиени.
	Майкъл ме посочи.
	— Ей, това е Сумо Три — изкрещя той.
	— Това е Сумо Три и Четири! — извика някой друг.
	Още подвиквания и смях.
	— Оставете ме на мира! — измърморих ядосано.
	— Оставете го на мира, за да обядва — извика Майкъл.
	Не беше смешно. Но така или иначе всички се разсмяха.
	Събраха се в кръг около мен. Клатеха глави.
	— Странно — промърмори Птицата — Как качи сто кила за един ден?
	Не исках да говоря за това.
	— Ще играем ли или какво? — запитах аз.
	Много ми се искаше да разкажа на Птицата и на Майкъл как набъбнах толкова бързо. Искаше ми се да им кажа, че съм взел злокобния фотоапарат. Че Шари ме е снимала. Че на снимката изглеждах поне двеста кила.
	И сега това се сбъдваше.
	Но не посмях да им кажа. Те ме бяха предупредили да не ходя в Къщата на Кофман. И ме бяха помолили да не вземам фотоапарата.
	Ако им кажех истината, щяха да ме помислят за напълно откачен.
	Така че стиснах зъби и се опитах да се съсредоточа в играта.
	Доста добре се справях, докато дойде редът ми да батирам в третата игра. Ударих топката над втора база и се затичах към първа база.
	Останах без дъх, докато стигна базата. Но топката все още се търкаляше в тревата на външното поле.
	— Продължавай да тичаш! — крещяха съотборниците ми. — Грег, отивай на втора!
	И така пъшкайки и пуфтейки, вдигнах тежките си крака и се затътрих към втора база.
	— Плъзни се! Плъзни се! — крещяха всички.
	И аз се плъзнах към втора. Благополучно!
	И после не можах да се надигна.
	Не бях достатъчно силен, за да повдигна тежкото си тяло. Сигурно изглеждам като Хъмпти Дъмпти*, осъзнах аз.
	[* Хъмпти Дъмпти е герой от детско стихче-гатанка и символизира нисък, тромав човек.]
	Опитах да се претърколя. Опитах, като се заклатих напред-назад.
	И после се опитах да извикам приятелите си на помощ.


	Съвсем се изтощих, докато прибера огромното си тяло вкъщи. От челото ми към закръглените бузи и двойните брадички се стичаше пот.
	Дрехите ми бяха така опънати по мен, че едвам дишах. Джинсите ми се бяха разпрали. Тениската ме стягаше. Дори маратонките стискаха стъпалата ми.
	Това е ужасно! Трябва да си облека нещо по-удобно, реших аз.
	Спомних си за огромните торбести панталони. Онези, които сложих, когато карахме колела предния ден.
	Понесох тумбестото си тяло към скрина. Наведох се с изпъшкване и издърпах панталоните.
	Започнах да ги навличам. Очаквах да се почувствам по-удобно.
	Задърпах. Задърпах ги по-силно. След това изстенах от ужас.
	Огромните торбести панталони бяха плътно прилепнали по краката ми.


>	20

	За целия ден качих почти сто и трийсет килограма. Вечерта едва ходех.
	— Това е алергична реакция — каза мама.
	Втренчих се в нея.
	— Моля? Какво е това?
	— Ял си нещо, към което си алергичен — отговори тя. — Човек не може да се подуе като балон за един ден просто ей така.
	Баща ми ме погледна косо. Опитваше се да изглежда спокоен, но виждах колко е притеснен.
	— Доста шоколад ли хапна след училище? — попита той.
	Мама поклати глава към татко.
	— Той може да изяде хиляди шоколади за ден! От тях няма да стане толкова огромен! — обяви тя.
	— По-добре да го заведем на алерголог — измърмори татко, потривайки брадичката си.
	— Първо ще го заведем при доктор Уайс — противопостави се мама. — Доктор Уайс ще ни каже при какъв специалист да отидем.
	Започнаха да спорят от какъв специалист имам нужда.
	Заклатих се навън. Трябваше да събера всички сили, за да повдигам огромните си крака. Двойната ми брадичка бе виснала върху врата ми. Голямото ми шкембе изскочи от стаята преди мен.
	Знаех, че няма лекар, който може да ми помогне. Знаех, че нямам алергия.
	И знаех, че не съм се превърнал в цепелин заради шоколада.
	Снимката от злокобния фотоапарат ме направи да изглеждам голям като планина. И снимката се сбъдна.
	Никой лекар няма да може да ме направи отново слаб. Никаква диета няма да свърши работа.
	По-късно помолих мама и татко да ме оставят вкъщи.
	— Моля ви, не ме карайте да ходя на училище утре в този вид — замолих аз. — Децата ще ми се смеят. Толкова ще се притесня.
	— Не може да пропускаш училище — настоя татко. — Какво ще стане, ако минат седмици, докато се възстановиш.
	— Децата няма да ти се смеят — добави мама. — Приятелите ти ще разберат, че си болен.
	Умолявах ги и се тюхках. Дори паднах на колене, за да ги убедя.
	Но чуваха ли? Не.


	— Не се притеснявай — каза татко, докато се клатех като патица, излизайки от къщи към училище на следващата сутрин.
	Не се притеснявай!
	Бях облечен в неговия торбест анцуг и пак ме стягаше.
	Притеснявах се, докато вървях по улицата. Когато колите минаваха покрай мен, знаех, че шофьорите ме зяпат. Смееха се на голямата купчина тресящо се желе по тротоара.
	Не исках да ходя пеша до училище. Но родителите ми имат Хонда Сивик и не можех да се побера в нея.
	Децата ме зяпаха, докато се промушвах през входната врата на училището. Но всички бяха мили. Никой не ми се присмя. Всъщност никой не ми каза и дума.
	Мисля, че се страхуваха да се приближат до мен. Страхуваха се, че може да се строполя върху тях. Приличах наистина на балон от парада за Деня на благодарността.
	Сутринта мина доста добре. Стоях си сам и се опитвах да се крия в ъглите. Криенето не беше лесно. Но всички ме оставиха на мира.
	Докато влязох в стаята на господин Сор.
	Той беше кисел както винаги. И ми се подигра пред целия клас.
	— Грег, не смятам, че ще се сместиш на чина си — каза той, като търкаляше дървената си показалка между дланите си. — Защо просто не застанеш до прозореца?
	Не казах нищо. Заклатих се към едната страна на стаята.
	Класът замря. Децата не се засмяха. Те виждаха, че нещо много лошо става с мен.
	Но господин Сор упорито искаше да вгорчи живота ми още повече.
	— Грег, остави прозореца — каза той. — Ако застанеш там, има опасност да блокираш светлината — после се усмихна.
	Отново никой не се засмя. Мисля, че другите деца ми съчувстваха. Дори Дони и Брайън не пускаха шеги.
	— Грег, искам да отидеш при сестрата — нареди господин Сор. — Искам тя да ти обясни за четирите групи храни. Мисля, че ядеш твърде много от всички тях.
	Предполагам, че това трябваше да бъде груба шега. Но никой не се засмя.
	Завъртях туловището си и го загледах. Сериозно ли говореше? Очаквах Дони да изпружи крак и да се опита както винаги да ме препъне.
	Но той гледаше право напред, притихнал и неподвижен както всички други в класа.
	Бях доволен. Ако той ме спънеше, знаех, че никога няма да успея да стана.
	Измъкнах се в коридора, ядосан на господин Сор. Защо се опита да ме направи за смях пред целия клас? Защо беше толкова жесток?
	Не можех да си отговоря. Освен това бях твърде ядосан, за да мисля ясно. Ще му го върна някой ден. Това си казах. Ще му направя нещо наистина подло. Ще унижа дъртия Кисел Сор пред всички.
	Ядосаните ми мисли ме преследваха до кабинета на сестрата. Но изведнъж забравих всичко, когато видях момичето, сгушено на стола в чакалнята. Спрях пред вратата и зяпнах шокиран.
	Шари!
	Трябваха ми няколко секунди, за да я разпозная.
	Дънките и тениската й изглеждаха поне десет номера по-големи! Ръцете й бяха тънки като клечки за зъби. Лицето й бе бледо и смръщено. Главата й се беше смалила — изглеждаше като мъничък лимон на крехкото й тяло, което пък приличаше на фиде.
	— Грег — въздъхна тя едвам-едвам. — Ти ли си в това голямо тяло?
	— Шари! — извиках аз. — Колко кила си смъкнала?
	— Не знам — заекна тя. — Погледни ме! Аз се топя. Толкова съм лека. Трябваха ми часове, за да стигна до училище тази сутрин, защото вятърът ме буташе обратно.
	— Болна ли си? — извиках аз.
	Тя ме погледна смръщено.
	— Не съм болна, както и ти — отвърна с тънък слаб гласец. — Аз чезна, а ти се издуваш… и това е заради снимките, които направихме.
	Въздъхнах и с две ръце повдигнах огромното си шкембе, за да мина през вратата.
	— Какво ще правим, Шари? — прошепнах аз. — Заради снимките е. Права си. Но какво ще правим?


>	21

	Татко ме взе след часовете. Беше наел един ван, защото не можех да се побера в обикновена кола. Помогна ми да се промуша през вратата. Тялото ми зае цялата задна седалка.
	Коланът не можеше да обгърне шкембето ми. Така че трябваше да забравим за него.
	— Сигурен съм, че доктор Уайс ще те върне към нормалното тегло — каза татко. Опитваше се да звучи бодро. Но виждах, че наистина е притеснен и разтревожен.
	Той караше бавно през града до кабинета на доктор Уайс. Ванът не можеше да набере скорост заради огромния си товар — заради мен!
	Доктор Уайс е симпатичен възрастен мъж с ясни сини очи и дълга бяла гривеста коса. Той говори на всички деца така, сякаш са двегодишни. Все още ми дава близалка след всяко посещение, въпреки че вече съм на дванайсет.
	Но мисля, че днес нямаше да ми даде близалка.
	Той изцъка с език, когато се качих на кантара. Но не успя да ме премери. Кантарът не мереше чак такова много килограми.
	Докторът едвам успя да чуе сърцето ми. Слушалката се заклещи в диплите плът на гърдите ми.
	Направи ми различни изследвания. Изражението му беше напрегнато и замислено.
	— Ще изпратим кръвните проби в лабораторията — каза ми той. — След няколко дни ще имаме някакъв отговор.
	Той поклати глава и се смръщи. Сините му очи сякаш избледняха.
	— Никога не съм виждал подобно нещо, Грег — кротко каза той. — Напълно съм озадачен.


	Аз не бях озадачен. Знаех съвсем точно какъв е проблемът.
	Веднага щом се върнах вкъщи, се затътрих към стаята си и грабнах телефона. Вложих цялата си сила, за да повдигна огромната си месеста ръка и да държа слушалката до преливащото от плът лице.
	Набрах номера на Шари. Успях чак на третия път. Пръстът ми бе толкова дебел, че натискаше по два бутона едновременно.
	Тя се обади след третото позвъняване.
	— Ало? — гласът й беше толкова слаб и немощен, че едва я чух.
	— Идвам при теб — заявих аз. — И ще донеса фотоапарата.
	— Не е необходимо да викаш! — изписука тя. И после добави — Побързай, Грег! Загубих още две кила. Толкова съм лека, че се притеснявам да не се понеса из въздуха.
	— Идвам веднага — казах й аз. — Ще измислим как да се оправим.
	Затворих телефона. После внимателно извадих фотоапарата от тайното му място в скрина с бельото ми. Трябваше да се наведа, за да бръкна в чекмеджето. Пъшках и пуфтях, борейки се за глътка въздух.
	Ако напълнея още малко, ще експлодирам, мислех си нещастно.
	Стиснал внимателно фотоапарата, смъкнах туловището си по стълбите.
	— Отивам при Шари — извиках на родителите си.
	Те бяха в хола и обсъждаха какво доктор Уайс е казал на татко.
	— Започна да вали — провикна се мама. — Вземи си чадър.
	— Отивам само до съседната къща! — отвърнах й аз.
	А и колко ли може да ме покрие един чадър.
	Надникнах навън. Само ръмеше. Не валеше кой знае колко.
	Пъхнах фотоапарата под разплутата си ръка, отворих входната врата и тръгнах да излизам. Но спрях, когато видях тъмнокосо момче да върви по входната алея.
	Джон!
	— О, не! — промърморих аз. Знаех защо идва. Искаше си фотоапарата.
	Но аз не можех да му го върна. Трябваше ми, за да спася Шари и себе си. Виждах го как върви бавно с приведена глава заради дъжда.
	Какво да правя, запитах се аз. Не мога да му позволя да вземе апарата. Не мога!
	Ще се мушна обратно и ще се скрия, реших аз.
	Опитах се да се върна. Опитах се да върна тежкото си туловище в къщата.
	Твърде късно.
	Джон ме видя.


>	22

	Той ми махна с ръка и се затича към къщата.
	Фотоапаратът бе в ръката ми. Внимателно го свалих на плочника и застанах пред него. Знаех, че е скрит зад огромното ми тяло.
	Но какво щях да кажа на Джон? Как бих могъл да го убедя да ми го остави още малко?
	— Здравей! — извика той.
	— Здравей! — отвърнах аз с приглушен от тлъстините около лицето ми глас.
	— Търся едно момче, което живее някъде тук — каза Джон, като стъпи на плочника. — Казва се Грег, рус е и е някъде на моите години. Познаваш ли го? В него е фотоапаратът ми.
	Вгледах се в него. Зяпнах. Усетих двойната ми брадичка да се спуска до гърдите.
	— Как му беше името? — задавено казах аз.
	— Грег — отвърна Джон. — Не знам второто му име. Да знаеш къде живее?
	Той не ме позна, осъзнах аз. Толкова съм огромен, че не разбира, че това съм аз.
	— Ами… да. Мисля, че се сещам за кого говориш — казах му аз. — Ей там живее момче, което се казва Грег — посочих към улицата. — На около четири преки в тази посока — излъгах аз. — Голяма къща с червени тухли. Няма да я пропуснеш. Тя е единствената червена къща там.
	— Ей, благодаря — каза Джон. Дъждът заваля по-силно. Той бързо се обърна и се затича по входната алея.
	Бях на косъм, помислих си аз.
	Стана ми кофти, че излъгах Джон. Но трябваше да излъжа. Не можех да му върна фотоапарата — при никакви обстоятелства. Той е твърде опасен.
	Наблюдавах го, докато изчезна зад някакви храсти. След това протегнах разплутата си ръка надолу, вдигнах фотоапарата и се понесох през предния двор към къщата на Шари.


	Шари ме посрещна на входната врата. Забелязах шока в очите й, когато видя колко огромен съм станал.
	Аз също бях шокиран. Извиках от изненада. Тя започваше да прилича на клечка.
	Докато ме водеше към стаята си, настъпваше маншетите на джинсите си, които се бяха свлекли на стъпалата й. Беше вързала колана си на възел, за да задържи джинсите си.
	— Ако още малко се смаля, ще трябва да нося кукленски дрехи — проплака тя.
	— Вашите заведоха ли те на лекар? — попитах аз, пъшкайки и пуфтейки, докато мъкнех тлъстините си след нея.
	— Разбира се — отвърна тя със слаб и изтощен глас. — Лекарят каза, че трябва да пия млечен шейк по пет пъти на ден.
	— Иска ми се и моят лекар да беше казал същото — въздъхнах аз.
	Седнах внимателно на леглото й. Не ми се искаше да се разпадне под мен. Но в момента, в който седнах, чух пращене. Звук от сцепване на дърво.
	И леглото се срути на земята.
	— Не се тревожи — каза Шари кротко. — Така или иначе нямам сили да се кача на него.
	— Ако стана още по-голям — изстенах аз, — няма да мога да изляза от къщи. Наистина няма да мога да мина през вратата.
	Тя скръсти ръце на гърдите си. Пръстите й бяха толкова кльощави, че приличаха на птичи нокти. Заради черната коса, която висеше от мъничката й глава и тънкото й като пръчка тяло, тя приличаше повече на бърсалка за под, отколкото на човек.
	— Какво ще правим? — проплака тя.
	Потупах фотоапарата с дебелата си пухкава ръка.
	— Донесох това — казах аз. — Помислих, че може би…
	— Какво добро може да направи този тъп фотоапарат? — викна Шари. — Иска ми се никога да не го бях виждала! Никога! Никога!
	— Имам една идея — казах й аз. Пернах една муха от една от диплите на брадата ми.
	Шари обгърна клечестото си тяло с кльощавите си ръце.
	— Каква идея?
	— Хайде отново да се снимаме — казах аз. — Може на новите снимки да изглеждаме нормално. Може новите снимки да върнат предишния ни вид.
	Тя вдигна поглед към мен. Виждах, че обмисля това, което казах, мисли напрегнато.
	— Малко е рисковано, нали? — каза най-сетне тя.
	— Имаш ли по-добра идея? — попитах аз.
	Отново се замисли. После сведе поглед към фотоапарата.
	— Добре — съгласи се тя. — Давай!


>	23

	Опитах се да се изправя. Но ръцете и краката ми не бяха достатъчно силни, за да избутат нагоре огромното ми тяло.
	Преди да успея да мръдна, Шари литна през стаята. Грабна фотоапарата от скута ми.
	— Оу! — извика тя, като почти го изпусна. — Толкова е тежък!
	— Защото ти си много слаба — казах й аз. Опитах отново да повдигна туловището си от леглото. И отново не успях.
	— Стой мирен — нареди ми Шари. — Ще снимаме първо теб.
	— Добре — съгласих се аз. — Надявам се, че новата снимка ще ме покаже кльощав. — Опитах се да стисна палци. Но пръстите ми бяха твърде дебели, за да се получи нещо.
	— Кажи „Зе-е-ле-е!“ — каза Шари, насочила фотоапарата към мен.
	— Не се шегувай! — срязах я аз. — Просто направи снимката!
	Шари погледна през окуляра. Повдигна пръст върху копчето.
	После с въздишка свали фотоапарата.
	— Много е… опасно! — заекна тя.
	— Шари, снимай ме! — настоях аз. — Само ни виж! Не може да станем по-зле, нали?
	Тя кимна в знак на съгласие. После с въздишка вдигна отново фотоапарата към окото си. Толкова беше тежък за кльощавите й ръце, че трябваше да го придържа и с двете.
	— Готови — кротко каза тя. — Надявам се да те покаже отново нормален, Грег.
	Тя направи снимката. Светкавицата ме накара да мигна.
	Секунда по-късно от процепа на фотоапарата се плъзна белият картонен квадрат. Тя го донесе до леглото и го пусна леко на пода до мен.
	— Да видим! — извиках аз и ентусиазирано го взех в ръце.
	— Внимателно! — предупреди Шари. — Ако паднеш, ще ме смачкаш!
	Вярно! Беше права. Да се седи до мен беше изключително опасно.
	— Май е по-добре да станеш — предложих аз.
	Тя се изправи, но залитна, тъй като не беше свикнала да е толкова лека.
	— Започна да се проявява — обяви тя.
	Държеше снимката пред мен така, че да можем да я виждаме и двамата. Най-напред се появи жълтият цвят. Присвих очи да видя дали мога да различа лицето си.
	Дали беше дебело на снимката? Или отново нормално?
	Жълтото беше твърде бледо. Въобще не виждах лицето си.
	С Шари стояхме замръзнали, втренчени в малкия квадрат. Не мигахме. Гледахме как потъмнява.
	И изведнъж се видях!
	Огромното ми топчесто лице. Кръглото ми като балон тяло.
	Все още огромно. Все още изключително дебело.
	— Нееее! — извиках ужасен аз. — Нееее! Искам да стана като преди!
	Шари клатеше мъничката си главичка тъжно, все още загледана в потъмняващата снимка.
	— Какво е това на лицето ти? — извика тя. — Гадост!
	Взех снимката от ръцете й и я приближих към очите си.
	— О, не! — изпъшках аз. — Кожата ми… покрита с люспи. Приличам на алигатор или нещо подобно!
	Шари взе отново снимката и се загледа.
	— Има люспи и по ръцете ти — каза тя. — Прилича на кожа на влечуго!
	Докато казваше това, ме засърбя.
	Сведох поглед и забелязах червени люспи да покриват ръцете ми. Сърбящи червени парчета. Започнах да се чеша. Но от чесането люспите започнаха да ме сърбят още повече.
	Кожата ми започна да се лющи под ноктите ми.
	— Уф, че гадост! — изпъшках аз. — Адски сърби!
	Чешех се по ръцете. После по лицето. Колкото повече се чешех, толкова повече суха кожа се лющеше. Цели парчета кожа.
	Шари отстъпи крачка назад. Пусна снимката на килима.
	— Майчице, това е ужасно — заяви тя. — Ти продължаваш да си толкова огромен, а сега и кожата ти се смъква!
	— Ох! Така ме сърби гърбът! — проплаках аз. — Но не мога да го стигна.
	— Няма да те чеша! — заяви Шари. — Толкова… толкова е отвратително!
	Издърпах парче люспеста червена кожа от горната част на ръката си.
	— Искаш ли да ти направя нова снимка? — попитах Шари. — Може да имаш по-добър късмет!
	— Не! За нищо на света! — викна тя. Отстъпи с още няколко крачки. — Никаква снимка! Това само ще влоши нещата.
	Лицето й се изкриви от отвращение. Тя преглътна тежко.
	— Съжалявам, Грег — задавено каза тя. — Но ти изглеждаш ужасно, направо ми се повдига.
	Опитах се да се почеша отзад по врата. Но ръцете ми бяха твърде дебели. Не можех да стигна врата си.
	Почесах челото си. Голямо парче падна и подскочи на килима.
	— Дай просто да скъсаме снимките! — заяви Шари.
	— Какво? — зяпнах аз.
	Тя се наведе и вдигна снимката, на която съм люспест.
	— Да ги накъсаме всичките — подкани ме тя. — Хващам се на бас, че след като ги скъсаме, телата ни ще се върнат към нормалното.
	За миг престанах да се чеша.
	— Така ли мислиш? Това ли смяташ, че е всичко, което трябва да направим?
	— Може би — отвърна Шари. — Поне си струва да опитаме, не мислиш ли?
	Извадих от джоба си първите две снимки. Негативът на Шари и моята първа дебела снимка.
	— Аз ще накъсам тези две — казах аз. — Ти — онази. Да видим какво ще стане.
	Двамата вдигнахме снимките. Започнах да късам своята. После спрях.
	— Като ги накъсаме, може да изчезнем съвсем! — възкликнах аз.
	Спогледахме се. Ръцете ни бяха във въздуха, готови да накъсат снимките на парчета.
	Дали трябваше да правим това?


>	24

	— Не! — извика Шари — Недей!
	И двамата свалихме снимките.
	— Права си — казах аз. Цялото ми тяло се тресеше. — Твърде опасно е!
	— Ако накъсаме снимките на парчета, може и ние да станем на парчета — каза Шари. — Или може да изчезнем съвсем и никога да не се върнем обратно.
	Потреперих.
	— Дай да не говорим какво би могло да ни се случи — изстенах. — Само ни погледни. Какво може да е по-лошо от това?
	— Доста неща — въздъхна Шари. — Ще измислим нещо, за да се избавим, Грег. Просто трябва да мислим положително.
	Вгледах се в нея.
	— Какво каза?
	— Казах да мислим положително — повтори тя.
	Да мислим положително.
	— Шари, ти ми даваш една много добра идея! — извиках аз.


	Занесохме снимките в магазина на Креймър — магазина, в който работи брат ми.
	Не беше лесно да стигнем до там. На всеки няколко крачки трябваше да спираме, за да си поемам дъх. И да чеша люспестата си лющеща се кожа. И трябваше да държа Шари, за да не я издуха вятърът.
	Трябваше да минем само осем преки. Но това ни отне повече от час.
	Когато най-сетне влязохме в магазина, сърцето ми се сви. Тери го нямаше.
	— Той е в лабораторията за проявяване — каза ми господин Креймър и се загледа в мен и Шари. Предполагам, че изглеждахме доста странно. Една клечка и един слон.
	Дръпнах Шари към лабораторията в дъното на магазина и почуках на вратата. Не може така просто да се отвори вратата и да се влезе в лаборатория за проявяване. Ако влезе светлина, ще се развали филмът, който се проявява.
	Изчакахме около пет минути. После Тери излезе. В първия момент той не ме позна. Мисля, че беше забравил, че през последните дни качих сто и трийсет кила.
	— Гадост! Какво е станало с кожата ти, Грег? — запита той, нацупвайки се от отвращение. — Обрив ли имаш?
	— Не знам — отвърнах мрачно. — Може ли една услуга, Тери?
	Той вдигна рамене.
	— Каква услуга?
	Показах първите две снимки. Негативът на Шари и позитивът, на който аз тежа цял тон.
	— Може ли да ни ги направиш наобратно? — попитах аз.
	Той изгледа косо двете картончета за известно време.
	— Не мога да те разбера — каза най-сетне Тери.
	Въздъхнах.
	— Може ли да вземеш негатива и да направиш от него позитив? И може ли да вземеш позитива и да го направиш на негатив?
	Шари нададе остър вик. Тя осъзна какъв беше планът ми.
	Ако успеем да обърнем снимките, това щеше да върне обратно телата ни.
	Тери щеше да направи позитив от негатива на Шари и тя ще върне нормалния си вид. После от моята снимка ще направи негатив и аз ще се свия така, както се случи с Шари.
	Имаше логика. Дали си струваше да се опита?
	Определено.
	Тери взе двете снимки. Разгледа ги отблизо. Почеса се по главата.
	— Мисля, че мога — каза той. — Но сега съм доста зает. За кога ви трябват?
	— ЗА СЕГА! — извикахме двамата с Шари.
	Тери се втренчи в нас, после в двете снимки.
	Почесах се по врата. Ръцете ми бяха толкова дебели, че едвам можех да ги вдигна толкова високо. Знаех, че след няколко часа ще бъда толкова тежък, че няма да мога да вървя. Някой трябваше да ме бута на количка. Не — всъщност на две колички!
	— Моля те — примолих се аз.
	— Просто нямам време — каза Тери.
	— Ще ти дам джобните си за следващите два месеца — извиках аз.
	— Добре. Предполагам, че мога да намеря време. Става! — отвърна Тери. — Почакайте отвън!
	Той изчезна в лабораторията. Ние останахме до вратата и зачакахме.
	И чакахме.
	И чакахме.
	Най-дългият половин час в живота ми.
	Господин Креймър продължи да ни зяпа от предния щанд. Двамата с Шари се опитвахме да не му обръщаме внимание.
	Искаше ми се да седна. От тежестта ме заболяха краката. Но се опасявах, че ако седна, ще счупя стола. И няма да мога да се изправя.
	Така двамата с Шари стояхме пред вратата на лабораторията. И мислехме за този нов план.
	Дали ще проработи? Дали обръщането на снимките, ще ни върне към нормалното?
	Най-сетне вратата се отвори и Тери излезе.
	— Ето — изсумтя той. Подаде ми двете нови снимки. — Не забравяй какво ми обеща за джобните пари.
	— Няма — отвърнах аз. — Благодаря, Тери.
	Вгледах се в новите снимки. Тери беше направил точно каквото трябваше.
	Позитив на Шари, усмихваща се към фотоапарата. Негатив на мен, тежащ двеста кила.
	— Сега се махайте — каза Тери, като хвърли поглед към предния щанд. — Вървете си. Дим да ви няма. Преди да съм си загубил работата.
	Хванах Шари за ръка и я затеглих към предната част на магазина.
	Горката Шари. Тя наистина бе лека като перце. Изглеждаше даже още по-бледа и по-слаба, отколкото когато влязохме в магазина. Ръката й сякаш беше само кожа и кости.
	Излязохме от магазина и спряхме на ъгъла. Държах снимките така, че и двамата да ги виждаме.
	— Дали ще се получи? — попитах я аз. — Усещаш ли нещо различно?
	— Не още — отвърна тя кротко.
	— И аз! — изпъшках.
	Загледахме се в новите снимки. И зачакахме.
	Останахме на ъгъла поне половин час. Чакахме, вперили поглед в снимките.
	Чакахме да се усетим по-различни. Чакахме телата ни да се променят.
	Но нищо не се случи.
	Изобщо не се променяхме.
	— Обречени сме — измърморих тъжно. — Обречени.
	Парче кожа се обели от челото ми и падна на тротоара.


>	25

	На следващата сутрин се събудих преди да звънне будилникът. Протегнах се и се прозях. След това се завъртях и се напънах да вдигна огромното си тяло от леглото.
	— Айде! — извиках, стягайки всеки мускул.
	И хвръкнах през стаята!
	— Оу! — изпъшках, като се ударих в стената. Отскочих назад. Паднах на пода. Подскочих още веднъж.
	— Какво става тук? — извиках на глас.
	И се примъкнах до огледалото. И видях отражението на предишното си лице. Предишното ми тяло.
	Никакви дипли разплута плът. Никакви подути бузи или надуто като балон шкембе.
	Аз!
	Отново същият!
	Опипах ръцете си. Потърках лицето си. Дръпнах косата си.
	Толкова се радвах да се видя отново!
	Скочих на леглото и започнах да подскачам нагоре-надолу, размахвах ръце и крещях от радост с цяло гърло.
	— Стана! Стана!
	Обръщането на снимката обърна образа ми.
	— Да-а-а! — извиках силно.
	Мама и татко се втурнаха в стаята все още по халати. С уплашени изражения.
	— Грег, какво има?
	След това и двамата замръзнаха, ококорени и зяпнали.
	Мама изписка от изненада. Татко ме гледаше опулено, мълчеше шокиран.
	— Ти… ти пак си си същият! — каза със заекване мама.
	— Ти… ти… ти… — татко се мъчеше да каже нещо, но не успяваше. Сочеше ме с пръст и пелтечеше.
	После и двамата се хвърлиха към мен и силно ме прегърнаха.
	— Знаех си, че е заради нещо, което си ял — каза мама зарадвана. — Някакво хранително отравяне.
	— Просто алергична реакция — добави татко, който най-после пак можеше да говори. — Знаех си, че ще се оправиш за ден-два.
	— Знаехме, че ще се оправиш — заяви мама.
	— Аха. Аз, също — казах аз.
	Каква лъжа.
	— Държа се много добре по време на цялата тази беля, Грег — каза мама, избърсвайки една сълза от окото си. — Имаше такова добро поведение.
	— Да. Ами… Винаги се опитвам да мисля положително — казах й аз.


	Изгълтах набързо закуската си и тръгнах към къщата на Шари. Докато тичах към задната врата, тя излезе усмихната и замаха възторжено с ръце.
	— Стана! Стана, Грег! — извика тя радостно.
	Затича се към мен. Черната й коса се носеше назад. Смееше се и подвикваше щастливо. Същата като преди.
	Същата като преди.
	Подвиквайки и крещейки, двамата изиграхме в задния й двор танца „Същите като преди“.
	Когато спряхме, бяхме останали без дъх. Шари се обърна към мен:
	— По-добре да побързаме. Ще закъснеем за училище. Нямам търпение да покажа на всички, че пак съм като преди.
	— Аз също! — извиках аз. — Само ме изчакай тук за малко. Трябва да взема нещо от стаята си. Веднага се връщам.
	Обърнах се и се затичах през тревата към къщи.
	— Какво ще вземеш? — провикна се Шари, като ме последва.
	— Фотоапарата — викнах към нея аз.
	Тя се затича по-бързо. Настигна ме. Хвана ме за раменете и ме накара да спра.
	— Грег… фотоапарата ли? Защо ти е апаратът?
	Присвих очи към нея. Изражението ми стана сериозно. Сниших глас до шепот.
	— За отмъщение — отвърнах аз.


>	26

	— Грег, недей! — замоли ме Шари.
	Не й обърнах внимание. Знаех какво искам да направя. Знаех какво трябва да направя.
	Втурнах се вкъщи. Вземах стъпалата по две нагоре към стаята ми. Извадих фотоапарата от тайното му място. И забързах навън.
	Шари ме чакаше на тротоара.
	— Грег, това е лудост! — настоя тя. — Какво смяташ да направиш?
	Не можех да възпра зловещата усмивка, която се разля по лицето ми.
	— Ще направя снимка на господин Сор — казах й аз.
	— НЕ! — ахна тя. — Грег, не може да направиш това!
	— Само стой и гледай! — отвърнах все още захилен.
	— Но… но… но… — изломоти тя.
	Тръгнах към училище с големи крачки. Стисках здраво апарата в ръце.
	— Грег, ще се случи нещо ужасно! — възропта Шари.
	— Знам — казах аз без да спирам да се усмихвам. — Дъртият Кисел Сор си го изпроси.
	— Но, Грег… — тя се опита да ме спре. Но аз се затичах по-бързо и й се изплъзнах.
	— Той си го заслужи — повторих аз. — Отказа да повярва на разказа ми. Нарече ме лъжец пред целия клас. И ми писа двойка. Двойка за един наистина добър разказ.
	— Но, Грег… — поде Шари.
	Не й позволих да каже и дума повече. Бях доста възбуден. Колкото повече се приближавахме до училище, толкова повече ме въодушевяваше планът ми за отмъщение.
	— Той ще провали цялото ми лято — продължих аз. — А не е прав, не е прав, не е прав! И после, когато станах така огромен, Киселия бе наистина жесток. Той се майтапеше с мен пред всички. Той ме унижи, Шари. Наистина ме унижи.
	— Грег…
	— Искаше да ме засегне — заявих аз. Вече виждах училището през дърветата край улицата. — Искаше да ме унижи пред целия клас. Той си заслужи това, което ще получи.
	— И какво ще направиш? — запита тя, останала без дъх.
	Спрях на ъгъла.
	— Той искаше да докажа, че фотоапаратът е злокобен. Сега с един изстрел — два заека! Ще му докажа, че фотоапаратът наистина е злокобен и ще му отмъстя.


	Вмъкнах се в клас точно когато биеше последният звънец. Другите деца вече бяха по чиновете си и утихваха.
	Господин Сор бе с гръб. Пишеше нещо по черната дъска.
	Застанах зад него. И зачаках да се обърне.
	Сърцето ми биеше лудо. Ръцете ми се тресяха толкова силно, че едвам успявах да удържа апарата.
	Поех дълбоко въздух и го задържах.
	Това е важен момент. Големият ми шанс.
	— Господин Сор…? — повиках го кротко.
	Той се обърна рязко, сякаш бях извикал.
	— Грег! — извика той — Изглеждаш много отслабнал.
	Не обърнах внимание на думите му. Повдигнах апарата към окото си.
	Време е за отмъщение, помислих си.
	— Донесох фотоапарата — казах му аз. Гласът ми прозвуча висок и писклив. — Нали помните? Апарата от моя разказ. Искахте да докажа, че е злокобен. Сега ще видите!
	Центрирах стреснатото му лице в окуляра.
	Повдигнах пръст над копчето.
	Той грабна апарата от ръцете ми.
	— О, да! Злокобният фотоапарат! — заяви той, като се вгледа в него. — Не го хаби за мен. Дай да снимаме другите!
	— Не! — извиках аз.
	Той махна с ръка.
	— Дони и Брайън, я се приближете — после ме подбутна да застана пред него. — Снимай ги, Грег.
	— Не! — замолих аз. — Господин Сор, не!
	— Кажете всички „Зе-е-ле-е“!
	Блесна светкавицата.
	Белият квадрат се плъзна от апарата.
	Господин Сор ми се усмихна.
	— Мисля, че успях да вкарам всички в снимката — каза той. — Сега какво ще стане?
	Преглътнах тежко.
	— Ъ… ще видим.
