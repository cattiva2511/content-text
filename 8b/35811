P>
	Строшена трябва да е, предполагам,
	домашната ни кривонога чаша.
	Как е побирала тя всичката вода,
	която пих през моето детинство!

	Една ръка приятелска и близка
	строшила я през някоя нещастна вечер
	и всичката вода на детството разбито
	се вля в душата ми от чашата осиротяла.

	Едва ли я е счупила нарочно мама;
	откакто в къщи се завърнах,
	учуден и самотен гледам само
	разляната вода на мойто детство.

	Тъй както пазя своето сърце,
	пазете любимите неща на детското ми царство,
	което съградих с оплаквана усмивка.

	Не ми го каза вчера никой, аз научих,
	тъй както болката се по плача отгатва
	в хотелското легло, което ни прикътва,
	научих, че е счупил някой тази чаша,
	отдето малкото дете преди години
	излъгало е жаждата на свойта кукла.
	И затова аз настоявам:
	пазете вещите на този, който е далече,
	бранете ги от полетите страшни на ръката.

	Многогодишното отсъствие те кара
	пред живото да се почувстваш мъртъв
	и затова прощавам (моя е вината!)
	и най-голямо корабокрушение,
	и най-голяма пукнатина на душата.

	Но чашата, не, никога за чашата не мога:
	ще има други чаши, ала ни една от тях
	не ще запази стиховете на чешмата.
P$
