P>
	Попита ли за мене, начертай в пръстта
	един кръст от мълчание и пепел
	въз името нечисто, от което страдам.
	Попита ли за мен, кажи, че съм умрял
	и че под мравките изгнивам.
	Кажи й, че съм вейчица от портокал
	и ветропоказател прост на кула.

	Не казвай, че за нея плача още
	и милвам на отсъствието й празнотата,
	където формата й сляпа дебне
	да се завърне живото й тяло.
	Плътта е лавър, който пее и увяхва,
	и аз под сянката му всуе чакам.
	А късно е. И аз съм няма рибка.

	Попита ли за мене, дай й тез очи,
	тез тъжни думи, тези бледи пръсти:
	и в кърпичката капчицата кръв.
	Кажи й, че съм се изгубил и превърнал
	на тъмна птица, на лъжовен пръстен
	или на бряг с забравени тръстики:
	кажи, че тръгвам от шафраните към крина.

	Кажи, че исках устните й да запазя,
	да обитавам на челото й двореца
	и цяла нощ в косите й да плавам.
	Цвета на нейните зеници да узная
	и да замра спокойно на гръдта й,
	потънал във нощта, приспан дълбоко
	от глухото ромолене на вени.

	Макар да моля, аз не мога днес да видя
	плътта, която в свойта нежност бях облякъл,
	останах сам, разбит и неподвижен.
	Съмняваш ли се в мене, вятъра повярвай,
	на север гледай, питай небесата.
	Те ще ти кажат чакам ли, или замръквам.
	И пита ли, кажи, което знаеш.
	Маслините за мене ще говорят някой ден,
	когато стана аз окото на луната
	самотно въз челото на нощта
	и ще отгатвам раковините червени,
	увисналият славей от една звездичка,
	на приливите хипнотичната любов.

	Наистина аз съм печален, ала
	във мащерката аз посях една усмивка,
	усмивка друга скрих в Сатурн,
	а третата не знам къде изгубих.
	По-хубаво ще е да чака полунощ,
	залутания мирис на ясмини
	и бдението хладно на стрехите.

	Не ми припомняй, че е дала свойта кръв,
	ни че съм сложил червеи и тръни, за да хапят
	приятелството и на облак, и на вятър.
	Не съм аз людоед, да храча във водата,
	ни плащам уморената любов с пари.
	Не съм и посетител на оная къща,
	където е пиявицата господарка.

	(Там се отива с малко стръкче перуника,
	което изтощава ангел тъмнокрил.)
	На гълъбите никога не съм изменял,
	ни на съзвездията, ни на децата.
	Аз съм един глас млад и беззащитен,
	измолил своята невинност детска
	със свиренето сладко на ранѐн пастир.

	Аз съм дърво. И на една игла върхът,
	галопа уравновесен на коня:
	на лястовица кръстът, полета безшумен
	на бухала, на катеричката страхът.
	Аз всичко съм, но не това, което
	рисува пръстът с тиня по стените
	на гробищата и на публичния дом.

	Аз всичко съм освен това, което
	се крий под суха маска от тръстика.
	Аз всичко съм освен плътта, която
	се в страстни змийски пръстени отдава,
	опасвайки със бавна лепкава спирала.
	Аз съм такъв, какъвто ме откриваш и обричаш
	да погреба плача си във мъглата.

	Попита ли за мен, кажи, че обитавам
	листата на бодила и салкъма.
	Кажи й, ако искаш, че съм мъртъв.
	Предай й моята въздишка, мойта кърпа,
	и в огледалото сребристо моя призрак.
	Ще ме оплаква в лавъра или ще търси
	във форма на звездица моя спомен.
P$
