P>
	Аз страдам, като гледам челото ти, сърдечна:
	когато си най-близо, от мен си най-далечна.

	За да не стигна твойта душа и твойта нежност,
	понякога ме гледаш с онази безметежност,

	с която гледат нощем небето езерата,
	без нищо да му кажат, докле изгрей зората.

	Мълчанието варди на твойта мисъл прага
	и мра аз да усещам, което сещам, драга:

	страхът да не заключиш ти устни безвъзвратно,
	за крадени целувки когато се загатне;

	страхът да си не спуснеш клепачите пред мене
	покорно и бездушно като цветя сломени,

	когато ти говоря за чара на житата
	и влюбено те моля да дойдеш с мен в полята.

	Не те разведря нищо. Смехът ти ясен даже
	не може по лика ти коя си да ми каже.

	Постъпките ти имат дълбочина потайна,
	дори когато вдигнеш ръката си случайно.

	Повикаш ме и бавно се думите издигат,
	като че до слуха ми не искат да достигат.

	Ти в себе си се скриваш. И аз не те намирам,
	и плача толкоз пъти, че съм те толкоз дирил.

	Ти бягаш вътре в тебе, кога те изненадам,
	и гледайки устата затворена, аз страдам.

	И двете твои устни, сковани от мълчание,
	напомнят ми две флейти без твоето дихание.

	Живееш тъй дълбоко във мен от толкоз време
	и ако трябва, с радост готов съм да умреме.

	Сърцето ти напразно аз търся в пустотата,
	а твойто не познава на мойто самотата.

	Завинаги в скръбта си аз формата ще пазя
	на плитките, които ти някога отряза.
P$
