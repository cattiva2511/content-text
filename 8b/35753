P>
	За да не види ада на дима,
	за да не гълта вечерните новини,
	за да не носи очила със паяжина или кръв по тях,
	седналият в ъгъла, далече от огледалата,
	който пиеше кафе и слушаше не грамофона,
	а ромона на дребния студен дъждец,
	седналият в ъгъла, от мълниите далече,
	далеч от лъвовете морави на всичките войни,
	направи връв от лист хартия,
	където бяха имената на светия папа и на президента
	и други хиляди прочути имена,
	и пред погледа на всички в кафенето
	увисна върху закачалката за шапки,
	която светеше над жълтеникавата му глава.
	Стопанинът на кафенето с черно наметало
	изтича вън полиция да търси.
	Армстронг пееше неспирно, беше се показала луната
	на покривите като разярена котка.
	Трима пиянчища удряха с юмруци по тезгяха
	и обесеният, след като се люшка четвърт час,
	със своя глас далечен
	подхвана следната красива реч:

	„Maintenant je suis pendu dans le Bona.*
	[* Сега съм обесен на Бона (Бона: кафенето «Бонапарт»); фр. — Б.р.]
	Дъждът е кварцът на теглата мои,
	бастуна ми нещастен политиците оглозгват.
	Да се не бях обесил сам, щях да умра
	от тая странна болест,
	от която недояждащите страдат.
	В джобовете си нося съкровените писма,
	които си написах аз самият,
	за да измамя мойта самота.
	С мълчание бе пълно мойто гърло,
	със смърт е пълно днес.

	Влюбен съм в жената,
	която пази ключовете на нощта.
	В очите ми се тя оглежда, без да знае кой съм бил.
	Ще научи тя от вестниците моята история.
	Ще научи, че съм се наричал Луи Кризек*,
	[* Luis Křížek — нарицателно (и подигравателно) название на средностатистическия източноевропейски имигрант през XX век в Северна Америка и изобщо на Запад; на чешки език «křížek» означава «кръстче» — начинът, по който са се подписвали неграмотните преселници в Новия свят. — Б.р.]
	роден в града на хората свободни,
	наследник на угаснала зора,
	Живях аз като призрак
	сред призраци, живели като хора.
	Живях аз без омраза и лъжа
	във свят на съдници и тъмнина.
	Земята, дето се родих, не беше моя,
	ни даже въздуха, където в тоя миг почивам,
	Притежавах само свободата,
	тоест правото да страдам и да скитам,
	да съм това студено тяло,
	увиснало подобно плод
	между онез, които пеят и се смеят,
	между огромен плаж със бира
	и храм, издигнат, за да се боготвори страха.
	Жената с ключовете на нощта
	ще научи, че съм се наричал Луи Кризек,
	че съм накуцвал малко и съм я обичал,
	ще научи, че не съм самичък и ведно със мене
	ще изчезне стария коварен свят,
	изтрит напълно от зората,
	И както някой миг зората смазва
	на младата череша цветовете,
	тъй и смъртта премаза моя глас.“

	Когато се стопанинът завърна с полицая
	с копчета и каска жълта като сяра,
	от обесения в кафенето „Бонапарт“
	бе останал само трепкащия пушек от една цигара
	под закачалката за шапки,
	над чашка някаква с остатък от кафе.
P$
