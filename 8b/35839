P>
	Когато ручеите точат
	камите лунни във водата,
	човекът тръгва и запява,
	за планината пее песен.
	На мулетата му очите
	звезди със мокър блясък носят
	и дъх от родните градини
	дисагите му още пълни.

	Белее пътят като книга
	неписана, неначертана.
	Във белотата и човекът
	ще сложи буквата на песен.
	Ветрецът в младите тополки
	опитва леко своите арфи.
	Напред звънчето на звънчаря
	отронва ясните си звуци.

	Рекичката във тъмнината
	е от небе парче вървящо.
	Небето блеснало над нея
	е горе млъкнала рекичка.
	Копитата на мулетата
	трошат небето и водата.
	Върви човекът и си пее
	и песенчицата е мокра.

	Върви и пее мулетарят
	по пътищата на зората.
	Щом стигне в селото, викът му
	по вратниците ще затропа:
	„Узрели песни нося, хора,
	откъснати наскоро песни!“
	И хората ще го усетят
	насъне даже от леглата,
	и видят ли, че вън е тъмно,
	прозорците не ще отворят.

	„Узрели песни нося, хора,
	откъснати наскоро песни!“
	И в улиците ще остане
	от ябълки потаен мирис.
P$
