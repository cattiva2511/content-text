P>
	Настъпва пак часът на службата вечерна и във здрача
	изпълнена със демони е черковата сякаш.
	Това е час на празниците и на тъмнината.
	Часът на мойте пиршества. И мойто минало се връща.
							„И моят грях е винаги пред мене.“
	И псалмите дордето пеем с уморени сухи устни,
	нахлуват във молитвата ми спомените като радий.
	Изникват стари сцени от кината, часове самотни
	в хотелите, пътувания, барове, целувки.
	Възкръсват образи забравени. Неща злокобни.
	Сомоса умъртвен от мавзолея си излиза.
	(Със Ог басански цар и царя на месопотамците Сеон.)
	Преливат светлините на „Копакабана“ във водата черна,
	нахлула от каналите помийни на Манагуа по кея.
	Нелепи нощни разговори на пияни,
	повтаряни едни и същи като грамофонни плочи.
	И крясъците на рулетките, и гръмола на панаира.
							„И моят грях е винаги пред мене.“
	Настъпва пак часът, когато светват тъмните вертепи
	и лавките. Домът на Кантас е пълен с хора.
	Настъпва пак часът, когато се военните съвети
	събират и палачите в затворите отиват.
	Часът на тайните агенти и шпионите, когато
	крадците и прелюбодейците къщята обикалят
	и труповете се укриват. Пада нейде тяло във водата.
	Настъпва пак часът, когато в мъки болните умират.
	Часът на изкушенията и на потта в градината среднощна.
	Вън първите събудили се птици пеят тъжни
	и призовават слънцето. Настъпва пак часът на мрака.
	И черковата е студена, сякаш с демони е пълна.
P$
