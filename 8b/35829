P>
	Сега аз вече ще узная
	на мъката страната
	и ще забравя твойта обич,
	единствения ми език,
	като една река, която
	коритото си изоставя.

	Защо съкровища докара,
	щом ми забрава не донесе?
	Излишно ми е вече всичко
	и аз самата съм излишна
	подобно празнична премяна
	за чакан, но несбъднат празник,
	дотолкоз, че ми е животът
	от първия му ден излишен.

	Ти дай ми думите, които
	кърмачката не ми е дала.
	Ще ги избъбря като луда
	до тяхната последна сричка:
	от думите „грабеж“ и „нищо“
	до думите „последни мъки“,
	дори в устата да се гърчат
	като пребити пепелянки.

	Приседнала насред Земята,
	любими мой, насред живота,
	за да разтворя гръд и вени,
	тъй както нар да се обеля,
	червеното дърво да срежа
	на любилите тебе кости.

	Изгарям нашето имане:
	стените, покрива, гредите,
	изтръгвам с яд една след друга
	от теб отваряните порти
	и на веселието герана
	задръствам с удари на брадва.
	Ще запокитя и ще пръсна
	събраната от вчера жътва
	и меховете с вино тъмно,
	ще пусна птиците на воля;
	ще срина навеси и плевни
	и всички сгради на чифлика,
	та пепелището да меря
	подир това с ръце безумни.

	Ах, как болят и как са скъпи,
	как бяха хубави нещата
	и не желаят да умират,
	и във смъртта си се оплакват,
	изкормени и още живи.

	Главните чуват и говорят;
	изляно, виното ни гледа
	и хвръква ятото от птици
	като мъгла, разстлана тежко.

	Вей, ветре, моят дом да пламне
	от борова гора по-буйно;
	да рухнат криви и червени
	и воденица, и звънарня.
	Нощта, от огън озарена,
	нощта ми в ден да се превърне!
P$
