P>
	Ден чист и зноен,
	спокоен вятър.
	Върви, талиго моя,
	че малка е земята.

	Тоз, който в тоя свят пристига,
	попада често в изненада:
	веднъж на щастие се радва
	и три пъти скърби и страда.

	Ден чист и зноен,
	презморски вятър.
	Върви, талиго моя,
	че пътят ни е кратък.

	Богатства много нося в мене
	и те не ще останат скрити:
	заспивах под звезди засмени,
	потапях тяло във реките.

	Ден чист и зноен,
	планински вятър.
	Върви, талиго моя,
	да стигнем планината.

	По пътя — камъни, коприва,
	но всичко времето отнася.
	С вода и вятър ги разбива
	във кадифе от ситен пясък…

	Ден чист и зноен,
	небе високо.
	Върви, талиго моя,
	в каквато щеш посока.

	Богатства много нося в мене
	и те не ще останат скрити:
	аз вече с ехото беседвах
	и с облаци немирни скитах.

	Ден чист и зноен.
	С теб докога ли,
	талиго моя,
	ще се търкалям?
P$
