P>
	Сега детинството е самолет в небето.
	Мойто беше облак. Не променям своя спомен.

	Чифликът мъничък, дървото, нивите безкрайни,
	вършачката, която прекосяваше селцето.

	Сега детинството е автомо`бил посред вятър.
	Мойто беше птица върху кон отвързан.

	Двуколката, дървото, птицата кафява
	със музика в душата… Не променям своя спомен.

	Сега детинството е електрическо сияние.
	Мойто беше от фенер и от луна родено.

	Дървото, птицата, поточето лениво
	със чара на брега… Аз не променям своя спомен.

	Всичко вчера станало напомняше легенда.
	„Вършачка“ се наричаше и не ще се върне.

	Спеше девет месеца и се събуждаше в десетия,
	и после чак до януари по харманите сновеше.

	Огъваше мостове и издухваше в полето,
	подобно стъклен прах, орляци от кадънки.

	Как сладка беше песента й във далечината!
	Обич вдъхваше в човека и приканваше към сън.

	Тя се изгуби в равнината със мотора си боботещ,
	с вагона, със сандъка, с каручката си за вода.

	Едно дете я следваше със гълъб и не се завърна.
	Бе мълчаливо и печално… Не променям своя спомен.
P$
