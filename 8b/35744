P>
	Тик-так. За оня, който буден чува
	как ходът на часовника звъни,
	тик-так, тик-так със време и със песен
	се пълнят неговите земни дни.

	А времето и песента се сбират
	и крачат по един особен път:
	дохождат от предишната минута,
	към следната минута се стремят.

	И този път към време и към песен
	с тиктакане ще води, без да спре,
	и ще се рони като звънък пясък
	върху брега на онова море,

	което си играеше с вълните,
	сияеше със слънчевите дни
	и минеха ли ветрове, звънеше,
	тъй както и часовникът звъни.

	И както във мълчанието пълно
	звънят потайно всичките неща,
	когато сам превърнат в песен влиза
	мигът в пределите на вечността.
P$
