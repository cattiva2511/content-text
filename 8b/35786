P>
	Има удари в живота, толкоз силни… Аз не зная!
	Удари като от божа ярост; сякаш преди тях
	тинята на всичко изтърпяно
	се е наслоила във душата… Аз не зная!

	Те са малко, ала… Издълбават тъмни ями
	във най-гордото лице и най-жилавото рамо.
	Може би ще са на варварски атиловци конете
	или черните херолди, пратеници на Смъртта.

	Те са сгромолясването на Христосовците на душата,
	на една висока вяра, от Съдбата поругана.
	Тези удари страхотни са пращенията на хляба,
	който още във вратите на пещта изгаря.

	А човекът… Клетият… Очи обръща, сякаш
	че са сложили ръка на рамото му тежко;
	лудите очи обръща той и всичко преживяно
	като локва от вина се в погледа събира.

	Има удари в живота, толкоз силни… Аз не зная!
P$
