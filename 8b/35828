P>
	Колчем за човешките ръце си спомня,
	виждам ги вода да ми подават.

	В сенчестата долина на Рио Бланко,
	дето буйно Аконкагуа извира,
	ожъдняла аз дойдох да пия
	сред камшичените плясъци на водопада,
	който падаше стремителен и чорлав
	и се пръскаше надолу бял и леден.
	В бликането устни знойни впила,
	как водата свята ме гореше!
	И от глътката на Аконкагуа
	три дни моята уста кървеше.

	Сред полето ослепително на Митла
	в ден на дълъг поход, слънце и цикади
	над прохладен кладенец лице наведох.
	И дойде един незнаен индианец
	да ме подържи отгоре над водата
	и главата ми лежеше като плод
	между дланите на двете му ръце.
	Пиех аз и туй, което жадно пиех,
	сякаш бе лика му, долепен до моя,
	и в проблясък някакъв прозрях тогава,
	че кръвта на Митла моя кръв и плът е.

	Някога на остров Порто Рико —
	помня пладнето от синева наляно,
	прималнялата снага, вълните луди,
	палмите подобно майки несъбрани, —
	някога на остров Порто Рико
	със пестника си едно девойче малко
	счупи точно срещу моята уста
	свеж кокосов орех, пълен със вода,
	и аз пих задъхано като дете
	тази кръв на палма, тази майчина вода.
	И до днес не са по-сладко нещо пили,
	зная, моята душа и мойто тяло.

	В къщата на моето далечно детство
	само мама ми донасяше вода.
	И между една и друга глътка
	аз я виждах над подадената стомна.
	Моята глава се вдигаше, додето
	стомната се понавеждаше полека.
	Тази долина аз още виждам, още
	жадна съм и още погледа й гледам.
	И това, това не е ли вечността:
	да сме още същите, каквито бяхме?

	Колчем за човешките ръце си спомня,
	виждам ги вода да ми подават.
P$
