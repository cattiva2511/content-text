P>
	То е будилник.
	В часа на всяка утринна заря
	в чаршафите се мушва
	и затворниците буди.
	Ходи от ръка в ръка,
	надсмива се над котарака черен
	и се оставя да му се надсмива
	кривокракият петел.
	Бяло, бяло, бяло;
	а очите му червени
	като прозорци
	в дъното на снеговита нощ.

	Аз го погалвам по гърба,
	затваря то очи.
	У дома се канят да заспят:
	ръцете сред снега
	остават беззащитни.

	Този бял затворник
	е самата бяла кротост.
	Върху едно квадратче слънчево се хвърля
	както преспапието
	върху четвъртината от листа,
	додето бог го вдигне
	и вземе листа, за да го изпише.
P$
