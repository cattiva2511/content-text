P>
	Ето че дойдохме!
	Думата ни иде влажна от горите
	и едно могъщо слънце засилва вън кръвта ни.

	Силен е пестника,
	а веслото здраво.

	Във дълбокия ни взор безбройни палми дремят
	и викът ни чист избликва като капка самородно злато.
	Нашата корава
	и широка стъпка
	мачка прахоляка на запуснатите друми,
	тесни за редиците ни шумни.
	Ние знаем де се раждат тук водите
	и обичаме ги ний, защото ладиите наши те запратиха
	под алените небеса.
	Песента ни свята
	трепка като мускул изпод кожата незнайната душата,
	наш’та проста песен.

	Ние носим пушека в зората
	и разпаления огън над нощта,
	и камата бяла като твърд отломък от луната,
	тъкмо за дивашки кожи;
	носим жълти крокодили по блатата
	и лъка грамаден, който пръска нашата тревога,
	и колана сребърен на Тропика,
	и душата непорочна.

	Носим
	наше очертание
	на Америка за окончателния профил.

	Ето че пристигнахме, другари!
	Чака ни градът със своите палати, крехки
	като питите на дивите пчели;
	улиците му са сухи като речните корита,
	ако в планината не вали,
	и ни гледат къщите му със прозорци ужасени.

	Ще ни поднесат мъжете мед и мляко
	и ще ни накичат със листа зелени.

	Ето че пристигнахме, другари!
	Под тропическото слънце
	потната ни кожа
	влажните лица на победените ще отразява
	и в нощта докле горят звездите
	по езиците на нашите огньове,
	със смеха ни ще зори зората над реките и над птиците.
P$
