P>
	Сега вземи ме, докато е още рано
	и нося във ръка цветя благоуханни.

	Сега вземи ме, докато с нощта се слива
	тъмата на косата моя мълчалива.

	Сега, когато свежата ми плът ухае
	и имам кожа розова и взор сияен.

	Сега, когато върху ходилата бяли
	на пролетта обувам живите сандали.

	Сега, когато бий смехът като камбана
	на устните ми ненадейно разлюляна.

	И ненапразно те сега зова:
	по-късно не ще имам нищо от това!

	Тогаз ненужно ще е твоето копнение
	като поставено на гроба приношение.

	Сега вземи ме, докато е още рано
	и моята ръка дъхти благоуханно.

	Но днес и не по-късно. Днес, преди да мръкне
	и свежото венче увехнало да млъкне.

	Днес. И ще види, мили, погледът ти чист,
	че от поветицата расне кипарис.
P$
