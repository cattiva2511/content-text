P>
	Сенки, що един аз само виждам,
	с мене моите прадеди се движат.

	Копие със острие от кост,
	барабан от кожа и дърво:
	праотецът чер.
	Стегната във бойна броня гръд
	и якичка бяла на вратът: праотецът бял.
	Торс от камък, крак от абанос
	има моят чер.
	А гледец от ледено стъкло
	има моят бял.

	Сенки, що едни аз само виждам,
	с мене моите прадеди се движат.

	Африка с дълбоки лесове,
	дето гонгът с удар глух зове.
	— Аз мра и падам! — (казва праотецът чер).
	Крокодили и мочури кални,
	утрини зелени посред палми,
	— Каква досада! —
	(казва праотецът бял).
	Със платна, издувани от вятър,
	плува корабът, пламтящ във злато.
	— Аз мра и падам! —
	(казва праотецът чер).
	Брегове невинни и лъчисти,
	мамени от стъклени мъниста.
	— Каква досада! —
	(казва праотецът бял).
	Грей жестоко палещият ден
	в пръстена на Тропика пленен.
	Над съня на стадо от маймуни
	бди, изгрял прозрачен, дискът лунен.

	Колко кораби в морето черни!
	Колко негри! Колко много негри!

	От тръстиките светликът блика.
	Бий робовладелецът с камшика.
	Кръв. Червена кръв. Сълзи солени.
	И полуотворени очи и вени.
	Утрини пустинни и потайни,
	вечери в плантации безкрайни
	и гробовен глас като камбана
	сред гробовното и зло мълчание.
	Колко кораби в морето черни!
	Колко негри!

	Сенки, що един аз само виждам,
	с мене моите прадеди се движат.

	Вика подир мен дон Федерико
	и Факундо черен млъква мигом.
	Двамата мечтаят до забрава
	и вървят в нощта…
					Аз ги сдобрявам.
	И сдобрени, прадедите двама
	се прегръщат и въздъхват само.
	Вдигат челото си възгордени,
	в равна мяра двамата големи
	под високите звезди студени,
	в равна мяра двамата големи;
	мъка черна, мъка бяла: с нея
	в равна мяра двамата големи;
	бавно крачат, викат, плачат, пеят,
	викат, плачат, пеят,
	плачат, пеят,
	пеят.
P$
