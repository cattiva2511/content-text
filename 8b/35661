P>
	В дърводелницата има толкоз светлина,
	че не знаеш влиза ли, излиза ли деня.
	Имат блясъци необичайни сечивата,
	ароматен полъх иде от дървото,
	носи се наоколо, а искри мятат
	менгемето, старото ренде, длетото,
	ъгломерът и теслата,
	всякое на свойто място; изтерзаният тезгях,
	къдрите на свърдела във златен прах.
	Стар е дърводелецът и работи от много време,
	Падат отражения по голото му теме
	от прозореца голям като небе далечно.
	Мъкне той на гръб историята своя вечно.
	Борово дърво рендосва и защото не говори,
	нито шумоли рендето по дъската,
	а и никой няма в къщата и вън на двора,
	той наподобява кукла дървена, която,
	свойта проста работа извършвайки, се люшка,
	сякаш панта е веднъж, а друг път стружка.
	Изведнъж, замислен за жена си, се опечалява.
	Иска да я викне. Но гласът не прозвучава.
	Мисли за четирмата си сина, но и тоя път
	не издава глас. Нима си е изгубил той умът,
	та в главата си със случая нещастен
	смесва старост и детинство, истина и блян,
	без да знае от кои години работи безгласен
	и живя ли, или мина му животът неживян?
	„Ти отдавна си умрял“ — си казва. И към своята все съща
	работа със точността на механизъм той се връща,
	в своя ум безсмисленото със известното превърта,
	докато повярва, че наистина е мъртъв,
	или дяла и рендосва със ръце корави
	от петнадесетгодишен своя ковчег да направи.
	Свечерява се полека, ражда се звездата;
	в сечивата се събира светлината;
	неподвижност и мълчание здрача образуват
	и прецежда всичко с шуплестата тъкан на дървото голо
	сянката, която през студената стена нахлува
	и по стълбището слиза долу.
P$
