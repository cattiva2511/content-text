P>
	Един човек минава с хляб на свойто рамо.
	Ще пиша ли подир това за моя двойник само?

	Друг сяда, чеше се, от мишницата вади въшка, зъл я смазва.
	С какво нахалство за психоанализата ще приказвам?

	В гръдта ми друг се втурна със тояга във ръката.
	Как да говоря с лекаря тогава за Сократа?

	Поведен от едно дете, минава старец хром.
	Възможно ли е после да чета Андре Брьотон?

	Друг зъзне, кашля дрезгаво, кръв храчи час по час.
	Как да загатна тук за някакво дълбоко Аз?

	Кори и кости търси друг старателно в калта.
	Кажете как да пиша после за безкрайността?

	Един зидар от стряхата е паднал и разбил глава.
	Ще трябва ли метафората аз да подновя?

	Краде търговецът по грам от всички хора.
	Как после за четвърто измерение да говоря?

	Един банкер по правило баланса си подправя.
	С какво лице да плача във театъра тогава?

	Спи сиромах един със крак върху гърба си.
	Да разговарям ли със някои за Пика`со?

	На погребение отива някой с вопъл и боязън.
	Как после в Академията да вляза?

	Почиства някой пушката си в кухненския кът.
	С какво нахалство да говоря за света отвъд?

	Минава някой и на пръсти смята шепнешком.
	Как за неАзът да говоря аз без викове и стон?
P$
