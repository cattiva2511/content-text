P>
	Не съществува, тук страхът,
	нито безчестието, нито сподавения вопъл.
	Долавяш равенството в толкоз белота.
	Плътта оспорвана е в таз градина бяла,
	където се сънят засява, ала никога не разцъфтява.
	Където не кълни лъжата,
	където неподвижността е истина едничка.

	Тук знамето подземно се развява.

	Бог истина е само
	във тез разтворени във въздуха прегръдки,
	във съвършеното разпределение на белотата
	между зелените рътлини.

	Бог истина е само, ти го знаеш, знаят го и всички други,
	онез, които минаха от другата страна на светлината,
	където, ах, не съществуват ни усмивките, ни погледите, ни игрите,
	ни равновесието здраво и разумно на закона,
	ни работата, ни потта,
	ни раждането, нито плодовете забранени,
	където са заключени завинаги петте прозорци на плътта.

	Ех, мъртвите! И ти, и всички други!
	Възможно е да имат още памет.
	Възможно е на всеки наш най-малък жест
	да отговарят с друг. Не знаем ние,
	но тяхното спокойствие ни стряска.
	Тоз корен неподвижен бягството неспирно
		на подвижното у нас задържа.

	Във тоя обръч бял
	не съществува разлика на вери и на сълзи.
	На всеки кръст стои облегнат ангел
	и всяка кост свой цвят си има
	и всякое мълчание — свое точно обяснение.

	Семейните ви имена са без значение, любими мъртъвци,
	те са числа в един регистър само,
		който живите във бързината си уреждат.
	И там ви търсим, за да ви предложим
		свойта преданост и вярност,
	които разполагат с вас безгрижно.

	Не притежава тук значение нищо.
	Еднакво е и точно всичко.
	Долавя се единствено на мравката труда печален,
	мълчанието безучастно на земята и на костите прогнили
	и дрезгавият лай на куче някой път, което
	терзай нощта със своите прокоби.
P$
