P>
	Там, на самия път за Алкобаса,
	до Монастерио с къщята бели,
	аз знам, че на стъгдата многогласа
	пазарът трае цялата неделя.

	По тумбестата кана и кърчага
	със всяка фигура и нова шарка.
	На стълбището сложили дисаги,
	търгуват хората в премяна ярка.

	Мъже дошли на пъстра върволица,
	глава от дон Перейра по-надменно вирят,
	жени с обноски и вървеж на птица
	вървят и с вик огласят панаира.

	На мед тръпчив уханието диво
	се носи. Грозде и смокини зрели
	във всяка кошница пламтят красиво,
	от дъжд и росни капки овлажнели.

	Изследват търпеливо бездни мрачни
	мухите във ушите на катъра.
	Тук се разменят викове юначни
	и удари потайни на чадъри.

	Във всеки жест една Алхубаррота,
	една Бразилия в дланта корава.

	. . . . . . . . . . . . . . . . . . . . .

	„Смокини едри пълнят ми окото.
	По десет четвърт? Майка си продава!“

	Превързали със черна кърпа челюст,
	една старица стене, друга вика.
	В ръцете твърди като вкаменелост
	как на земята сокът сладък блика!

	Чорапи сини, морави, пембяни,
	отиват и се връщат до премала.
	Тресе уши катърът непрестанно.
	Прилича на рисунка оживяла.

	А там старица с пръстите си твърди
	от кал почиства кани и бърдуци
	с такава грижа и таквоз усърдие,
	като че мие малките си внуци.
P$
