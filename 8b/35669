P>
#	1

	Доменико Саличе,
	от юга на Италия дошел,
	рибар, зидар, работник във чифлик
	и на танга свирач в квартала.
	(Тогава вилата „Ортýсар“ се строеше до самия ъгъл:
	изпълваше й вечерите със ухание
	акордеон от тъмните дворове
	и нощите й — скитнишка китара,
	един площад бленуваше без страх между врабчета
	и хлапета, намерили на улицата своя дял.)
	Когато аз дойдох по тез места, той бе дете,
	на раменете носеше небе от злато
	и птици имаше в очите.

	Един прекрасен ден дойде мечтата; оттогава
	почивам в яма, шибана от дъжд,
	от сняг и южни ветрове.

	Изрових своя собствен гроб
	и с вдигнати ръце, загледан във небето, виках:
	„Да живее свободата!“

	Куршум от маузер челото ми проби.
	Но аз не съм умрял и още дишам във света.
	Моят прах е на народа.

#	2

	Беше октомврийска вечер.
	Пролетта тогава светеше във дървесата
	с първия си блясък.
	Непокорните врабчета идваха досам чешмата,
	мокреха си човките, помахваха с криле,
	после с полета си въздуха кроеха.

	Синьо бе небето над площада,
	то в зелените морави се разхождаше невинно
	и подир това мечтаеше в листата.

	Викна някой:
	„Да живее свободата!“

	Аз стоях до локва кръв.
	Хуан Перес, астуриец, по занятие хлебар,
	двадесет години в Аржентина с трима сина,
	ручей от надежда между моите ръце,
	на света сърцето в мойто гърло,
	малка песен в мойта гръд.

	Пролетта се разяри в кръвта ми сляпо.
	И оттогава между птиците се носи мойта песен.

#	5

	Уединен сред бурените в братската могила,
	не знам какво ще правя, гол, със тая моя смърт,
	която се побира във един цветен.

	(Когато преминават тътнещите камиони
	на млекарите и на зората,
	която откъм вилите дохожда,
	завръщам се във дните на забравеното детство,
	родено ненадейно на едно незастроено място.)

	И утрото дохождаше, отрупано с врабчета,
	със скърцащи трамваи, с глъчка на предградия и пазари,
	с прозевки, хули и подсвирвания, донесли
	мечта за някое момиче или образ на сърце,
	което се усмихва мълчаливо във една целувка.

	Купуваше си някой вестник;
	с усмивка старец даваше ми своята монета,
	викът му — вардианин неотспал,
	ръката му — сърдечно слънце в тясната пътека.

	Затваряше ми клепките подобно мащеха нощта,
	звездите падаха над мене като одеяло;
	понякога покриваше ми вятърът месата
	и даже куче пълнеше с почуда моята невинност,
	блещукаха очите му, налени с нежност,
	и канеха със сълзите му кротко.
	Обаждах се на името Хуан или на „Стъклен крак“
	Един незнаен ден, с лице към синьото небе,
	останах въз асфалта.

	(Аз нямам други спомени от детските си дни
	И днес във костницата обща, под земята,
	не зная аз дали съм се родил, дали и тая моя смърт
	е в моето сърце, самотница, подобно мене.)

	И този е надгробния ми надпис: „Стъклен крак“, едно подхвърлено дете!
P$
