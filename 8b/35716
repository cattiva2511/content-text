P>
	Прозорецът, роден от жажда по небето,
	върху стената черна кацна като ангел.
	Той е приятел на човека
	и е на въздуха вратар.

	Беседва с локвите върху земята,
	с дечицата на стаите — огледалата,
	и със стачкуващите стрехи.

	Прозорецът от своята височина
	напътствува тълпите
	с прозрачното си слово.

	Големият прозорец
	разпръсва светлините си в нощта,
	изважда той на метеора корена квадратен,
	колонки от съзвездия събира.

	Прозорецът е борт на парахода на земята,
	море от облаци го кротичко опасва.
	Душата, капитан, спасителния остров търси
	и мият се очите в сини урагани.

	Прозорецът поделя между всички хора
	един квадрат от светлина, едно ведро от въздух.
	Прозорецът, от облаците разораван,
	е мъничката нива на небето.
P$
