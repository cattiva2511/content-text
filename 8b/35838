P>
	Майка ми пристигна
	с дървени сандали. През нощта
	духна вятърът от Полюса, стрехите
	се трошаха, сриваха се с трясък
	мостовете и стените,
	виеше нощта със своите пуми
	и сега, във утринта
	по помръзналото слънце, влиза
	мойта майка, госпожа
	Тринидад Марверде,
	нежна като свежестта свенлива
	на слънцето в земите буреносни,
	мъничък светилник,
	който ту угасва,
	ту възпламва,
	за да виждат всички пътя.

	Моя нежна мамо —
	никога не можех
	мащеха да кажа, —
	досега
	с трепет моята уста те назовава,
	че едва започнал да разбирам,
	зърнах добротата в дрипи тъмни,
	светостта полезна:
	тази на водата и брашното,
	И това бе ти: животът те направи хляб
	и ядохме те ние,
	зима дълга, зима безнадеждна,
	с капките неспирни
	вътре у дома
	и твойта скромност неизменна
	вееше на бедността
	зърното тръпчиво,
	като че поделяше със нас
	река от диаманти.
	Мамо, как съм мо`гъл
	да живея, без да си припомням
	винаги за тебе?
	Не, не е възможно. Нося аз
	твоето Марверде* във кръвта си,
	[* мар верде — зелено море — Б.р.]
	името на хляба,
	който се поделя,
	на онези
	ласкави ръце,
	що крояха от брашнените чували
	гащите на мойто детство,
	на оназ, която пра`, глади`, готви`,
	ся и треската прокужда
	и когато сторено бе всичко
	и аз стъпих вече
	здраво на крака,
	си отиде, преизпълнила дълга си,
	в малкия ковчег,
	за първи път без работа и грижа,
	под дъжда проливен на Темуко.
P$
