P>
	На пладнето в червената пирога
	пристигнах аз на островите Алегрия.
	Ухае хлябът на питанга* и на мед, примесен
	[* питанга — суринамска вишня: плодно дърво, произхождащо от екваториалните лесове на Южна Америка — Б.р.]
	със непознатата прохлада на водата.

	О, слънце, палещо, весларю индиански,
	щом падне вечер, ти ще ме откарваш по реките
	чак до брега, където ласкава нощта
	разтваря клоните на своите ракити тънки.
	Една от твоите стрели достига в мойта шепа.
	Аз ще я отнеса като пламтяща гривна горе,
	когато бързо нощните гори ще прекосявам.

	Един възторжен вик на пълнота и на победа
	в сърцето ми ще се превърне на тръба звучаща.
	И аз ще стигна хълмите на утрината млада
	с чудесната представа, че съм спала,
	облегнала глава въз коленете на зората.
P$
