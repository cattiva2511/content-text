P>
	Побратиме дърво, дълбоко
	в пръстта забил нокте кафяви
	и в жажда по небе високо
	развѐдрено чело възправил:

	ти примири ме с тая тиня,
	с чиито сокове се храня,
	но своята родина синя
	ми дай да помня непрестанно.

	Вестиш на пътника по пладне
	присъствието си насъщно
	с широката си сянка хладна
	и с нимбата на свойта същност.

	Как да разкрия научи ме
	на битието във лъката
	влиянието неизтощимо
	на своята душа богата.

	Дърво, създател благ и вещ
	на плодове със дъх тамянен,
	на дървесина за строеж,
	на вятърът благоуханен,
	и стряхата на листа свеж,

	на соковете благовонни
	и чудодейната смола,
	изпълнено с ръце от клони
	и сладко пеещи гърла:

	стори ме като тебе щедра,
	тъй плодовита аз да стана,
	че със сърце и мисъл ведра
	света да мога да обхвана.

	И нека никое усилие
	ме никога не уморява,
	и нека мойто изобилие
	се лее, без да намалява!

	Дърво, де пулсът на живота
	бий толкова успокоен
	и тъмни страсти не буботят,
	а спира трескавият ден:

	покой и мярка дай ми само,
	мъжествената яснота,
	ще вдъхна в елинския мрамор
	дъха на божествеността.

	Дърво, ти си било отвеки
	утроба кротка на жена
	и всяко клонче в гняздо леко
	люлее рожбица една:

	дари ме с листи гъсти, тежки,
	за да склони тъй, мълчешком,
	онез, що във леса човешки
	клон не намериха за дом.

	Дърво, изпълнено с обилни
	богатства, с вечна мощ, дърво,
	възправено като закрилник
	на всяко слабо същество:

	стори във всяко състояние —
	детинство, старост, гнет суров —
	душата ми да грей и храни
	към всички същества любов.
P$
