P>
	Колко мъртъвци от колко години растат в това дърво?
	Чии тела са му дали сила купола си днес да засводи,
	да разкърши клонак, да се ширне в небето?

	Сенките му хвърлят кораби над нашия балкон.
	Вечер те се плъзгат в стаята. Безплътни длани мятат
	тъмните товари на земята, трупат ги по масата, по столовете.
	Невидими ръце посягат към останките от нашата вечеря,
	блуждаят над белия хляб, в червеното вино се гмуркат…

	Защо угаси светлината? Ще съзрат ли отнесените от бурята
	друг маяк, посока да им даде? Кой ли бряг
	ще приюти мъртъвците, щом вятър ги отбрули от клонака?
	Не затваряйте прозорците, пуснете листата в стаята!
	Настъпва дълга и сурова зима.

@@	1947
P$
