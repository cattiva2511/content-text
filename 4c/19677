P>
	Живеем в яйце.
	Вътрешността на черупката
	издраскахме с неприлични рисунки
	и с имената на своите врагове.
	Нас ни мътят.

	Който и да ни мъти,
	ще измъти и нашия молив.
	Ако някой ден се измъкнем,
	веднага ще нарисуваме
	образа на мътещия.

	Допускаме, че ни мътят.
	Представяме си хрисима домашна птица
	и пишем школски съчинения
	за цвета и породата
	на мътещата ни квачка.

	Кога ли ще се измъкнем?
	Нашите пророци в яйцето
	спорят срещу скромно възнаграждение
	върху продължителността на мътенето.
	Допускат съществуването на ден „Х“.

	От скука и реална потребност
	измислихме инкубатори.
	Загрижени сме за потомството си в яйцето.
	На драго сърце ще предложим патента
	на онази, която бди над нас.

	Все пак над главите си имаме покрив.
	Застаряващи пиленца,
	ембриони-полиглоти,
	дърдорят по цял ден
	и тълкуват своите сънища.

	Ами ако не ни мътят?
	Ако тази черупка не се пропука никога?
	Ако хоризонтът ни е само хоризонтът
	на нашите драскулки и такъв си остане?
	Живеем с надеждата, че ни мътят.

	Макар да приказваме само за мътене,
	все пак си остава опасността
	някой извън черупката да огладнее,
	да ни хвърли в тигана и ни поръси със сол.
	Какво ще правим тогава, мои братя в яйцето?

@@	1958
P$
