	Дорис Мюрингер (1920–2009) е австрийска поетеса, белетристка и преводачка, родена в Грац. Следва литература във Виенския университет и няколко години живее и работи в Залцбург, където публикува първите си творби. После поетесата живее във Виена на свободна писателска практика.
	Основните книги на Дорис Мюрингер, с които си създава известност, са „Стихотворения I“ (1957) и „Стихотворения II“ (1969). В 1969 г. предприема лекционно пътуване в САЩ, където стиховете ѝ намират добър отзвук. През следващите години Мюрингер публикува стихосбирките „Прах отваря очите. Стихотворения III“ (1976), „Безсънни птици. Стихотворения IV“ (1984), „Да танцуваш под мрежата“ (1985), „Да пътуваме. Избрани стихотворения“ (1995), „Но сега се колебаеш“ (1999) и „Избрани стихотворения“ (2000). Излиза и книгата ѝ с поезия и проза „Осемдесет по осемдесет“ (2000).
	За творчеството си Дорис Мюрингер е удостоена с престижната литературна награда „Георг Тракл“ (1954).
