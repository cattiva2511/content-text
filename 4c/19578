P>
	Не се приближавай много до нея,
	тя може да те заслепи
	с едничък лъч, който за миг
	да прегори всичките ти
	предпазители.

	Не очаквай от нея присъда.
	Развява тя знамето и на двата лагера.
	До Страшния съд ще се протака
	процесът, в който ще те въвлече.

	Тя е съставена от частици,
	прикрити от понятни неща,
	от лесни за доказване факти.

	Пристига без знак, като въздух —
	появява се и, веднъж раздвижена,
	събаря сградите, в които
	трупаме нейните променливи
	изображения.

	На първо място
	смъртоносната истина.
	Съгласно едно стародавно вярване,
	злото, в съюз с нея,
	се приема като изцеление.

@@	1984
P$
