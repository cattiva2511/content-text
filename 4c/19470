P>
	Алеята,
	обгърната
	от стъпките на мъртъвци…
	И както ехото пронизва
	въздушното море,
	така бръшлянът
	се вие сред гората,
	а корените на дърветата,
	оголени, просветват…
	Със птиците пристига тишината —
	с белите им гласове.
	Из къщата се лутат сенки,
	долита разговор на чужденци
	под тъмния прозорец —
	в разпукания клавесин
	пробягват мишки…
	Съглеждам
	в дъното на пътя
	приседнала на камъка старица
	със черна кърпа на главата
	и с поглед, впит в просторите на юг.
	Над пясъка,
	с разкъсани листа,
	цъфти магарешки бодил —
	небето е разтворено над него,
	налято с цвят на бебешки косици
	и с хубост на земя кърмилна…

@@	1964
P$
