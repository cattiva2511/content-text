P>
#	I

	Смолести яки въжета протриват
		обветрени плещи, помежду слюда
		и гнайс тежката брадва блести.
	Виснат ръждиви шишарки по шумолящите клони,
		като замръзнало мляко светлее предзимна
		луна.
	С радост към хижите крачат, гладни за топла
		вечеря, бързат към къщи секачите. Сови в гората
		крещят.
	Чакат жените на прага, сключили горестни устни —
		тъй са тръпчиви студените трънки по голия
		храст.
	Лампата после мъждука, пука в лулата
		тютюнът, огънят дава закрила, борини
		бодро пращят.
	Майките с хурки предат, край огнището тихо
		присядат, ала среднощният вятър бразди долини
		и сърца.

#	II

	О, камениста земя, от гранитни била обкръжена,
		тленната плът ти владееш, омразата
		и любовта.
	Като крадец след години скалистия праг
		аз прекрачих, счупена пушка мъчително стисках
		в премръзнала длан.
	Все пак прикладът потропа веднъж по залостени
		порти,
		глухо отекна дървото, в косите звезди затрептяха.
	В кръчмата зърнах едвам сред дима посивели мъже
		с бели от скрежа бради, но в очите им —
		сякаш бетон.
	Над набраздени чела пламтяха ръждиви къдрици,
		хълмове рухваха с грохот, вятърът виеше зло.
	„Хей, чужденецо — пищеше, — не пипай звездите ни,
		парят!
	Махай се! Твоите братя са мъртви! Сестрите ти —
		слепи!“
	Просеща ягода сякаш, стоях озарен
		сред гората, но каменистият край блудния син
		не прие.

@@	1959
P$
