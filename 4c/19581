	Анемари Бострьом (р.1922) е немска поетеса, автор на театрални пиеси и преводачка, родена в Лайпциг в лекарско семейство. По време на Втората световна война следва литература и театрознание в Лайпциг, Берлин и Виена, а след това работи в издателство. От 1944 г. живее в Берлин.
	Голям литературен успех постига Анемари Бострьом с любовната си лирика, събрана под надслов „Терцини на сърцето“ (1947). Книгата ѝ е официално порицана от културните фактори в Източна Германия като „прекалено лична“ и чужда на обществено-политическите тежнения на „новия живот“. В класически размер и строги рими поетесата пресъздава с голяма художествена сила съкровените чувства и духовни състояния на влюбената жена.
	Анемари Бострьом е автор и на успешната пиеса „Веригата пада“ (1948), поставена от театъра в Кемниц. В 1990 г. публикува хумористичната книга „За брадата на императора. 99 кръстословици в петостишия“. Бострьом си спечелва име и с проникновени преводи на англоезична и друга поезия.
