P>
	В тези дни ставам от сън с брезите
	и отмятам пшеничената си коса от челото
	пред огледало от лед.
	Примесено с моето дихание,
	млякото се сгъстява.
	То кипва лесно тъй рано.
	А щом на стъклото подухна, изниква,
	изписано с детско пръстче,
	пак твоето име: Невинност!
	След толкова време.

	В тези дни не изпитвам болка,
	че може и да забравя
	и ще трябва да си припомням.

	Обичам. Нажежена до бяло,
	обичам и благодаря с ангелски поздрави.
	Научих ги в полет.

	В тези дни мисля за албатроса,
	с който излетях на възбог
	към една непозната страна.

	На хоризонта долавям,
	блестящ в своя залез,
	там отвъд, моя приказен
	континент, който ме освободи
	в мъртвешки саван.

	Жива съм и отдалеч слушам лебедовата му песен!

@@	1956
P$
