P>
	Твоята шапка се повдига леко; поздравява, сред вятъра се люлее,
	непокритата твоя глава е омагьосала облаците,
	сърцето ти е заето някъде другаде,
	устата ти усвоява нови езици,
	треперещата трева в полето се разраства навсякъде,
	лятото разпалва и угася астрите,
	ослепен от цветни листенца, повдигаш лицето си,
	смееш се, плачеш и загиваш от себе си,
	какво повече може да ти се случи —

	Обясни ми, любов!

	Паунът, в тържествен захлас, разперва опашка,
	гълъбът вдига яката си пухена,
	препълнен от гукане, разширява се въздухът,
	патокът кряка, от дивия мед похапва
	целият свят, а в насадения парк
	всяка леха е покрита от златен прашец.

	Рибата поруменява, изпреварва пасажа
	и се стрелва през пещерите в коралово ложе.
	Под музиката на сребърен пясък скорпионът плахо танцува.
	Бръмбарът подушва отдалеч най-прекрасната;
	да имах и аз сетивата му, също бих чувствала,
	как под нейната броня проблясват крилца,
	и бих поела далечния път към горските ягоди!

	Обясни ми, любов!

	Водата умее сама да говори,
	вълната улавя друга вълна за ръка,
	в лозето се наливат зърната, пукат и падат.
	Тъй доверчиво излиза охлювът от дома си!

	Камъкът умее да размеква друг камък!

	Обясни ми, любов, каквото не мога да обясня:
	нужно ли беше в краткото страшно време
	да общувам единствено с мисли и сама
	нищо мило да не позная и нищо мило да не извърша?
	Трябва ли човекът да мисли? Няма ли да липсва на някого?

	Ти казваш: друг дух разчита на него…
	Нищо не ми обяснявай. Виждам как саламандърът
	преминава през всякакъв огън.
	Не го преследва страх, нищо не го боли.

@@	1956
P$
