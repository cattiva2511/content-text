P>
	Ще дойде ден и ще се влюбиш в мен
	тъй неизбежно, както се редуват
	сезоните. И ще ме вземеш в плен

	с целувка, без да питаш как жадуват
	за теб очите ми. Така лъчите
	на слънцето безмилостно нахлуват

	в снега, затиснал с тежък сън лъките.
	На тях се доверява планината,
	тъй както аз повярвах на звездите

	и устните ти. Искам в синевата
	на нови дни с усмивка да се слея.
	Ще ми стопиш леда, сковал душата,

	ще се пробудя, скъпи, ще живея!

@@	1947
P$
