P>
	Винаги когато с теб се любим скрито,
	искаме да зърнем през стените
	как далеч дърво и облак се преплитат,
	щом полъхне вятър над горите.
	Милиони влюбени върху Земята
	като нас за щастие жадуват,
	не пропускат даже и минута
	в светъл унес да не се целуват.

		Любима, светът е прекрасен!
		Но сенки ужасни
				още се мятат
					навред по Земята:
	сърца похабени,
		гладуващи майки,
				от скръб угнетени,
					гаменски шайки,
	бомби, вдовици,
		фугасна зараза,
				мъртви войници,
					омраза, омраза…
		Любима, не искам, дордето съм жив,
		да бъда едничък щастлив!

	Винаги когато с обич се притиснем,
	ще поглеждаме и през стените:
	любовта желае бъдното да смислим,
	та звездите мирно да прелитат
	да не бъдат в мрака искри от пожари —
	смърт за всяка радост краткотрайна.
	Като нас когото обич пари,
	мисли само за любов безкрайна…
P$
