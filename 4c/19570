P>
	Където облакът всмуква чистите хълмове
	и червената ела разтваря широки прегръдки
	за връщащите се винаги птици,
	аз встъпих в моята звезда.

	Обмълвяна от дървета и ветрове,
	научих се да изострям сетивата си
	от всяка фигура, откроила се
	в мрака на предрождения свят.
	Образ се сливаше с образ и дума с дума.
	Образ и дума бяха едно.

	От предметите
	се откъсваха имената.
	Имената им променях
	и бях наранена,
	преобразена от тях.

	Между предмет и дума
	чудесното прозрение,
	че почти нищо
	не можем да опознаем.

	Под притворените клепачи
	любовните игри на светлината,
	видях блясък и отблясък достатъчно,
	за да остана заслепена завинаги.

@@	1958
P$
