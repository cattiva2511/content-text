P>
	През мокреш и люшната пшеница
	плава разнебитен древен кораб
	с преломена мачта и разпукан нос —
	иде от готическото време в нашето,
	изоставен от жреци и богомолци…

	Небето пълни купелите и свещените съдини
	с прохладен дъжд.
	Врабчета и скорци се гмуркат в тях.
	А на амвона каца горски гълъб.
	Към кого ли тъй сърдито гука?
	Кой ще разбере любовния му зов?

	А сред здрача на сакристията
	треви заобикалят
	цъфтящ магарешки бодил.
	Гъсеници прояждат светото писание
	и търпеливо сричат ред по ред.
	С надиплени криле
	спят нощни пеперуди в раклите.
	Два кълвача чукат тихичко в съня им
	и дълбаят, дирят там
	заровени съкровища.

	Пейките на богомолците са скрити в мъх.

	За среднощна литургия тук присядат
	бухали: поклащат черните раса,
	литания прохлипват, сетне
	„Амин!“ промълвят тежко и сурово,
	въртят глави, когато
	в порутения орган прилеп запищи,
	съпровождан от акордите на вятъра,
	а луната сребърния си потир
	плисне върху плочника…

	Замрежили са паяци
	изкъртените дупки на прозорците —
	улавят и прецеждат утринната светлина.
	От гробниците изпълзяват гущери.
	Акари смучат топлите тела на мишките,
	а сред праха на черепа кокошка мъти.
	Напразно червеите
	прояждат дървения кръст:
	макар докрай разнищен,
	той формата си съхранява.

	Край портала разцъфтял венец от шипки
	сцената обгръща на съда господен.
	Пчелен рой мълви молитви.
	Кошерът е скътан в скута на Мадоната —
	там едри пити зреят, пълни с най-уханен мед.
	През разпуканите образи на грешниците
	пълзи лоза.
	А пък нозете им горят
	сред пламъците на копривата.

@@	1947
P$
