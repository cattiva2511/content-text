P>
	Винаги крачи някой до тебе —
	сред нощния вятър,
	възлизащ из дъното на долината,
	или в планинския край, когато
	лятото хвърля своите стари одежди,
	а пък земята, вглъбена, се готви
	за зимния сън.

	Винаги крачи някой до тебе,
	който е взрян в небесата раздрани
	и с поглед измерва пространството
	на хвърлей камък,
	за теб изчислено
	от друг.

	Винаги крачи някой до тебе —
	в беззвездната нощ,
	когато кучешки лай
	те спира по пътя за вкъщи,
	той слага спасителна свещ
	на прозореца.

	Винаги тук има някой,
	който си спомня за тебе —
	твой брат, твой другар,
	твой приятел.
P$
