	Когато Мери видя израза на капитана, веднага й стана ясно, че не са успели да спасят Боб. С мъка се понадигна на болничното легло.
	— Значи не…
	Капитанът избегна погледа й, само кимна.
	— Сега за вас най-важно е спокойствието…
	Знаеше, че за нея няма никакъв смисъл онова, което ще й говори, но все пак продължи:
	— Едва успяхме да ви вдигнем на крака! Истинско чудо е, че оживяхте. Най-напред трябва напълно да се възстановите, после ще видим…
	— Какво ще видим после? — въздъхна жената.
	Капитанът изчака, за да се успокои малко.
	— Огледахме внимателно мястото на експлозията. Разполагаме с късче от неговата кожа.
	Сълзите й изчезнаха като с магическа пръчка.
	— Вие искате…
	— Само в случай, че и вие го искате!
	Тя отново зарида.
	— Трябва добре да обмислите всичко — посъветва я той и излезе на пръсти.
	След около седмица при нея дойде биолог и подробно анализираха всички проблеми.
	— Когато знаем състава на хромозомите, ние сме в състояние да създадем съвършено копие на дадения човек. Сложихме късчето кожа на Боб в хранителен разтвор, в който сега то живее. А докато живее, макар и мъничко парченце, живее и самият човек, на когото е принадлежало. Във всяка клетка на това парченце кожа има пълен „протокол“ на неговите хромозоми.
	— Но ще бъде ли това… Боб? — прошепна Мери с треперещ глас.
	— Ще бъде човек, който ще наследи всички качества на Боб. Човек, който, щом си спомни всичко, преживяно от Боб, ще стане наистина Боб. Всяко живо същество всъщност е продукт на наследствеността и на средата, в която е израснало и която го заобикаля. Това ще бъде наистина вашият съпруг, но все едно, че не е преживял онова, което е преживял от раждането си Боб, а нещо друго. Засега ще е преживял твърде малко. На останалото ще трябва вие да го научите. Трябва да го учите така, както се учат и възпитават децата. Осмелявате ли се да го направите?
	— Да, вярвам, че ще успея — кимна Мери.
	Изминаха шест месеца. Тогава й го доведоха. Хиляди пъти беше си представяла този миг, но сега краката й се подкосиха. Изведнъж се почувства толкова слаба, че трябваше да се облегне на стената. Пред нея стоеше Боб. Изглеждаше по-млад. Липсваха му бръчките, които времето нанася. Беше Боб, но като че го виждаше за пръв път през живота си. Друг и същевременно същият човек. Втори екземпляр — помисли тя с горчивина.
	В този миг мъжът, който стоеше пред нея, се усмихна. Това беше точно онази усмивка, с която Боб винаги се прибираше, усмивката, която беше виждала безброй пъти. След това с познатия жест отметна кичур непослушни коси. Вълна от щастие заля Мери и същевременно почувства безкрайна тъга.
	— Влез, Боб — каза тя, сега майка и съпруга едновременно. — Добре дошъл у дома.
