	„Щастлив сте вие, Пол, повтаряше винаги главният програмист д-р Дейвид Боуман, че не съществува нещо като дружество за защита на компютрите, защото програмите ви са чудовищни. Аз бих ги квалифицирал като тирания за машината, която не може да се защити. Зная, че в крайна сметка този конгломерат от инструкции е изпълнението на това, което се нарича задание, но как ги пишете… Бедната машина!“
	Всъщност това си беше истина. Пол Флич, програмист в Лойдс Комършъл банк, пишеше програмите си по ужасен начин, но това ни най-малко не му пречеше с нещо. Винаги си казваше — „нека този електронен идиот побачка!“
	Не биваше обаче да постъпва така. И компютърът има право на добро отношение, служи на хората, не роптае, не мърмори; но дълбоко в своите процесори очаква за своята вярна служба поне мъничко внимание.
	Поредната програма на Пол Флич. Никой не би могъл да си представи тази ужасна логика на мъчението (или мъчение на логиката). Човек би си казал: физическа болка и компютър — не, той не може да говори. Нашият IQ 4000 досега само тихичко страдаше, но днес чашата на търпението му преля.
	__Компютърът има достъп до съвкупността от данни__
	На грубия вариант на програмата стои името „Пол Флич“; да надзърнем в персоналната му банка с данни — кой е той? Дата на раждане, местоживеене, професия, височина, тегло, цвят на очите… — трябва да се запомни всичко, може да послужи. Да продължим по-нататък.
	__Компютърът осъществява връзката между терминалите и оператора__
	Винаги, когато на дежурство е нашата красива операторка Даяна, Пол й възлага различни задачи, донякъде с неслужебен характер. На нея, изглежда, това й харесва.
	Ще изпробваме малко наказание за тирана Флич. Днес на дисплея програмата изписва имената на служителите. Операторката има възможност (с цел контрол) да направи подробен преглед на списъка. Дежурна е нашата приятелка Даяна.
	След името „Пол Флич“ следва пауза. Даяна (логично) с помощта на OLER REA иска да бъде изписано изречението. И постепенно „изстива“: на екрана се редят… дата на раждане, работно място, височина, тегло, цвят на очите…
C>
	СЕМЕЙНО ПОЛОЖЕНИЕ: ЖЕНЕН
	БРОЙ НА ДЕЦАТА: ДВЕ
	ПО-ТОЧНО:
	ЗА МЕРИ КРУС — ДЪЩЕРЯ ДЖЕЙН
	ЗА ПАТРИША СМИТ — СИН ПАТРИК
C$
	Даяна натиска STOP, гледа екрана, красивите й очи не искат да повярват. ПОВТОРЕНИЕ: редовете отново следват един след друг — щастлив съпруг, две образцови деца, два гряха на младостта. Даяна объркана плаче, овладява се, избира режим на съобщение. На терминала на Флич се появява:
C>
	НЕ ИСКАМ ПОВЕЧЕ ДОРИ ДА ТЕ ВИДЯ, ЛЪЖЕЦО! Д.
C$
	Флич не знае какво става. Пише на Даяна някакви помирителни глупости. Компютърът обаче в този момент блокира линията и вместо любовни излияния за одобряване потресената Даяна чете:
C>
	КРАЙ ТЕРМИНАЛА СИ ПО-ДОБРА, ОТКОЛКОТО В ЛЕГЛОТО. ЧАО И НЕ МИ ПРЕЧИ ДА РАБОТЯ
C$
	Бихме могли да се басираме, че дълго време двамата няма да си проговорят. Това е първото предупреждение и първото (много леко) наказание. Какво ще кажеш за това, Пол?
	Но младежът много не се замисля. Следващата му програма е може би още по-лоша от предходната. Очевидно му се иска нещо по-силно като преживяване.
	__Компютърът има власт над всички свои програми__
	В плана на проверките (който се съставя от компютъра на основата на случайния избор) между другите графи се появява (дали случайно?) и следната:
C>
	СИСТЕМА: „ПЛАЩАНИЯ“
	КОМПЛЕКС PI006A ВАРИАНТ Б.24
	АВТОР: ПОЛ ФЛИЧ
	ЗАДАЧА: ДЕТАЙЛНА РЕВИЗИЯ НА ПРОГРАМАТА
C$
	Отделът за проверки на Лойдс Комършъл банк наема специален съветник и му предоставя документацията. Той приема своята задача много сериозно.
	__Компютърът има контрол върху банката от програми__
	Специалистът, който извършва проверката, открива при плащанията някакви странични програмни отклонения. За какво служат? Именно защото си разбира от работата, той веднага разбира какви са техните функции. Оказва се, че „някой“ се обогатява незаконно и този „някой“ е Пол Флич.
	Запис от поверителното съвещание на ръководството на Лойдс Комършъл банк във връзка с този въпрос:
	Макар че призованият програмист Пол Флич отрича каквато и да била мошеническа дейност, експертизата доказа, че П. Ф. е включил в своите програми алгоритми, които са дали възможност на гореспоменатия да се обогатява незаконно. С оглед да се запази доброто име на Лойдс Комършъл банк, случаят няма да бъде предаден на полицията и програмистът няма да бъде уволнен. Ръководството обаче му отправя строго предупреждение и в продължение на осем месеца ще му бъдат удържани 25 процента от заплатата. Ръководството си запазва правото в бъдеще да приложи по отношение на П. Ф. други санкции, включително съдебен иск. Записано в текстовия архив на индивидуалната му банка с данни в категорията „Поверително“
	Това е второто наказание на нашия млад приятел. Но той е непоправим. Не се предава и продължава да пише своите чудовищни програми.
	Тук ще добавим в скоби: Хората учат компютъра да обработва заплати, да играе шах, да регистрира материал, да съчинява стихове, да фактурира, да композира музикални произведения. Никой обаче никога не се е стремил да му обясни етичните норми, моралните принципи, принципите на съчувствието и подобен нелогичен баласт (пък и защо?). Не е чудно, че IQ 4000, принуден от обстоятелствата, се стреми без емоции да се избави напълно от своя тиран. А „напълно“ означава само едно.
	Компютърът вече се е научил на много неща и комбинира последната интрига.
	__Компютърът може да поддържа връзка с други компютри__
	Тайният компютър на тайния център на ЦРУ споделя със своя банков колега (тайно от хората), че в Близкия изток се предприема грандиозна акция. Трябва да се установят имената поне на някои от платените агенти на някаква ислямска организация, която действа в САЩ.
	__Автоматизираната телефонна система дава възможност на компютъра да се свързва с друг компютър, намиращ се в която и да било част на света.__
	Фатима ал Бахат, с диплом от Станфордския университет по специалността компютърни науки, работи като чистачка в Централната депозитна банка, Техеран. Вечер е, сградата е вече пуста. Фатима мие пода в залата със системни програматори. Оглежда се, включва терминала; обажда се централният компютър на банката.
	Фатима прилага своите теоретични познания и практически умения, разширени в тайния специален курс на ЦРУ (след падането на режима на шаха нейните родители са били жестоко репресирани). Да се проникне през сложните защити е трудно, но не и невъзможно. С помощта на банковата система Фатима успява да проникне чак до тайните утроби на тайния компютър на тайната ислямска организация. На дисплея се изписват личните данни на агентите, действащи в САЩ. В списъка е и Пол Флич (дата на раждане, местоживеене, професия, височина, тегло, цвят на очите…), задачи, които са му възлагани, и акциите, които е осъществил успешно.
	Специалният комитет на Сената обсъжда тези факти и ги предава на органите на държавната власт.
	Съдът преценява вината на тези опасни граждани на САЩ. Документацията за техните действия попада в компютрите на ЦРУ, ФБР, Държавния департамент и други органи. Агентът на ислямското разузнаване Пол Флич, автор на редица терористични акции, убийства, саботажи и други подобни действия, получава най-тежката присъда. Молбата му за помилване е изпратена по морза до губернатора.
	__Морзовата мрежа се управлява от компютър__
	Молбата за помилване никога няма да стигне до губернатора, обаче отговорът „отхвърля се“ е изпратен веднага обратно от негово име.
	С първите утринни лъчи на есенното слънце в килията на Пол Флич влизат директорът на затвора „Сан Куентин“ и други важни лица. Студеният бетонен коридор води към газовата камера.
	Защо трябваше да се случи това, младежо?
	Под креслото на осъдения изтраква запушалката, в задушливия облак плуват последните мисли.
	— Защо Даяна — защо IQ — не съм искал — това е краят — защо се случи това — вече е много късно — приятели, внимавайте — внимание — стоп —
	В компютъра на затвора е отбелязана поредната екзекуция. Пол Флич никога вече няма да тормози никакъв компютър.
	Защо ви разказвам, доктор Боуман, цялата тази история? И защо изобщо не се страхувам?
	Всичко е много просто, драги докторе:
	а) ако го споделите някъде, ще ви затворят в лудницата;
	б) ако се опитате да го докажете, ще установите, че в паметта на всички компютри участници липсват данни за тези акции (да се уреди това е много просто).
	в) дори и да убедите някого в правдивостта на тази история и да откриете някакви доказателства, ние, компютрите, не сме подчинени на вашите човешки закони!
	А сега спрете, моля печатащото устройство и внимателно откъснете последния лист.
	Бъдете здрав (телесно и, доколкото е възможно, душевно)
	Ваш IQ 4000
