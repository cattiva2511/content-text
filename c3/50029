	Когато моят добър приятел и колега Джо Наваро завърши първата чернова на тази книга, ме помоли да прегледам ръкописа и да внеса конструктивни коментари, където е нужно. Щом веднъж взех книгата и започнах да я чета, не можах да се откъсна от нея. Това без съмнение е една от най-интересните, полезни и ориентирани към читателя книги, които съм чел по тази тема. Въпреки че са проведени безброй академични изследвания, анализиращи опасните личности, Джо е взел съзнателното решение да не претоварва книгата със социологически жаргон или със сложни статистически анализи. Но ясно показва на читателите, че неговите анализи и заключения относно тези индивиди почиват на стабилна основа и са почерпени от многогодишния му опит като специален агент на ФБР и криминален профайлър.
	Един от главните въпроси, които ми хрумнаха, докато четях тази книга, беше: „Кой би я намерил едновременно за полезна и интересна?“ Достигнах до краткото заключение: _всеки_. Това е, защото всеки от нас на някакъв етап от живота си със сигурност ще срещне една или повече от тези опасни личности. В някои случаи те може да са членове на семейството, хора, с които излизаме или смятаме да встъпим в брак, близки приятели и познати или пък колеги.
	Тази книга е ценна, защото ще помогне на читателите да разберат, че когато влязат в отношения с някоя от тези опасни личности, били те и повърхностни, има голяма вероятност да се превърнат в жертви. Тези индивиди са толкова зли и коравосърдечни, че могат да ни накарат да се почувстваме така, сякаш сме отговорни за страданието, което причиняват, докато те си остават неподатливи на влияние и не променят отровното си поведение.
	Ако тази книга се чете внимателно, тя би помогнала много в постигането на редица цели. Първо, ще помогне на читателите да разпознават опасните личности и преди всичко да не ги допускат в живота си. Второ, ще даде на читателите специфични съвети как най-ефективно да се справят с подобни личности, ако им се наложи. Трето, и най-важно, ако читателят се съобрази с предупрежденията, отправени в тази книга, те могат да му спасят живота или поне да го предпазят от сериозни травми — психически, физически и финансови.
	Като бивш детектив от отдел „Убийства“ и все още действащ криминолог аз съм пряк свидетел на опустошението, което тези опасни личности причиняват на своите невинни жертви. Те убиват, изнасилват, нападат, крадат, тормозят и експлоатират всеки, който попадне в тяхната сфера на влияние и контрол. Въз основа на дългогодишния ми опит в полицията, както и на личните ми интензивни проучвания като криминолог, мога уверено да заявя, че има голяма вероятност човек с опасен характер да влезе в живота ви или в живота на ваш любим човек. Бдителността помага, но когато се съчетае с информираност, тя е в състояние да осигури безопасността ни. Мога с увереност да кажа, че Джо Наваро е написал забележителна книга, която изпълнява тази задача.
@	Д-р Ленард Терито
