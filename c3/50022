E>
	За всички, които обичат.
	За всички, които са сами.
	Наблюдавам те.
	Наблюдавам те, без да знаеш. Следя всяко твое движение, виждам всеки нов израз на лицето ти. Мислеше си, че си невидима и незабележима, но аз виждам всичко, което правиш.
	Познавам те по-добре от всеки друг. Познавам те по-добре, отколкото ти познаваш себе си.
	Знам всичко за теб.
E$


>	Петък, 8 декември


>>	1

	Лумики се събуди под нечий поглед.
	Поглед, изпълнен с топлота. Беше горещ, изгаряше кожата и съзнанието й. Очите познаваше като своите. Бледосини — цветът на леда и водата, на небето и светлината. Сега тези очи се усмихваха, макар погледът да бе твърд и настойчив. Една ръка се вдигна и я погали по косата, после продължи в нежна милувка по бузата и шията й. Лумики усети тръпката на желанието — първо в корема си и после по-надолу. Тръпката бе толкова силна, че не беше сигурна дали й е замайващо хубаво, или непоносимо болезнено. Беше готова за секунда. Блейс можеше да прави каквото поиска с нея. Беше готова на всичко, абсолютно всичко. Вярваше му и знаеше, че каквото и да й направи, ще е чисто удоволствие. Двамата си доставяха удоволствие взаимно, защото всеки от тях искаше най-доброто за другия. Не биха се задоволили с нищо по-малко.
	Блейс задържа ръката си на шията й и продължи да я гледа. Лумики усети как слабините й започват да туптят. Дишането й се ускори. Пулсът й биеше срещу пръстите на Блейс. Той се наведе напред, докосна устните й със своите, прекара бавно език по долната й устна, все още без да я целува истински. Лумики едва се удържаше да не го сграбчи и да засмуче алчно устата му. Накрая Блейс нежно притисна устни към нейните и взе да я целува неустоимо, както винаги. Лумики би изстенала, ако можеше да издаде и звук. Затвори очи и си помисли как ще му се отдаде без каквито и да е задръжки.
	Изведнъж целувката се промени, стана по-мека, нежна, по-колеблива. Вече не я целуваше Блейс. Лумики отвори очи и човекът, който я целуваше, се дръпна. Тя го погледна право в очите.
	Кафяви, дружелюбни, щастливи очи.
	Очите на Сампса.
	— Добро утро, Спяща красавице — каза Сампса и се наведе отново да я целуне.
	— На колко години стана тази приказка? — попита Лумики и се протегна.
	Ръцете й бяха изтръпнали.
	— Поне на сто.
	Смехът на Сампса изшумоля по шията й. Погъделичка я. Стана й приятно.
	— Всъщност е много по-стара. Перо я е написал през 17-и век, а Братя Грим са написали своята версия два века по-късно. Само дето приказката се е разказвала много преди това. Знаеш ли, че в една от ранните версии принцът изобщо не събужда Спящата красавица с целувка? Направо я изнасилва. И дори това не я събужда, докато ражда близнаци, които…
	Сампса бе пъхнал ръка под завивката и галеше бедрата на Лумики, бавно приближавайки слабините й. Взе да й става трудно да говори. Желанието, което бе събудил сънят, още не беше изчезнало.
	— Остави лекцията за училище — прошепна Сампса и я целуна по-настойчиво.
	Лумики спря да мисли за всичко друго, освен за устните и пръстите на Сампса. Нямаше никакви причини да мисли за каквото или за когото и да било друг.
	Седнала до кухненската маса, Лумики се загледа в Сампса, който й вареше кафе в кафеварката и топлеше вода на другия котлон за своето какао. Имаше приятно мускулест, самоуверен гръб. Карираното долнище от пижама, което носеше, се бе свлякло по хълбоците му достатъчно, та да разкрие малките вдлъбнатинки от двете страни на гръбнака му, под кръста. Лумики устоя на подтика да стане и да сложи палци върху тях.
	Тъмнокестенявата коса на Сампса беше разрошена. Тананикаше си песента, която в момента репетираха с групата. Свиреха съвременен фолк, а той беше цигулар и соло вокалист. Лумики бе ги слушала няколко пъти на училищни сбирки. Не беше точно музиката, която харесваше, но беше бърза, весела и енергична. За жанра си групата бе очевидно доста добра.
	Раннодекемврийска суграшица биеше по кухненския прозорец. Лумики вдигна краката на стола си, обгърна ги с ръце и подпря брадичка на коленете си. Кога бе станало нормално в кухнята на жалкия й едностаен апартамент всяка сутрин да се суети сладко полуголо момче?
	Всичко бе започнало в началото на първия срок, в средата на август. Може би не съвсем в началото, тъй като през първите няколко дни всички в училище разпитваха Лумики за пожара в Прага и слушаха как е спасила членовете на сектата от самоубийството, което бяха замислили. Какво беше чувството да си герой? Какво беше да си прочут? Какво беше да видиш снимката си по списанията? Разбира се, медиите във Финландия бяха отразили историята и всички вестници искаха да интервюират Лумики, когато се прибра. Само че тя отказа.
	На любопитните въпроси на съучениците си отговаряше кратко, докато накрая им доскуча да се опитват да изкопчат нещо повече от нея.
	Тогава се появи Сампса. През цялото време бе ходил в същото училище. Беше вървял по същите коридори, беше седял в същите класни стаи. Лумики знаеше как се казва, но досега в нейните очи той бе просто едно от многото лица в училищната тълпа.
	Един ден той седна до нея в стола. Поговориха си преди часа и в края на деня си тръгнаха заедно — той я изпрати чак до площада. Държеше се така, сякаш правеше най-естественото нещо на света. Не я притесняваше по никакъв начин и не се натрапваше в живота й. Когато усетеше, че разговорът им е стигнал до естествения си край, не се опитваше до го продължи на всяка цена. Никога не се обиждаше, когато Лумики го срязваше, доста грубо понякога. Просто разговаряше с нея, гледаше я със своя дружелюбен, открит поглед, присъстваше в живота й, но винаги знаеше кога да си тръгне, преди да стане неловко.
	Всяко действие на Сампса казваше: „Не очаквам нищо от теб. Не се надявам да получа нищо от теб. Нищо не изисквам. Бъди каквато си. Просто ми е приятно да прекарвам времето си с теб. Самоуважението ми не зависи от всяка твоя усмивка, но ако ми се усмихнеш, няма да имам нищо против“.
	Постепенно Лумики откри, че очаква срещите си със Сампса. Ставаше й топло, когато седнеше близо до нея и я погледнеше право в очите, искрено и радостно. В стомаха й пърхаха пеперуди, когато ръката му докоснеше нейната.
	Започнаха да се виждат извън училище. Отдаваха се на дълги разходки, пиеха заедно кафе, ходеха на концерти. Лумики се чувстваше като перце, което нежният бриз разнася в моменти и ситуации, които й се струваха напълно естествени и правилни. Разходка ръка за ръка със Сампса. Леко непохватната, но топла първа целувка през една тъмна ноемврийска вечер. Ръката, която галеше косата й и първия път, когато той остана да спи при нея. Сампса беше търпелив. Не се опитваше да принуди Лумики да прави неща, за които не е готова.
	И тогава, една вечер, Лумики бе готова. Никак не се изненада, когато физическата близост със Сампса се оказа точно толкова приятна, безопасна и някак правилна, колкото и всичко друго, което правеше с него.
	До декември вече официално бяха станали двойка. Лумики имаше чувството, че нещата са такива, каквито трябва да бъдат. Най-сетне бе се влюбила в друг. Беше преживяла Блейс и скъсването с него, макар да бе й отнело много време — повече от година. Блейс бе изчезнал от живота й, когато процесът по смяна на пола му от момиче в момче бе навлязъл в най-трудния етап. Блейс беше решил, че не може да поддържа връзка с никого в този момент, дори с Лумики, която обичаше. Тя нямаше избор, освен да приеме решението му, макар че така и не успя да го разбере.
	А сега Сампса беше в кухнята й, вареше кафе, тананикаше си и я караше да иска да целуне всеки прешлен на гръбнака му.
	Такъв беше животът. Животът беше хубав. Дори нямаше значение, че суграшицата удряше прозорците толкова силно, сякаш някой се опитваше да си проправи път през стъклото с нокти.


>>	2

	Имало едно време ключ.
	Ключът бил метален, идеално пасващ на дланта, в която бил положен. В горната му част имало изкусно гравирано сърце. Ключът бил направен през 1898-а. В същата година направили и сандъче, с ключалка точно по мярка на ключа. С годините повърхността на ключа потъмняла от допира до човешките ръце. Първият, дето го докоснал, бил ковачът. После ключът стигнал до ръката на първия собственик на сандъчето, а той имал седем деца и всички те пипали ключа. Толкова много хора го пипали, че вече било невъзможно да се определят индивидуалните отпечатъци от пръстите им.
	За последен път ключът бил докоснат преди петнайсет години. Тогава го пипали двама души, държали го в ръка един след друг. В техните ръце ключът бил много по-тежък, отколкото било реалното му тегло. И когато го завъртели в ключалката на сандъчето, се почувствали така, сякаш някой бил завъртял остър, назъбен нож в сърцата им. Когато ключът бил докоснат за последен път, по него покапали солени сълзи.
	После ключът бил скрит. И останал скрит, невидим години наред.
	Ала не бил забравен. На света имало двама души, които мислели за него всеки ден. Образът му бил вдълбан в паметта им и ги изгарял като нажежено желязо. Ако мислите им можели да накарат ключа да светне, ослепителната му светлина щяла да издаде скривалището му от километри разстояние.
	Имало едно време ключ, който бил скрит.
	В приказките, както и в живота, всяко скрито нещо иска да бъде намерено.
	Ключът чакал да го докоснат отново и да отворят сандъчето. Чакал търпеливо, неподвижен и ням.
	Скоро щяло да дойде неговото време.


>>	3

	Това бе гората на Лумики. Клоните не бяха нищо повече от черни сенки. Сенките не бяха нищо повече от клони. Клоните на дърветата се преплитаха като змии по земята, преди да се вдълбаят в нея и да изплетат гъста мрежа. Увиваха се един около друг, вените на различни дървета, съединени под земята, пиещи от една и съща жизнена сила. Клоните оформяха своя карта между дърветата и небето — толкова наситена с линии, та светлината едва проникваше между тях. Клоните бяха ръце, мазки боя, косми. Някои дебели, други тънки. Някои силни, други немощни. Всичките красиви.
	Гората бе игра на сенки, танц на оскъдна светлина и мъгли, тих шепот и въздишки, повеи на вятъра, от които косъмчетата по ръцете й настръхваха. Всички сенчести създания, въображаеми животни, спотайващи се зверове и други обитатели на мрака приветстваха Лумики. Беше се върнала при своите.
	Чернотата се спусна върху всичко около нея и в нея, хем позната, хем чужда. В гората тя тичаше по-свободно. Дишаше по-дълбоко. Панделките, завързали косата й, се развързаха и плитките й се разплетоха, когато горският вятър ги подхвана, готов да направи с косата й каквото си поиска. Към къдриците й полепнаха съчки и листа. Копринената й рокля се разкъса. Одраска ръцете си. Миришеше на пръст и гниещи листа. После погледът й се фокусира и тя долови бегли движения в сенките. По ръцете й имаше кръв, която бързо съхнеше и почерняваше. Да се опита да я отмие щеше да е безполезно. Завинаги щеше да остане върху ръцете й, защото тя бе убиец, хищник. Това бе нейната гора. В мрака имаше място за страсти и страх, за отчаяние и радост. Въздухът, изпълнил гърдите й, беше упойващ. В прегръдката на гората тя се превръщаше в нещо завършено. Ставаше нещо повече от себе си, нещо по-свободно. Лумики легна на земята, притисна длани към мократа пръст и си пожела да стане част от клоните, да се слее с тях и да се просмуче в земята, за да открие извора на живота.
	Гората въздишаше и пулсираше около нея, сякаш биеше с едно сърце. Нейното сърце.
	— Добре, браво! Това със сърцето е идеалният финал на сцената.
	Гласът на Тинка рязко извади Лумики от състоянието, в което бе изпаднала, и тя се надигна и седна на сцената. Имаше чувството, че се е събудила от дълбок сън. Тази сцена от пиесата винаги й действаше така. Потапяше се в ролята толкова дълбоко, та забравяше къде се намира — на сцената на малка зала в училище, на репетиция. Бяха нарекли пиесата „Черната ябълка“.
	Лумики още не бе сигурна дали е взела правилното решение, когато се съгласи да участва. Сампса бе я убедил да го стори.
	— Това е нов прочит на Снежанка. С име като твоето как би могла да откажеш? Ролята на Снежанка направо е писана за теб — беше казал той с все същата щастлива, насърчителна усмивка, за която Лумики бе готова на почти всичко.
	Беше готова да участва в пиеса, макар това, че играеше ролята на нещо като своя адашка, да й се струваше малко арогантно, сякаш сама се величаеше. Достатъчно зле беше, че половината хора, дето срещаше, се чувстваха длъжни да си правят тъпи шеги с приказното й име. На Тинка, която беше написала пиесата и я режисираше, й стигнаха само две репетиции да убеди Лумики, че всъщност текстът е доста добър и пиесата ще стане фантастична. Тинка бе дошла в училището същата есен, но беше достатъчно самоуверена да режисира ученици с две години по-големи от нея.
	Наглед беше поредната типична девойка с артистични наклонности, с еклектичния си, непрекъснато променящ се стил на обличане и разнообразните прически. Един ден идваше на училище с балетна пачка и червена коса, завита на кок, на следващия се появяваше с ботуши, скъсани джинси и торбест суитшърт, с разрошена като птиче гнездо коса, а на третия бе издокарана в костюм с жилетка и бомбе. За нея обаче това разнообразие и непостоянство не бяха опит да привлече внимание, тя не се преструваше. Беше пряма, земна и решителна по начин, на който Лумики се възхищаваше.
	„Черната ябълка“ започваше със сцена, в която принцът се взираше в Снежанка, легнала в стъкления си ковчег, изгарящ от любов към красивата, неподвижна девойка. После тръгваха да носят ковчега към замъка на принца и по пътя един от носачите се препъваше, изпускаше ковчега и отровната ябълка, задавила Снежанка, падаше от устата й, и тя се събуждаше. До този момент сюжетът повтаряше класическата приказка. Само дето по-нататък в пиесата на Тинка, когато Снежанка се събуждаше от комата, не изпадаше във възторг от ролята си на невеста на принца. Тя беше свикнала с гората, със сенките и зверовете в нея. Не искаше да се мести в златен замък, където да й слугуват прислужници. На кралиците не беше позволено да правят каквото искат. Принцът обожаваше Снежанка само като външност, но не се интересуваше от ума й.
	В пиесата на Тинка имаше подчертано феминистични линии, но без те да я правят назидателна или дидактична. Пиесата бе просто напрегната и объркваща. Никой от героите в „Черната ябълка“ не бе изцяло добродетелен. Дори ловецът, който наистина спасяваше Снежанка, но бе мотивиран от собствените си желания и амбиции.
	Бавно, сетиво по сетиво, Лумики се завърна към нормалния свят, който я заобикаляше. Възстановяването след последното действие винаги отнемаше известно време. Финалната сцена беше силна, хипнотична. Лумики лежеше на земята. Светлините угасваха. За момент сцената и залата потъваха в пълен мрак, докато от колоните се носеше все по-силният звук на биещо сърце. Точно преди тази сцена Лумики научаваше за смъртта на ловеца и убиваше принца със сребърен гребен с остри зъбци. После побягваше от замъка, за да се върне в любимата си гора, в компанията на мрака, сенките и зверовете.
	Когато репетираха сцената за първи път с декори, звук и осветление, след края й никой дълго не продума. Само се споглеждаха, сякаш се питаха: „И ти ли го усети? Не бяхме ли току-що някъде другаде?“.
	— Следващата репетиция е в понеделник вечер. На същото място, по същото време — напомни им Тинка.
	— Не свършихме ли? Може ли да си вървим? — предложи Алекси, който играеше принца.
	Тинка го изгледа неодобрително.
	— Остават две седмици до премиерата и имаме сто неща за вършене. А някои хора още не са научили всичките си реплики.
	Алекси сви рамене и тръгна да излиза от залата. Сампса се приближи до Лумики и я погали по гърба.
	— Беше много добра. Отново.
	— Благодаря — отвърна Лумики, докато завързваше връзките на кубинките си.
	Ръцете й още леко трепереха.
	— До утре тогава. Трябва да бягам. Вече съм закъснял и майка ми ще откачи.
	Сампса целуна Лумики по челото, метна раницата си на рамо и си тръгна. Докато останалите репетираха последните две сцени, той бе успял да се преоблече от костюма си на ловеца. Семейството му по традиция се събираше за вечеря всяка петък вечер, включително баба му и дядо му, и една леля, която живееше в Тампере. Правеха го от години, затова Сампса не обичаше да прави изключения и да пропуска петъчната вечеря. Два пъти бе канил Лумики да отиде с него, но тя бе отказвала. Мисълта за начина, по който всички щяха да я гледат, докато я преценяват, й беше неприятна. Все пак му беше обещала да отиде у тях на кафе в неделя, когато там щяха да са само родителите и сестричката му. Дори и това бе изпитание за нея.


	Над тъмното и празно училище тегнеше сънлива тишина, докато Лумики и Тинка слизаха по стълбите към огледалното фоайе. Коридорите изглеждаха странно така пусти и стъпките на двете момичета отекваха навсякъде. През деня коридорите бяха претъпкани с ученици и нивото на шума надвишаваше допустимите стойности за индустриална зона.
	Тинка анализираше на глас проблемите, възникнали във всяка сцена от пиесата, но Лумики не беше в състояние да се съсредоточи върху думите й. Дали решението й да играе в пиесата бе грешка? Не й харесваше доколко дълбоко се потапяше в ролята си и как реалният свят изчезваше, когато беше на сцената. Тя не играеше Снежанка, която тича из гората. Тя _беше_ Снежанка, която тича през гората, усеща и подушва кръвта по ръцете си. Пулсът на Снежанка бе нейният пулс. Не беше свикнала да губи контрол до такава степен и се плашеше.
	Най-сетне Тинка забеляза, че е разсеяна, и двете облякоха палтата си в мълчание. Лумики уви около шията си дебелия червен вълнен шал, който бившата й съученичка Елиза бе й изплела и пратила по пощата. Още поддържаха връзка. Предишната зима Лумики не би могла и да предположи, че Елиза ще й стане истинска приятелка.
	Навън валяха едри, пухкави снежинки, които се стопяваха в мига, в който докоснеха черната земя. Засега нямаше надежда за бял декември.
	— Някои от актьорите още не знаят къде се намират, обаче ти си страхотна — рече Тинка, докато вървяха към портата.
	Когато стигнаха, тя й махна, обърна се и си тръгна, преди Лумики да успее да каже нещо смислено. Под кубинките й жвакаше кал, когато пое към центъра на града. Напред по пътеката видя преподавателя по психология и един от учителите по математика, които, изглежда, също бяха работили до късно. По това време на годината учителите често работеха извънредно, подготвяйки тестове и задачи за есета. Някои предпочитаха да не носят работа вкъщи, затова оставаха в училище до късно вечерта. Беше някак странно да ги видиш извън класната стая как си бъбрят и се смеят. Въпреки това Лумики се радваше, че е достатъчно далече зад тях, за да не чува за какво си говорят. Смяташе, че е най-добре да знае възможно най-малко за личния живот на учителите си.
	Осветената червена тухлена стена на Александровата църква се издигаше в небето величествена и позната. Беше толкова тъмно, че няколкото надгробни камъка в църковния двор не се виждаха от пътеката. Едрите снежинки между черните клони на дърветата приличаха на перца, паднали от крилете на ангели. Лумики пъхна ръце по-дълбоко в джобовете на палтото си и ускори крачка.
	В левия й джоб нещо изшумоля — нещо, което преди не беше там. Извади го. Беше бял лист хартия, сгънат на четири. Разгърна го бавно. Кратко писмо, написано на компютър. Тя спря под една улична лампа, за да го прочете.
C>
	Моя Лумики,
	Твоят принц не те познава. Нито в пиесата, нито в реалния живот. Той вижда само черупката ти. Вижда само част от теб. Аз виждам по-дълбоко, в душата ти.
	Ръцете ти са изцапани с кръв, Лумики. Знаеш това. Аз също.
	Виждам всяко твое движение.
	Скоро ще ти пиша пак. Но знай едно: ако кажеш на някого за писмата ми, дори само на един човек, ще се пролее още кръв. Така никой няма да доживее премиерата на пиесата ти.
	С любов:
@	Твой почитател, твоята Сянка
C$
	Дишането на Лумики се ускори и тя вдигна поглед от листа. Нещо примигна в крайчеца на периферното й зрение. Нещо черно.
	Ала когато обърна глава натам, видя само дългите, мрачни сенки на дърветата.


>>	4

	_Alia kvallar lat prinsessan smeka sig. Men den som smeker stillar blott sin egen hunger och hennes langtan var en skygg mimosa, en stordgd saga infor verkligheten. Nya smekningar fyllde hennes hjarta med bitter sotma och hennes kropp med is, men hennes hjarta ville annu mer. Prinsessan kande kroppar, men hon sokte hjartan; hon hade aldrig sett ett annat hjarta an sitt eget._
	_Всяка вечер позволяваше принцесата да я прегръщат. Но онзи, който я прегръщаше, се грижеше за своя глад, а нейното желание бе свенлива мимоза, развълнувана фея, изправена пред реалността. Всяка прегръдка пълнеше сърцето й с горчив пламък, а тялото й — с лед, но сърцето й искаше още. Принцесата познаваше телата, но копнееше за сърца. Други, освен своето не бе виждала._
	Лумики четеше „Принцесата“. Думите я успокояваха. Беше чела многократно посмъртно издадената стихосбирка на Едит Сьодергран „Несъществуващата земя“ и общо взето, знаеше всяко стихотворение наизуст. Първите стихове веднага извикваха в съзнанието й останалата част от творбата. Познатите строфи бяха като мантри. Успокояващият им ефект се дължеше на начина, по който познатите думи следваха една друга в правилната последователност, без изненади или промени.
	Лумики не можеше да се прибере вкъщи веднага след като прочете писмото, затова тръгна към библиотеката. Дали някой наистина следеше всяка нейна крачка? Опита се да победи страха с разум. По всяка вероятност всичко това бе някаква шега. Черен хумор. Жестока игра. Някой някъде в момента се смееше и си мислеше колко ли се е изплашила, но скоро щеше да изскочи пред нея и да разкрие истината. Хвана ли се!
	Ами ако писмото е сериозно? Ами ако наистина има побъркан почитател преследвач, готов да убива? Лумики не можеше да рискува да приеме писмото лекомислено. Жизненият й опит не бе оставил у нея особени съмнения, че човешките същества са способни на зли деяния. Беше изтърпяла няколко години жестоко насилие в училище и отблизо бе зърнала безмилостната природа на международната търговия с наркотици. А едва това лято бе видяла как очарователният водач на една секта използва страха, за да манипулира последователите си и да ги накара да се опитат да се самоубият.
	_Само откачен преследвач липсваше в живота й_, помисли си с горчивина тя.
	Звуците, които я заобикаляха, бяха приятно приглушени. Тихи стъпки, шумолене на страници, шепот от разговори, от които не се разбираше и дума. Знаеше, че ако застане до някоя от колоните, от които тръгваха арките, оформящи куполообразния таван на градската библиотека на Тампере, ще може да чуе всяка дума, казана до основата на същата арка в противоположния й край — пространство, дето иначе изглеждаше прекалено голямо, за да се чува от единия до другия му край. Така бяха проектирали библиотеката архитектите Рейма и Райла Пиетиля. Само че Лумики не желаеше да слуша чужди разговори в момента. Искаше да се обвие в защитната близост на звуците, разнасящи се в библиотеката, да бъде заобиколена от хора, но да остане сама, та да се успокои и събере смелост да се прибере у дома. Библиотеката беше на две минути пеша от Александровата църква.
	Куполът и множеството арки в уникалната сграда винаги бяха й действали успокояващо. По коридорите между рафтовете с книги имаше достатъчно място да се разминат двама души, а ако човек искаше, можеше да се скрие в тях. Библиотеката беше пълна с кръгли маси за четене и скрити ъгълчета, където никой не те безпокоеше.
	Прииска й се да прати съобщение на Сампса и да го помоли да дойде да спи при нея, след като свърши семейната вечеря. Без значение колко е късно. Само че досега никога не бе правила нещо подобно и Сампса щеше да се чуди защо го прави сега. И тогава щеше да й се наложи да излъже, а тя не искаше да лъже Сампса.
	Не, ще преживее нощта сама. После ще открие възможно най-бързо кой е сложил писмото в джоба й. И ще го направи сама.
	Лумики бе си мислила, че повече няма да й се налага да е толкова самотна. Беше сбъркала. Изведнъж усети как познатите й празнота и неутешимост я изпълват цялата. Винаги оставаше сама. Тя се взря в стиховете пред себе си, неспособна да продължи да чете.
	В същия момент я обгърна силният, остър аромат на борова гора и една топла ръка докосна шията й.
	— Едит Сьодергран. Четеш нашите стихове без мен?
	Лумики разбра, преди да погледне през рамо. Разбра, преди да чуе гласа и думите. Разбра от миризмата му, от допира.
	Блейс.
	Бе застанал зад нея. Усмихнат. Истински. Приличаше сякаш малко повече на момче, отколкото преди осемнайсет месеца. Косата му беше по-къса и по-светла и в позата му личеше повече спокойствие и самоувереност, но иначе си беше съвсем същият. Леденосините очи бяха същите и Лумики мигновено потъна в тях, като че счупи замръзнала коричка, дебела колкото една мисъл, и се гмурна в тъмните дълбини под нея.
	В душата й се развихри истинска буря от чувства. Искаше да се сгуши в прегръдката на Блейс, да се прилепи възможно най-близо до него и да му разкаже всичко за писмото и колко я изплаши то, и какво бе се случило през последната година, и за копнежа, и за самотата, и за сънищата и мрачните мисли, и да го помоли да я защити от самотата и злото, и да го заведе у дома и да разкъса всичките му дрехи, заедно със своите, и да сплетат тела на пода в антрето и да го целува, целува, целува, да притиска всеки сантиметър гладка кожа до неговата и да избухне в пламъци, и да забрави, че съществува, че светът съществува и двамата са отделни личности, защото всъщност са едно цяло, без граници. Лумики искаше да гори, да гори, да гори, без да се побои от огъня дори за миг.
	Преглътна. През тялото й премина тръпка. Не можеше да продума.
	— Радвам се да те видя. Искаш ли да идем да пием кафе? Или си заета? — попита Блейс, сякаш бе напълно естествено да си приказват като нормални хора.
	— Не — успя да промълви Лумики.
	— Добре. Искаш ли да се качим в кафенето?
	— Не. Тоест, не искам да пием кафе.
	Блейс я изгледа малко объркан, но след миг палавата му усмивка се върна.
	— Можем да направим нещо друго, ако искаш.
	С треперещи ръце Лумики върна книгата на мястото й и дръпна шапката си над ушите.
	— Не, не можем. Заета съм. Не мога да съм с теб. Не сега.
	Лумики чуваше как думите излизат от устата й с мъка, насечено, бездиханно.
	— Добре. Е, някой друг път. Телефонът ти същият ли е? Ще ти се обадя или ще ти пратя съобщение.
	Гласът на Блейс бе топъл и овладян. Недей, трябваше да каже Лумики. Това искаше да каже. Но и не искаше.
	— Трябва да вървя. Чао.
	Краката на Лумики искаха да побягнат навън, да се отдалечат възможно най-бързо и възможно най-много от Блейс. Ала си наложи да върви. Отсечено и целенасочено. Без да се обърне.
	Едва когато се озова навън, на чист въздух, осъзна, че трябваше да му каже за Сампса.
	Само че не му каза, защото, когато се гмурна в горящите ледени води на очите му, напълно забрави това.
	_Обичам те._
	Две думи, които се произнасят толкова лесно, но е толкова трудно да се кажат искрено. _Аз съм искрен. Издишам всяка дума и тя става част от мен. Казвам ти ги и те стават част от теб. Любовта ми навлиза в теб. Кара те да грееш още по-красиво, по-силно, по-бляскаво._
	_Аз те правя по-ярка и от най-ярката звезда в нощното небе. Ти ставаш моя, изцяло моя. Както е писано да стане. Защото това е съдбата ти. И моята._


>>	5

	_Сестра, сестра, сестра._
	Думата пулсираше в главата на Лумики както всеки път, когато отиваше на гости на родителите си в Риихимяки. Никога обаче нямаше да излезе от устата й. Майка й беше направила лазаня с козе сирене за обяд, едно от любимите й ястия, но днес почти не усещаше вкуса на храната. Имаше чувството, че центровете на удоволствието й са изтръпнали. Храната бе просто необходимо гориво. Дори кафето не й беше вкусно.
	Лумики подозираше, че е заради писмото. Все така смяташе, че то е дебелашка шега, но посланието я тревожеше, спотайваше се в дъното на мислите й. Притъпяваше цветовете и обвиваше света в тънко мъгливо було. Ако успееше да открие от кого е писмото, щеше да си отмъсти по цивилизован и със сигурност добре обмислен начин.
	Само дето в дома на родителите си единственото, за което можеше да мисли, бе как още не е открила дали наистина е имала сестра. Спомените, събудени през лятото в Прага, спомените, които Ленка бе събудила с лъжата си, бяха толкова истински. Беше толкова сигурна, че е имала сестра. Откакто се върна във Финландия обаче, сигурността бе понамаляла. Смяташе веднага щом се види с родителите си, да им постави въпроса направо, но не стана така.
	Когато Лумики разказа на майка си и баща си за Ленка, пропусна частта с твърденията на момичето, че й е сестра. През есента си пишеше имейли с Ленка, която беше започнала да учи математика, химия и биология самостоятелно, с надеждата да я приемат да учи медицина. Деликатно бе намекнала, че още живее в апартамента на Иржи. Той пък бе си намерил работа в някакъв местен вестник. Лумики разбра неизказаното: след като бе спасил Ленка от горящата сграда с нейна помощ, Иржи бе открил, че му харесва да се грижи за нея. Лумики се радваше за тях.
	Понякога подписваше имейлите си: „Твоя сестра по дух“. _Сестра_ бе думата, изпълваща мислите й. Ала избягваше да я произнася.
	_Защо? Няма ли да е по-лесно да говори за това?_ Не знаеше какво я спира.
	Може би имаше нещо общо със загрижеността и тревогата на майка й и баща й, с обичта, която проявиха към нея, след като се върна от Прага. Необичайната близост. Струваше й се нередно да ги разпитва. Пътуването на баща й до Прага преди години бе се оказало просто съвпадение, без връзка с темата за сестрата, затова тя пропусна и този въпрос.
	Честно казано, топлотата й харесваше. Не искаше да рискува да я загуби, карайки родителите си да говорят за нещо, което би могло да е само плод на въображението й. Хората могат да си създават изкуствени спомени, ако наистина поискат или ако сериозно си мислят, че в миналото се е случило нещо.
	Дните, през които се въздържаше да повдигне въпроса, се превърнаха в седмици, а седмиците — в месеци. Накрая Лумики си даде сметка, че вече няма как да повдигне темата така, че да изглежда естествено. Избликът на нежност от страна на родителите й бе постихнал и тримата бяха се върнали към старите си роли, в които си говореха общи неща, поддържаха връзка толкова често, колкото се налагаше, за да изглежда нормално, и се стараеха да избягват неловките паузи в разговорите си — паузи, за които съботен обяд като днешния имаше голям потенциал.
	— Искаш ли още? — попита майка й, за да запълни една такава пауза.
	— Не, благодаря — отвърна Лумики. — Може ли да разгледам старите снимки?
	— Пак ли? — попита баща й. — Нямаме други, освен онези, които вече разгледа.
	— Да. Мисля, че мога да ги използвам за един проект в училище — обясни Лумики.
	— Ще направя кафе — каза майка й и взе да раздига чиниите малко по-бързо от нормалното.
	Лумики седна с албума на дивана в хола и започна бавно да обръща страниците. Знаеше всяка снимка наизуст. Беше ги разглеждала толкова пъти, особено тази есен. Беше се опитала да намери в тях някаква следа, някакъв ключ към тайната.
	Имаше сватбена снимка на родителите й. Няколко снимки от хижа в Оланд. Две мъгляви снимки на къщата им в Турку, където живееха, докато Лумики навърши четири години. Спомените й от онази къща бяха съвсем бегли. Идилична двуетажна дървена къща в района на Порт Артур. Съвсем различна от тази ниска къща близнак в Риихимяки. Странно, че се преместиха в толкова евтина къща. За цената на къщата в Турку би трябвало да могат да купят нова къща тук. Изглежда, в семейството имаше и финансови тайни, които никой не бе споделил с нея.
	— Защо се преместихме тук от Турку? — попита Лумики.
	Баща й вдигна поглед от вестника си и се намръщи.
	— Заради работата.
	Обяснението звучеше странно. Баща й прекарваше по-голямата част от работното си време на път и най-често ходеше в Хелзинки. Пък и човек би помислил, че майка й може да си намери работа в някоя библиотека много по-лесно в голям град като Турку, а не в градче като Риихимяки. Въпреки това Лумики не настоя за повече обяснения.
	Отново се питаше защо ли има толкова малко снимки. Само по една-две за всяка година от живота й, като повечето не бяха особено качествени. Не че й трябваха стотици нейни снимки като бебе, което днешните родители, изглежда, правеха, започвайки от самото раждане, но все пак бе странно, че са толкова малко. Лумики бе разглеждала албуми с детски снимки в домовете на други семейства и те неизменно бяха по-дебели и често няколко. Може би нейните родители просто не се интересуваха от фотография. Или пък не им беше интересно да снимат нея.
	Лумики прекара повече време над една от снимките. На нея беше на седем години. Стоеше насред училищния двор. Беше зима. Спомни си как майка й изведнъж реши да я снима, след като я закара на училище.
	— Хайде, усмихни се! — каза тя.
	На снимката Лумики се взираше сериозно в обектива, без най-малък намек за усмивка. Просто нямаше причини да се усмихва. Тази зима бе започнало насилието и тя мразеше всеки ден, в който трябваше да ходи на училище. Сега, гледайки снимката, видя смразяващия страх зад непокорния поглед.
	Не искаше никога повече очите й да изглеждат така. Въпреки това знаеше, че до ден-днешен твърде често вижда същия поглед в огледалото.
	Затвори албума. Нищо ново нямаше да й каже днес. Нямаше да разкрие тайните, скрити в миналото.
	След кафето майка й я попита:
	— Ще останеш ли за сауната днес?
	Въпросът бе по-скоро риторичен, отколкото сериозна покана. Просто въпрос, който бе редно да се зададе.
	— Не. Имам домашни — отвърна Лумики.
	Точно както се очакваше.
	По пътя към гарата мина покрай старото си училище. Гледката на сградата и двора винаги предизвикваше вкус на желязо в устата й. Тук бяха минали най-тежките й години, години на насилие и унижения. На удари и викове. На изолация. На лъжи, които й казваха да дойде на училище в неправилното време, да носи неправилната екипировка за физическо, да пише неправилните домашни. Опитваше се да внимава и да вярва само на онова, което чуваше със собствените си уши от учителите, но въпреки това успяваха да я излъжат отново и отново. Беше лесно да се подправят бележки и да се накарат и другите деца да участват в измамата.
	Също толкова кошмарен бе споменът за момента, когато най-сетне се изправи срещу насилниците си Ана-София и Ванеса и ги нападна.
	_Яростта. Загубата на контрол. Жаждата за убийство._
	След този момент Лумики не знаеше дали се страхува повече от насилниците, или от себе си. От всичко, на което знаеше, че е способна, и от чувството да искаш да отнемеш нечий живот, за да сложиш край на ада, в който живееш. Не се гордееше с тези чувства, но и не се опитваше да се направи, че не ги изпитва. Ето защо положи толкова усилия да се научи на спокойствие и самоконтрол. Нямаше намерение да допуска някой да я победи, но не искаше и да върши неща, продиктувани от гняв.
	Поне се опитваше да се води от това правило. Невинаги бе лесно да го спазва.
	Слънчевите спомени от Риихимяки бяха оскъдни. Един от тях беше за театъра, където на деветгодишна възраст гледа представление. Вече не помнеше пиесата, но това нямаше значение. Лумики се влюби в миризмата на салона, в тишината, заменила жуженето от разговорите в публиката, в момента, в който светлините угаснаха, но представлението още не бе започнало. Усещането за напрежение и очакване в момента, когато всичко бе възможно.
	Лумики седеше на първия ред, което я принуди да извива нагоре глава, за да вижда добре. Актьорите бяха толкова близо, че почти можеше да ги докосне. Наблюдаваше и най-малките мимики по лицата им.
	Спомняше си как една тъмнокоса актриса танцуваше, скачаше и тичаше с особена лекота и финес. Ръбът на синята й като аквамарин рокля се люлееше като морски вълни. Когато подскочи към края на сцената обаче, Лумики зърна на коляното й шина. След това започна да наблюдава лицето на актрисата по-внимателно и забеляза под победоносната усмивка и веселия смях намек за болка. С всяка стъпка и подскок в танца по лицето на актрисата преминаваше сянка, толкова мимолетна, че сигурно никой от другите зрители не я забелязваше. Като мъгла, спуснала се над очите й за секунда.
	Лумики гледаше актрисата омаяна. Забрави да следи пиесата. Сюжетът вече не й беше интересен. Взираше се в променящите се нюанси на сивите очи на актрисата и мислеше. Беше възможно човек да играе роля и никой да не разбере, че е роля. Беше възможно да скриеш болката.
	Безгрижният танц и смях, които изпълваха сцената като дъжд от ябълков цвят, се превърнаха за нея в символ на скрита сила и власт. Помисли си, че някой ден може да стане като тази актриса. Че може да си избира ролите и или да се качи на сцената, или да остане сред публиката. Можеше да стане която си поиска.
	Сега, отвъд прозореца на влака, декемврийският следобед сякаш потъваше в мрак по-бързо от обикновеното. Навън бе сиво. Същото сиво като през октомври, ноември и началото на декември. Днес не валеше сняг, а дъжд. Земята беше черна. Голите клони на дърветата бяха черни. Лумики видя отражението си в прозореца. Очите й изглеждаха черни.
	Петнайсетина минути преди влакът да стигне в Тампере, толкова й се приходи до тоалетна, че реши да използва тази във влака, вместо да чака до къщи. Когато се върна на мястото си, видя на седалката сгънат лист хартия. Озърна се. Във вагона нямаше никой. Точно в този момент влакът спря на една от гарите в предградията на Тампере.
	Разтвори листа с треперещи ръце.
C>
	Моя Лумики,
	Зная колко ти е тежко да минаваш покрай тази сграда. Зная какво си преживяла, докато си била там. И това ме кара да чувствам още по-силна ярост заради теб. Ако искаш, мога да ги накарам да страдат. Ако искаш, мога да боядисам стените с тяхната кръв. Мога да довърша онова, което ти започна, справедливото ти отмъщение. Една твоя дума и ще го направя.
	Зная имената им. Ана-София и Ванеса. Не мисли, че се шегувам. И докато сме на темата с имената, знам и други имена. Ти си Лумики, Снежанка, Белоснежка, но знаеш ли, че някога е имало и Червенорозка?
	Спомни си. Ще откриеш името й. Не си го забравила, дори и да си забравила всичко останало.
	Винаги те следвам:
@	Твоя Сянка
C$
	В гърлото на Лумики се надигна жлъчка. Който и да беше оставил бележката, нямаше начин още да е във влака. Със сигурност бе слязъл на гарата. Преследвачът й знаеше чудесно точно кога да остави посланието си.
	От мисълта, че онзи, който го е написал, я е последвал в Риихимяки, наблюдавал я е през цялото време там и после я е дебнал кога ще отиде в тоалетната, й призля. Всичко това — за да може да й остави анонимното си послание.
	Това не беше шега.
	И никой не би могъл да знае нещата, споменати в бележката. Неща, които не бе споделяла с никого. Като на пример имената на мъчителите й.
	Телефонът подскачаше, толкова силно трепереше ръката й.
	За щастие, Сампса вдигна веднага.
	— Може ли да се видим днес? — попита Лумики, като се постара гласът й да прозвучи небрежно.
	— Не.
	Лумики преглътна.
	— Защо?
	— Защото тази вечер имаме репетиция, а после трябва да довърша един важен проект — купуването на коледен подарък за теб — каза Сампса през смях. — Ще трябва да почакаш до утре, скъпа.
	— Добре.
	На Лумики й се искаше да удължи разговора, да остане в сигурната топлина на гласа на Сампса, но не посмя да каже каквото и да е, което да му подскаже, че не всичко е наред. Затова продължи с общи приказки, разказа му какви са плановете на родителите й за празниците и как смятат да правят ремонт. Общи приказки, напълно необичайни за нея. Само че Сампса бързаше, затова не след дълго Лумики остана с безмълвния телефон в ръка, втренчена в отражението си в прозореца.
	В очите й се четеше същият непокорен страх, който изпитваше на седем години.


>>	6

	Всеки удар и всеки ритник трябваше да попада в тялото на противника така, че да ограничи ефективността на движенията му. Небрежните атаки бяха безполезни. Само хабяха енергия, без да ти помогнат да надвиеш врага.
	Лумики стисна юмрук. _Ляво, ляво, дясно. Ляво, ляво, дясно. И не забравяй да блокираш. Движи се._
	_Как шурва кръвта от носа, когато го удари юмрук. Как се чупи скулата, когато в нея попадне ритник. Краката на противника омекват. Оставен е на твоята милост._
	Изведнъж Лумики откри, че не може да продължи. Краката й замръзнаха. Останалите продължиха да се движат под звуците на музиката в класа по самоотбрана, изпълнявайки заповедите на треньора, но тя вече не беше в състояние да се прицели във въображаемия си враг. Разбира се, класът всъщност бе по аеробика — групово занимание с лек примес на бойни изкуства за разкош, но в момента образите, които виждаше в съзнанието си, й идваха в повече.
	Пред очите й се появиха Ана-София и Ванеса, проснати в снега, пребити почти до смърт. Не, това всъщност не беше се случило, но тя все още ги виждаше така. Дали „сянката“ й беше права? Наистина ли още жадуваше да отмъсти на тези момичета?
	Лумики смяташе, че ходенето на тренировки по самоотбрана ще я разсее от мислите за бележките, но бе се излъгала. Музиката гърмеше в залата. Самата зала вонеше на пот. Някои започнаха да й мятат раздразнени погледи, защото стоеше застинала, опряла ръце на коленете си. Махни се от пътя, казваха очите им.
	Щом усети, че краката й отново могат да я носят, Лумики започна да си проправя път към изхода. Не си направи труда да се извинява, когато се блъсна в няколко момичета, които все още с ентусиазъм удряха и ритаха въздуха. Когато стигна до съблекалнята, веднага влезе в тоалетната. Едва успя да заключи вратата и да вдигне капака на тоалетната чиния, преди съдържанието на стомаха й да изригне от устата. Вкопчи се в страните на чинията и продължи да повръща парченца лазаня с козе сирене. Цялото й тяло се тресеше. Не можеше да си спомни кога за последен път бе повръщала. Чувството бе все така ужасно.
	В отделението с душовете нямаше никой. Все още чуваше класа по самоотбрана през стената. Идването й тук бе се оказало лоша идея. Трябваше да намери друг начин да прочисти съзнанието си. Остана под струите на топлата вода дълго след като бе изплакнала шампоана и сапуна от косата и тялото си. Мокротата на водата бе като милувка. Като прегръдка, в която можеше да се скрие за малко.
	_Миналата Коледа ти подарих сърцето си, но още на другия ден ти го захвърли. Тази година сълзите ще избегна, сърцето си ще дам на някой специален._
	Лумики се опита да види къде са тонколоните в магазина. Реши, че ако успее да ги изгледа достатъчно изпепеляващо, най-противната песен в историята на коледния кич ще спре, когато колоните избухнат в пламъци. Леле! Бяха записали „Миналата Коледа“ през 1984 г. Не беше ли вече крайно време песента да изпълзи към гробището на поп музиката и да умре?
	Явно универсалните магазини не смятаха така. Може би някой някъде бе извършил проучване и бе открил, че ако слушат „Миналата Коледа“, хората купуват повече неща. Горчивината и болката на разбитото сърце, жаждата за отмъщение и идеята, че тази Коледа лирическият герой ще поднесе подаръци на някой специален, който ще може да ги оцени. _Затова и аз ще купя най-хубавите подаръци. Ще купя най-скъпите. Ще докажа любовта си с помощта на толкова голям куп пари, та никой да не се усъмни в искреността на чувствата ми._ В същото време обаче остава и една сладка нотка на копнеж по миналото, защото певецът знае, че разбитото му сърце още бие за онзи, който го е разбил.
P>
	Знам вече, че сглупих,
	но ако ме целунеш сега,
	знам и че отново ще сглупя.
P$
	Лумики ненавиждаше тази песен. Ненавиждаше суетнята около Коледа. Истинския и въображаем блясък, който покриваше всичко, имитирайки сняг, но всъщност по-приличен на глазура. Коледата в универсалните магазини бе онази, дето се вижда в американските романтични комедии, където цял живот сантиментална любов и близост се кондензират до няколко зимни дни, в които всичко е идеално, стига декорите да са на мястото си. Огън в камината, имел над прага, златен блясък и изкуствен сняг, огромна планина внимателно избирани подаръци, обилна коледна вечеря, плъстени чорапи и ръчно правени шоколади, коледни песни и аромат на канела и джинджифил — и всичко е толкова идеално, та да ти призлее.
	Това бе коледната мечта, която продаваха универсалните магазини и „Стокман“ в Тампере не правеше изключение.
	Лумики ненавиждаше и купуването на коледни подаръци, защото й се струваше толкова фалшиво. Предпочиташе да прави подаръци, когато тя иска. Без значение коя дата е. Купуването на коледни подаръци бе ритуал, който трябваше да се изпълнява, защото това се очакваше от всички. Знаеше, че няма как да не купи подарък на Сампса. Но знаеше и колко ще се притесни, когато получи от него нещо красиво, специално мислено за нея, докато тя от своя страна му поднесе нещо безлично, безсмислено, купено под въздействието на паниката. Защото вече бе забелязала, че Сампса обича да прави подаръци. С някакъв невероятен инстинкт досега бе успял да й подари идеалното бижу — проста сребърна верижка с медальон — малък черен камък, най-прекрасния бележник на света и чифт ръкавици без пръсти, които Лумики носеше вкъщи винаги когато през пролуките на прозорците духаше леден вихър.
	Сампса правеше подаръците си безгрижно, без да превръща случая в събитие. Правеше подаръци по най-хубавия възможен начин — без дори най-бегло очакване да получи нещо в замяна. Той знаеше как да подари нещо така, че получателят да не се почувства длъжник или виновен. Лумики много уважаваше това у него, но знаеше, че няма как да пропусне Коледа.
	В момента сякаш бе жизненоважно да е заобиколена от ярките коледни светлини и влудяващо веселите песни. Те й помагаха да потисне мисълта за преследвача си и писмата му. Не знаеше какво може да стори по въпроса и тъй като не понасяше несигурността, се опитваше да забрави цялата работа. Поне за малко. Може би подсъзнанието й вече обмисляше възможните решения.
	— Колко боклуци, а? — попита глас зад гърба й.
	Лумики се обърна и видя Тинка и Алекси. Странно, че бяха заедно навън в събота, извън училище. Смяташе, че не се разбират особено.
	— Що за ненормалник би си купил нещо такова? — попита Алекси.
	Сочеше онова, което сигурно трябваше да е черешката на тортата с подаръци — мигащ червен надпис „Обичам те“.
	— Представи си да се събудиш посред нощ от звън на вратата и да откриеш нещо такова на прага си! — засмя се Тинка. — Ще си изкарам акъла.
	Лумики потрепери.
	— Започвам да мисля, че тук не е най-подходящото място за коледно пазаруване — рече тя, като се опита да прозвучи безгрижно.
	— За Сампса ли търсиш подарък? — бързо попита Тинка.
	Лумики кимна.
	— Късметлия. Сигурна съм, че ще намериш идеалния подарък.
	На Лумики й се стори, че долавя необичайно меланхолична сянка в усмивката на Тинка. Само че нямаше нито време, нито интерес да анализира този факт.
	— Приятно пазаруване! — пожела им тя и си тръгна, преди да й предложат да пазаруват заедно.
	Напусна коледния отдел на „Стокман“ и се качи на ескалатора за долния етаж. Може би щеше да открие нещо в отдела за книги. Фактът, че не виждаше каквото и да е, което би се харесало на Сампса, я обезсърчаваше. Наистина ли познаваше гаджето си толкова малко? Отказваше да повярва, че проблемът е в това. Просто цялото напрежение с треската за купуване на подаръци я блокираше. Заради нея всичко изглеждаше глупаво и безвкусно.
	Лумики разсеяно галеше гръбчетата на книгите. Никоя не й нашепваше името на Сампса.
	— Трябва да спрем да се срещаме така.
	Косъмчетата по ръцете й мигом настръхнаха. До нея стоеше Блейс.
	— Два пъти за два дни. Трябва да е съдба. Мога ли да те изкуша с чаша кафе?
	Лумики погледна смеещите се очи на Блейс и усети как кима, преди да е измислила отговор.


>>	7

	Два часа и четири големи чаши кафе по-късно Лумики взе да се пита къде е отишла изминалата година. Имаше чувството, че последната й среща с Блейс е била едва вчера. Или може би не точно последната, не онези агонизиращи минути на скъсването им. Някоя от предпоследните, когато думите течаха между тях естествено, без да ги насилват. Сега отново седяха в кухнята на Лумики както преди. Пиеха кафе. Говореха.
	— Всеки ден се чувствам по-щастлив, по-цялостен — каза Блейс.
	Лумики разбра от открития му, спокоен поглед, че не лъже. Блейс не споделяше с нея кой знае колко за процеса по смяна на пола, а Лумики не питаше, защото уважаваше решението му да споделя с нея само онова, което не го притеснява. Ставаше дума за неговото тяло, за неговата физическа същност.
	— Но имах нужда от самота и изолация. Помогнаха ми, защото ме направиха по-силен. Зная, че те нараних жестоко, и искам да ти се извиня.
	В думите на Блейс грееше искреност. Лумики обаче не можеше да реагира, защото нямаше думи. Вместо това му разказа какво бе се случило през миналата зима и лятото. За престъпленията, в които се намеси, за опасността и преследването, за близостта на смъртта.
	— Четох за случката в Прага във вестника. Истинска лудост — каза Блейс и поклати глава.
	— Май ми става навик да се излагам на опасности — опита да се пошегува Лумики, но не можа да си наложи да се усмихне.
	Веднага се опита да прикрие нервността си, като отпи голяма глътка кафе, вече почти изстинало. Винаги ставаше така, когато бяха заедно. Почти не забелязваха как кафето изстива, защото имаха да си кажат толкова много неща.
	Лумики обаче не разказа на Блейс как си е спомнила, че има сестра. И разбира се, не спомена и дума за заплашителните писма, макар да й се искаше да сподели този товар с някого. Не можеше да поеме риска нейната „сянка“ да изпълни кървавите си обещания, за които пишеше в писмата.
	Лумики видя какъв е ефектът от думите й върху Блейс. Видя в очите му да проблясва желание да я защитава. Видя как протегна ръка през масата, за да я доближи до нейната.
	— О, имам и гадже — бързо добави тя.
	Блейс дръпна ръката си и вдигна чашата с кафе с престорено безгрижие.
	— Това е чудесно — рече с крива усмивка.
	Лумики побърза да изброи всички прекрасни качества на Сампса. Блейс я слушаше спокойно. Изражението му подсказваше, че не смята другото момче за кой знае какъв фактор в живота й. Отношението му малко я обиди. Наистина ли мисли, че може просто да се върне с танцова стъпка в живота й, след като изчезна цяла година, и че тя ще го приеме с отворени обятия и ще забрави всичко?
	Ако наистина смяташе така, явно бе доста нагъл. И грешеше.
	Блейс стана да си налее чаша вода. Когато се върна на масата, вместо да седне, хвана Лумики за раменете и взе да ги масажира, сякаш това беше съвсем в реда на нещата.
	— Цялата си схваната — каза той.
	Лумики само измърмори нечленоразделно. Знаеше, че трябва да каже на Блейс да спре. На теория масажът на врата беше невинно докосване между приятели, но те не бяха приятели. Не само. Още не. _Може би никога._
	Лумики не му каза да спре, защото масажът беше толкова приятен и мускулите й бяха наистина по-сковани от когато и да било. Познатото, умело докосване ги караше да се отпуснат и тя усети как кръвта във вените й започва да тече по-леко с отпускането на мускулите. Ръцете на Блейс бяха топли, а натискът им — и нежен, и целенасочен. Не се опитваше да принуди мускулите й да му се подчинят. Отначало я масажираше леко, после постепенно започваше да натиска по-силно, по-дълбоко. На най-скованите места спираше и ги затопляше с ръце, преди да продължи.
	Не говореха.
P>
	Единственият начин беше да остана,
	да се боря.
	Тялото ми с рани се покри, запали се.
	Тогава ти се спусна като лъч от рая
	и аз, макар все още да горях, в теб
	ярка светлина съзрях.
	Макар и само тази нощ.
P$
	Песента на „Флорънс енд дъ Машин“ се чуваше като фон. Лумики съжали за избора на музика. Но не съвсем. Знаеше какво прави, когато пусна „Флорънс“. Знаеше каква атмосфера ще създаде.
	Допирът на Блейс я накара да изпадне в замаяно, подобно на сън състояние. За момент можеше да забрави всичко останало. Страха. Тревогата. Нямаше нужда да мисли за нищо. Пълен покой и топлина се разляха по тялото й.
	Нямаше представа колко време е минало, когато движенията на Блейс се промениха. Сега допирът им бе повече като милувка. Той леко галеше шията й и с всяко движение изпращаше тръпки по гърба й и отвъд него. Постепенно покоят, обхванал тялото й, се стопи, обзе я изгарящ огън. Ръцете на Блейс докоснаха за миг шията й отстрани и ушите й, после се върнаха в основата на врата й. Топъл дъх докосна кожата й.
	_Двамата, долепени един до друг, гърди в гърди, тежко дишане, докосващи се устни._
	_Двамата под душа, гола, хлъзгава кожа, мокра, твърдите плочки на стената зад гърба й, ехо от звуците, издавани в малката баня._
	_Двамата в леглото на Лумики, омотаните чаршафи, стенания, зъби по рамото й, виковете, които не можеха да сдържат._
	_Двамата в собствената им гора, обгърнати от аромата на борове, скрити, стаени в сенките, впити един в друг, изгубени един в друг, а някъде далеч над тях, над върховете на дърветата — блещукащите светлинки на звездите._
	Лумики изплува от омаята. Отърси ръцете на Блейс от раменете си, стана и отстъпи от него.
	— Сега трябва да си вървиш.
	Взираше се покрай него с решително изражение. Не можеше да рискува да го погледне в очите. Ако го направеше, може би нямаше да й стигнат силите да го изгони.
	Блейс не започна да задава въпроси. Спокойно излезе в антрето, взе палтото си и се облече в мълчание. На вратата се обърна и се усмихна.
	— Скоро отново ще се видим, принцесо моя. Знаеш го толкова добре, колкото и аз. Не можем да стоим дълго далеч един от друг.
	После излезе, без да дочака отговора на Лумики. Тя остана втренчена във вратата. Знаеше, че Блейс е прав.


	_Толкова често съм виждал как хората проявяват истинска, безмозъчна жестокост един към друг. Особено в училище. Децата и тийнейджърите откриват взаимно слабостите си и ги атакуват без милост. Те са животни. Училището е бойно поле, ловно поле. Само силните оцеляват._
	_Ето затова мечтая да изпълня заканите си. Всички гледат пиесата. Всички са замлъкнали по местата си._
	_И изведнъж сцената се изпълва с викове, кръв и трупове. Паника. Вратата е заключена. Тогава идва ред на публиката. Един по един. Никой няма да избяга. Ще оцветя целия театър в червено._
	_Този живот е само една нещастна движеща се сянка, актьор бездарен, който се явява, измъчва и изпълва своя час на сцената и след това изчезва._
	_История, разказана от луд, с много шум и бяс, в която няма ни капка смисъл._
	_Ще научат, че дори най-силните, най-жестоките, най-хитрите не са непобедими. Ще го научат по трудния начин._
	_Според законите на живота и смъртта._


>	Неделя, десети декември

>>	8

	Лумики ревнуваше. Даде си сметка, че никога досега не е изпитвала това чувство толкова силно. Преди искаше да е друг човек. Някой, който няма нужда да крие синините си, когато се прибере вкъщи, да изсмуква кръвта от долната си устна и да казва, че ей сега се е препънал и е паднал. Само че това бе по-скоро отчаян копнеж да избяга от живота си, отколкото ревност.
	Бащата на Сампса донесе чиния с куп топли палачинки и ги сложи на масата.
	— Е, едва ли ще спечелят конкурс за красота — каза той.
	— А ти какво очакваш, след като, докато ги пържеше, с едното око гледаше онази игра на айпада? — отбеляза майката на Сампса и потупа мъжа си по ръката.
	Малката сестра на Сампса, Саара, се люлееше на стола си.
	— Аз ще изям поне шест палачинки! — обяви тя.
	— Как обръща палачинките пингвинът? — попита Сампса.
	— Не знам, как? — отвърна сестричката му.
	— С плавниците!
	— Какво? О… — каза Саара, когато разбра, и избухна в заразителен смях.
	— Още един — рече Сампса. — Кой динозавър обича палачинките най-много?
	— Кой? — попита Саара.
	— Трисироптопса!
	Саара почти падна на земята от смях.
	— Ще остана цяла седмица, хора — самодоволно обяви Сампса.
	— Ти си виновен, че имат такова чувство за хумор — обърна се майката на Сампса към баща му.
	Бащата на Сампса сви рамене и се ухили гордо.
	Лумики гледаше сценката с недоумение.
	Не беше свикнала със семейна обстановка, в която хората се шегуват и се смеят през цялото време. Освен това в семейството на Сампса сякаш всички непрекъснато говореха. Думите летяха между тях, все едно бяха топки, които си подхвърляха и част от тях падаха на пода, без никой да им обърне внимание. Начинът им на общуване изглеждаше хаотичен, но не беше. Всички успяваха да следят разговора повече или по-малко. Дори Саара, която беше само на четири години.
	Един някак уютен хаос се усещаше и в дома на Сампса. И най-добронамереният човек не би го нарекъл подреден. Беше пълно с вещи — играчки, разхвърляни по пода, дрехи, захвърлени по облегалките на столовете, камари списания и книги, полуотворени кашони и кутии, които бяха или току-що пристигнали, или щяха да бъдат изпратени. Домът на родителите на Лумики никога не бе изглеждал така.
	Тя завиждаше на Сампса за семейството толкова много, та чак сърцето я болеше. Всичко говореше, че животът им е тук и сега. Грижеха се един за друг и се радваха на компанията си. Забавляваха се. Държаха се естествено, нямаше напрежение, нямаше преструвки, претенциозност или фалш дори когато сред тях бе непознат като нея. Бяха я приели като роднина, с която не са се виждали отдавна и от която се очаква да участва в живота на семейството. Лумики никога не беше се чувствала толкова добре дошла, както когато пристъпи прага на семейството на Сампса. Шведско-финските й роднини по бащина линия винаги й се бяха стрували някак чужди, нищо че и те си имаха весели семейни песни и обичаха да си приказват. Всеки път, когато се съберяха, тя се чувстваше като черната овца, от която всички искат да е различна, по-весела и по-общителна. Семейството на Сампса бе като самия него, без всякакви изисквания или очаквания.
	С крайчеца на окото си Лумики гледаше Сампса, доволен, широко усмихнат, да слага палачинки в чинията на сестра си. Знаеше, че тя никога не изглежда така, когато е с родителите си.
	Всичко в живота на Сампса бе толкова хубаво. Щастието му беше съвсем очевидно и напълно заслужено. Характерът му беше такъв, че към всички се държеше топло и дружелюбно. В неговия свят нямаше премълчани тайни, заплашителни писма или страх от смъртта. В неговия свят не се предполагаше приятелката му да позволява на бившето си гадже да масажира врата й с ясното съзнание за забраненото желание, което допирът му ще събуди.
	Лумики гледаше суетнята на семейството на Сампса и изведнъж се почувства смразяващо сама. Страхът й, тъмните кътчета на съзнанието й, гневът й, ален като кръв, черните сенки на гората й, мътните й води и дълбоките подводни течения никога нямаше да станат част от живота на тези хора — тези весели, лъчезарни, щастливи, смешни, шумни, почти дразнещо бъбриви и абсолютно великолепни хора.
	— Ръцете ми лепнат! — каза Саара и вдигна червените си длани.
	В края на краищата бе успяла да изяде само три палачинки.
	— Ами нали изяде половин кило ягодов конфитюр с палачинките. При това с ръце.
	Сампса се наведе да избърше ръцете на сестра си със салфетка.
	Лепкав ягодов конфитюр. Червено. Лепкаво. Топло. Кръв.
	Образите прелетяха през съзнанието на Лумики толкова бързо, че не успя да ги задържи. В главата си видя конфитюр, капещ по пода. Видя локва кръв, която растеше ли, растеше. Тръсна глава. Откъде идваха тези образи?
	— Сега може ли да си играя? — попита Саара нетърпеливо.
	— Да — отвърна майка й.
	— Лумики ще дойде с мен да играем на принцеси — заяви Саара и стисна ръката й със своята още лепкава ръчичка.
	Лумики трепна от докосването. Окървавена ръка. Ръка, която не мърдаше дори когато тя я буташе. Ръка, която ставаше все по-студена.
	— Тя може да иска да хапне още. Попитай я учтиво — рече бащата на Сампса.
	— Ще дойда — побърза да каже Лумики.
	Искаше да се отърси от странните образи, които блясваха и изчезваха пред очите и като светкавици.
	Саара сложи натруфена шапка с дантели на главата на Лумики, после навлече розова рокля над дрехите си и размаха вълшебната си пръчица.
	— Това е и вълшебна пръчица, и меч — гордо заяви момиченцето и вдигна лъскавата пръчица.
	— Много удобно. Ако се появят чудовища, можеш да направиш заклинание, за да станат добри, или да ги прогониш с меча — рече Лумики.
	Главата я засърбя от дантелената шапка, но тя я остави на мястото й. Можеше да изтърпи малко дискомфорт за една игра.
	— Чудовищата са ми приятели. Но ако дойде злият принц, ще отрежа главата му. И после ще го превърна в сладка малка жабка.
	Лумики се усмихна. В това семейство обичайните роли на приказните герои явно се разменяха, и то неведнъж. Саара започна да танцува дивашки, все така пременена с розовата си рокля на принцеса. _Малка Червенорозка._
	Последното писмо от преследвача й проблесна в съзнанието й. Опита се да потисне образа, но не успя. Думите напираха напред, удряха я като вълни, носещи се към бряг, отново и отново. Носеха се все по-високи и се разбиваха сред бяла пяна.
	_Червенорозка. Роза._
	Лумики седна на пода, защото краката й бяха омекнали. Това не беше сън или случайна фантазия. Беше истинско. Беше спомен.
	_Роза. Роза._
	_Името на сестра й бе Роза._


>>	9

	Лумики се притисна към студената каменна стена на стаята в кулата. Стоеше напълно неподвижна, без да издава и звук. Отначало се превърна в сянка, после в част от камъка, когато се сля с него. Втвърди се. Ръцете и краката й замръзнаха. Сърцето й се превърна в камък. Дъхът й се забави и спря. Тя не съществуваше.
	Знаеше, че вратата на стаята ще се отвори и че ще има няколко секунди на разположение. Трябваше да нанесе удара веднага. Стисна в ръка сребърния гребен и прекара пръст по острите му зъби. Ако притиснеше пръста си към върха на някой от тях, той щеше да се впие в кожата й и да изкара на повърхността едри капки кръв. Допирът до красивите извивки на образите, гравирани върху гребена, я успокояваше и й вливаше сигурност. Образите бяха на преплитащи се рози.
	_Дивата роза 2. Която убола пръста си на вретено и заспала за сто години. Роза, заспала вечния си сън. Сестрата на Лумики._ Не, не можеше сега да мисли за това.
	Трябваше да се съсредоточи върху отварянето на вратата. Всичките й сетива и мисли трябваше да са насочени в тази посока.
	Лумики чу приближаващи се стъпки. По ритъма им позна, че онзи, който идва, е именно човекът, когото очакваше. Мразеше го толкова много, че яростта й почти я заслепи, спускайки парцалива алена пелена пред очите й. Нейният тъмничар, нейният потисник, убил единственото създание, което бе обичала. Мразеше толкова силно, че бе готова да убива.
	Стъпките спряха пред вратата. Ключът се превъртя мъчително бавно в ключалката. Лумики стисна гребена. Когато принцът влезе, отворената врата я скри. Принцът се огледа объркан из празната стая на върха на кулата. Лумики затвори вратата с ритник и атакува. С едно-единствено яростно движение тя заби острите зъби на гребена в шията на принца. Той падна, впил пръсти в гърлото си.
	Кръв. Топла и червена. Еликсирът на живота изтичаше на тласъци с всеки удар на сърцето на принца, всяка капка го приближаваше до смъртта.
	— Помощ — помоли той Лумики, умирайки.
	— Никога.
	Лумики стоеше насред кръвта и гледаше как животът изчезва от лицето му. Тя не бързаше. Наслаждаваше се на момента. _Умри, мъчителю мой. Искаше да ме приспиш за вечни времена и да ме затвориш обратно в стъкления ковчег. Искаше да ме гледаш, сякаш не съм нищо повече от красива, безмълвна украса. Не жив човек със свои мисли и желания. Трудна за контролиране. Моя собствена личност, която невинаги прави каквото ти поискаш._
	— Добре, добре. Много добре, Лумики. Запомни го.
	Тинка развълнувано скочи на сцената и хвана Лумики за ръката. Тя се дръпна. Едва сега осъзна колко тежко диша. Ръцете й трепереха и почти се изненада, когато не видя кръв по тях. Беше я усетила — топла, лепкава. Лепкава като ягодов конфитюр. За пореден път беше се оказала другаде, толкова потопена в ролята си, че бе изживяла всичко това наистина.
	— Дали е убедително просто да стои и да ме гледа как умирам? Не трябва ли да побегне или нещо такова? — попита Алекси и потърка шията си.
	— Това е важна кулминация. Отмъщението на Снежанка. Естествено, трябва да спре и да го погледа няколко секунди. И публиката трябва да спре. Предполага се да е реалистично.
	Гласът на Тинка звучеше отново раздразнено, както ставаше често, когато говореше с Алекси.
	— Добре, добре. Ти си режисьорът, визията си е твоя — отвърна той.
	После обърна глава към Лумики.
	— Може ли да действаш малко по-леко с гребена другия път? Доста зле ме одра.
	Алекси й показа червените следи по шията си.
	— Да, извинявай.
	Онова, което Лумики не можа да каже, бе колко се изненада, че от шията на Алекси не шурти истинска кръв. Не успя да си спомни и миг, в който би могла да спре ръката си.
	— Достатъчно за днес — каза Тинка и плесна с ръце.
	Всички започнаха да събират нещата си. Сампса дойде при Лумики и обви ръка около кръста й.
	— Днес ще дойда да спя у вас и ще си играем на Снежанка и ловеца — прошепна той в ухото й.
	— Ловецът умря — изсумтя Лумики. — Не съм сигурна, че си падам по некрофилията.
	— Мога да се върна от оня свят с малко помощ.
	Тинка, която ги гледаше как си шепнат, леко присви очи.
	— Хайде да си вървим, преди да се е наложило да търсим стая, та двамата да се усамотят.
	Алекси се разсмя. Лумики не беше сигурна какво се долавя в тона на Тинка. Може би малко ревност, но дали имаше и друго? По-мрачно? Нещо твърдо под сарказма?
	В облицованото с огледала фоайе ги очакваше странна гледка. По целия под бяха разпръснати розови листенца.
	— Хайде, казвайте кой е шегаджията — обърна се Тинка към останалите.
	Всички се спогледаха и вдигнаха рамене.
	— Тук не би трябвало да има никой, освен нас — отбеляза Сампса.
	— Ехо? Има ли някой? — извика Тинка.
	Кой, кой, кой, отекна ехото из празните коридори. Никой не отговори.
	— Странно — рече Алекси.
	Лумики погледна листенцата. Силният им, сладък аромат изпълни ноздрите й. Знаеше, че листенцата са за нея. Преследвачът й искаше да й напомни за Дивата роза. Изглежда, не знаеше, че вече се е сетила за името на сестра си. Този факт я накара да изпита леко задоволство. Бе убедена, че поне в едно отношение е на крачка пред преследвача си.


>	Вторник, 12 декември, ранна утрин

E>
	Имало едно време ключ, който пасвал в едно малко сандъче. Две момиченца често си играели със сандъчето. Било сандъчето им за съкровища, в което често криели бижута, камъчета, птичи пера, съвършено симетрични шишарки, красиви есенни листа, коркови тапи, стъклени топчета и всички тайни, дето си споделяли. Те били принцеси и когато пораснели, щели да използват съкровището от сандъчето, за да обиколят света.
	После дошъл денят, в който то било изпразнено. Всички прекрасни съкровища на момиченцата изчезнали. Било напълнено с други съкровища и тайни. Ала никой не можел да ги използва, за да обиколи света. Освен това едно от момиченцата никога нямало да отиде където и да било.
	Имало едно време ключ, който чакал дълго и търпеливо.
	Имало едно време ключ, който искал да отвори сандъчето отново и да разкрие тайните му.
	Имало едно време ключ, преместен от старото си скривалище в ново, в студената цепнатина на един камък.
E$

>>	10

	Лумики се събуди от горещина и чувство за безпокойство. Хвърли поглед към телефона. Беше 3:20 през нощта. Час, в който би трябвало доволно и щастливо да спи дълбок сън. Ръката на Сампса бе увита около нея, момчето излъчваше топлина. Обикновено усещането й беше приятно, но точно в момента топлината й идваше в повече. Измъкна се от ръката му и стана от леглото. Сампса измърмори нещо насън и продължи да похърква тихичко. Да спи спокойно, в пълна безопасност. Лумики погледна тила му, разрошената коса и остави нежността, която изпитваше към него, бавно да я изпълни.
	Милият, сладък Сампса. Спящ като невинно дете. Необичайно невинен дори и когато е буден. Безстрашен, защото никога не бе имал причина да се страхува. Наясно с факта, че е стойностна личност, защото никой не бе подлагал този факт на съмнение и не бе го стъпквал в калта.
	Лумики затвори вратата след себе си, когато влезе в кухнята. Включи лампата и се опита да реши дали да си направи кафе. Ако си направеше, със сигурност нямаше да успее да заспи отново, но в момента имаше остра нужда от силния аромат и познатия вкус. От онази първа остра глътка, дето после се превръщаше в сладостно усещане за покой и свежест. Дето изостряше сетивата й.
	Тъкмо се готвеше да вземе кафеварката, когато видя, че екранът на телефона й светва. Съобщение. Кой би могъл да й пише посред нощ?
C>
	Моя Лумики, ти си будна. Виждам лампата през прозореца. Не си и помисляй да будиш дълбоко заспалия си приятел. Това е само между нас, както всички други важни неща.
C$
	Устата на Лумики пресъхна. Стана й трудно да диша. Съобщението бе пратено през анонимен сървър, така че на екрана се изписа само номерът на интернет доставчика, а не номерът на изпращача. Преследвачът й не оставяше нищо на случайността — не бе оставил никакви следи, дори и неволно.
	_Бягство. Скривалище. Тъмнина._ Това бе първата й реакция, макар да знаеше, че е безполезно. Вече беше я видял. Не можеше да се скрие. Затова с леко треперещи крака се приближи до прозореца и се загледа в мрака. Забрани на ръцете си да треперят и ги притисна към стъклото, за да си оформи малко прозорче към външния свят. В парка нямаше никой. Сенките на дърветата не се движеха. Но имаше твърде много тъмни кътчета, в които можеше да се скрие преследвачът й, бяха безброй. Можеше да се намира в отсрещната сграда. Можеше да е почти навсякъде. Можеше да я види. Тя не можеше да го види. Ново съобщение.
C>
	Излез. Искам да ти покажа нещо.
C$
	Лумики едва не запокити телефона си в стената. Този човек да не би да мислеше, че е лишена от инстинкт за самосъхранение? Че ще излезе в нощта просто ей така само защото някакъв откачалник й е пратил съобщение? Вярно, понякога действаше рисковано, но не беше чак толкова луда.
	Седна до масата и погледна телефона. Можеше да го изключи. Преследвачът й можеше да си праща съобщения цяла нощ, ако искаше, но тя нямаше да ги прочете. Точно тогава дойде трето съобщение.
C>
	Виждам, че няма да излезеш. Жалко. В такъв случай ще трябва да направя нещо друго тази нощ. Имам адреса на Ана-София. Мисля, че ще й отида на гости. Да й предам ли нещо от теб? Ако имаш да й казваш нещо, сега е моментът. На сутринта няма да може да го чуе. Или каквото и да било друго.
C$
	Лумики стана толкова бързо, че столът се прекатури. Човекът, който пращаше съобщенията, явно блъфираше. Що за идиотска заплаха? Нямаше да убие Ана-София. Не можеше. Просто искаше да види докъде може да я тласне.
	Ами ако говореше сериозно?
C>
	Да не промени решението си? Имаш две възможности, Лумики. Или ще излезеш сега, или Ана-София ще умре преди изгрев-слънце. Може би искаш тя да умре. Ако е така, щастлив съм да изпълня желанието ти. За теб съм готов на всичко, любов моя.
C$
	Лумики знаеше, че не може да поеме този риск. Не знаеше с кого си има работа, но й беше ясно, че преследвачът й знае за нея неща, които не би трябвало да може да научи. И наистина бе възможно да е готов на всичко.
	_Дрехи. Палто. Внимателно надзъртане в спалнята за последен път, за да се увери, че Сампса спи._ Все същото тихо, спокойно похъркване. Надраска бележка, в която казваше, че не е могла да спи и е излязла да се поразходи. Искрено се надяваше Сампса да не се събуди, преди да се е върнала. Ако се върнеше.
	Не, Лумики не бе се поддала на страха, макар той да я заливаше като потоп, в който се давеше.
	Навън ръмеше. Преди да остави входната врата да се затръшне, стисна дръжката толкова силно, че ръката я заболя. Огледа се, но не видя никого. Що за игра играеше онзи? Беше излязла. Изпълняваше инструкциите. Последва ново съобщение.
C>
	Добро момиче. Но нощта е студена. Искам да те отведа някъде на топло. Знам, че тичаш бързо. Имаш точно петнадесет минути, за да стигнеш до двореца „Милавида“. Ако не стигнеш навреме, ще променя плановете си и въпреки всичко ще отида да убия Ана-София. Времето започва да тече сега.
C$
	Лумики вече тичаше, докато четеше последните думи. Мократа, хлъзгава паркова алея сякаш се опитваше да избяга от кубинките й. Защо не беше се сетила да обуе маратонки? Трябваше вече да е научила, че рано или късно й се налага да тича. В това бе се превърнал животът й от миналия февруари.
	Бързо прецени най-бързия маршрут. До края на парка, през железопътните релси, после право към реката. Под краката й жвакаше сиво-кафява кал. Студеният дъждец се просмука в палтото и шапката й и замъгли зрението й. Уличните лампи светеха мъждиво. Местата, до които светлината им не стигаше, тънеха в непрогледен мрак.
	Докато тичаше и гледаше как напредва времето, Лумики се питаше дали в цялата работа има някакъв смисъл. Защо го правеше? Защо толкова я интересуваше дали преследвачът й ще изпълни заканата си? Не беше виждала Ана-София от две години. Нямаше нищо общо с нея. Не би трябвало изобщо да я вълнува какво може да се случи на бившата й мъчителка от училище.
	Когато пресече жп линията и пое на север към реката, тя осъзна, че не би могла да постъпи по друг начин, защото част от нея наистина искаше Ана-София да умре. Представяше си го толкова често, даже бе го сънувала. Дори и след като се отърва от мъчителите си и се премести в Тампере. Една малка част от нея жадуваше отмъщение, искаше да изпита усещането, че злото е било наказано. Заради Ана-София и Ванеса бе преживяла няколко години, през които мечтаеше да е мъртва, за да не се налага да търпи изтезанията им. Оправдано отмъщение.
	Ако беше си останала вкъщи, беше легнала отново и Ана-София наистина бе умряла, щеше да се чувства отговорна. Щеше да се чувства виновна, защото част от нея жадуваше тази смърт.
	Оставаха пет минути. Лумики тичаше по улицата. Стъпи на моста, който прекосяваше реката и водеше до двореца в парка от другата й страна. Мостът беше мокър. Студеният, влажен въздух измъчваше дробовете й. Тя обаче щеше да успее. Трябваше да успее.
	Този парк не бе сред любимите й места. Беше красив наистина, с дълга история — построен, общо взето, върху гола скала в началото на 19-и век. През лятото беше смайващо зелен и от него се откриваха великолепни гледки към езерото. В парка вирееха какви ли не скалолюбиви растения, огради, издигнати от речни камъни, и дори най-високата топола във Финландия. При други обстоятелства би го сметнала за най-хубавия парк в Тампере.
	Само че точно тук Блейс бе скъсал с нея. Ето защо всеки път, когато дойдеше, изпитваше объркваща смесица от тъга и безпокойство. Сега паркът бе тъмен и тих като гроб. Парк, излязъл от нечий кошмар.
	Дворецът музей се издигаше бял и за съжаление, запуснат в центъра на парка, в най-високата му точка, във величествена самота. Лумики усети болка в дробовете, когато напрегна последните си сили да се изкачи по хълма.
	Милавида. Това бе първоначалното мелодично име на двореца. Историята на „Милавида“ бе трагична. Собственикът на текстилната фабрика „Финлисон“, синът на Вилхелм фон Нотбек, Петер фон Нотбек, го построил за семейството си, живяло дотогава в една вила в съседство с каменистия хълм, на който се издигнал дворецът. Само дето семейство Нотбек така и не заживяло в новия си дом, завършен през 1898 г., защото съпругата на Петер, Олга, починала при раждането на близнаци, а Петер умрял шест месеца по-късно, след операция на апендикса в една парижка болница. Дворецът бил продаден на градските власти през 1905 г. В тъмната декемврийска нощ „Милавида“ изглеждаше като призрак на сграда. Безплътен дворец. Може би семейство Нотбек най-сетне бяха се нанесли в новия си дом след смъртта си.
	Лумики погледна телефона си. Беше стигнала навреме. Идеше й да се разкрещи към преследвача си да се покаже най-сетне. В този момент дойде ново съобщение.
C>
	Подрани с една минута. Оказа се по-бърза, отколкото очаквах. Заслужи си наградата. В основата на двореца, от лявата му страна, ако стоиш с лице към езерото, има малка дупка. В нея има нещо за теб.
C$
	Първо игра на гоненица, сега — криеница. Преследвачът й явно изпитваше някакво извратено удоволствие от всичко това. Лумики се приближи до лявата страна на сградата и започна да опипва студената каменна основа. Нищо. Никаква дупка. Взе да й омръзва. И тогава, точно преди да се откаже и пръстите й да се вкочанят, попадна на цепнатина почти до земята. Пъхна пръсти в нея и докосна нещо метално. Издърпа го.
	На дланта й лежеше малък бронзов ключ.
C>
	Поздравления. Това е ключът към голямата тайна в живота ти. Сигурен съм, че щом си спомниш достатъчно, ще се сетиш за какво служи ключът. Но сега е време да се прибереш и да се увериш, че твоят принц спи в безопасност. Едва ли би искала да му се случи нещо. Дори да не е единствената ти истинска любов.
C$
	Лумики не подозираше, че може да тича към къщи още по-бързо, отколкото бе тичала насам. Страхът й даде криле. Ако този ненормалник направеше нещо на Сампса…
	Вкъщи всичко беше както трябва. Сампса спеше в леглото. Лумики се съблече, смачка бележката, която бе написала, преди да тръгне, и я хвърли в кофата за боклук, после се пъхна в леглото. Сампса се обърна и я прегърна. Косата му беше влажна. Дали беше сънувал кошмар, от който бе се изпотил?
	Изведнъж Лумики се почувства толкова изморена, че очите й сами се затвориха. Заспа, без да сънува сънища или кошмари за тайнствения ключ, който чакаше в джоба на палтото й. Ключът със сърцето.
C>
	Хората са толкова доверчиви. Ако си достатъчно убедителен и внушаваш доверие, те поглъщат всяка твоя дума и се влюбват във вкуса й, който нашепва, че е истина. Ето защо беше толкова лесно да взема ключа. Хората ми се доверяват и ми разкриват неща, за които в друг случай не биха продумали. Достатъчно беше да създам атмосфера на спокойствие и поверителност и накрая дори той се разприказва. Не бива да забравяме и че алкохолът също помага на хората да се отпуснат. Ключът беше скрит там, където той бе предположил.
	„Не е ли извратено, че още го държат на рафта в библиотеката, зад «Дървото на феите на Тититъмпкин»?“ Това попита, когато го напих.
	Съгласих се, макар да мисля, че на този свят има къде-къде по-извратени неща. Кой съм аз да съдя решенията на другите? Всички се стремим да опазим тайните си по свои си начини.
	Исках да ти го дам, за да си спомниш. Мога просто да ти кажа всичко, което знам, но ще бъде скучно. Предпочитам сама да се досетиш. Така ще е по-истинско. Тогава спомените ти ще се върнат.
	Може още да не си в състояние да видиш нещата по този начин, но именно затова ти правя подаръци. Един по един. Най-хубавите подаръци, които някой някога ти е правил.
	Давам ти миналото ти.
	Давам ти тайната ти.
	Давам ти онази, която всъщност си.
	Давам ти самата теб. Най-сетне.
	Тогава ще бъдеш готова да приемеш последния ми подарък — моята вечна любов, защото ще разбереш, че аз съм единственият човек, който може да те обича толкова много. Тогава и ти ще се научиш да ме обичаш. Ние сме еднакви. Ние сме едно.
C$


>	Вторник, 12 декември

>>	11

	Черната вода завличаше Лумики все по-надолу. Не би могла да достигне повърхността, дори и да се опиташе. Само че не искаше да опитва. Под водата имаше гора. По-различна от всяка друга гора на света. Стволовете и клоните на дърветата бяха в постоянно плавно движение. Бяха гъвкави. Бяха меки водни растения.
	Тя потъваше все по-надълбоко. Изведнъж видя нещо да проблясва на дъното на езерото. Сандъче. Изглеждаше й познато. Сети се, че бронзовият ключ, който бяха й дали, пасва на ключалката на сандъчето. Бяха комплект.
	Опита се да стигне до сандъчето, но краката й внезапно залепнаха за черната кал на езерното дъно. Не можеше да помръдне. Не можеше да диша. Кислородът й свършваше. Знаеше, че дробовете й скоро ще се напълнят с вода и ще умре.
	_„Страх.“_
	Думата, произнесена толкова отчетливо, събуди Лумики. Беше задрямала. Минаха няколко секунди, преди да се сети, че е в час по психология и я е събудил гласът на преподавателя. Тичането до „Милавида“ предишната нощ сега й се струваше като далечен кошмар, но имаше две конкретни улики. Безумното изтощение и малкият бронзов ключ, прибран в джоба на джинсите й, откъдето я мамеше да го докосва отново и отново.
	_Сандъчето. Спомни си сандъчето. Но къде го беше виждала…?_
	— Страхът е един от основните двигатели на човешкото поведение — продължи преподавателят Хенрик Вирта. — Понякога се питам дали изобщо е редно да говорим за такова нещо като смелост. Възможно е тя да не съществува. Да има само страх.
	— Как бихте се аргументирали? — попита Тинка, без да вдига ръка.
	— Често чуваме, че смелостта е да победиш страха. Според мен самият страх е онова, дето ни кара да действаме по определен начин и да правим неща, които не бихме направили при други обстоятелства. Така че страхът прилича на смелост.
	Гласът на Хенрик бе дълбок и приятен. Беше един от любимите преподаватели на Лумики най-вече защото знаеше как да казва това или онова по начин, който те кара да се замислиш, но без да изглежда като съзнателна провокация.
	— Не е ли страхът онова, дето ни кара да бягаме, а смелостта — да останем и да се бием? — попита Алекси.
	— Може и от тази страна да се погледне. Но може и да се каже, че страхът ни дава инструкции за най-добрия начин на действие в конкретна ситуация. Страхът от смъртта е един от най-силните ни страхове. Понякога ни кара да бягаме, но друг път ни мотивира да останем и да се бием — обясни Хенрик.
	Лумики още бе изморена и просто искаше да положи глава върху ръцете си на чина и да спи, да спи, да спи. Сампса, който седеше до нея, я погали по ръката.
	— Прибери се вкъщи след часа и поспи. Приличаш на жив труп — прошепна той.
	— Благодаря — изсумтя Лумики.
	На сутринта Сампса бе отбелязал, че Лумики изглежда изтощена. Тя каза, че не се е наспала. Какво друго можеше да каже? Преследвачът беше й обяснил съвсем ясно, че не бива да споменава и дума за него или за писмата на когото и да било. Сампса мислеше, че е най-добре Лумики да пропусне училище този ден, но тя имаше чувството, че няма да понесе цял един ден да стои сама. Сега обаче мисълта за почивка й прозвуча добре. Прозвуча като необходимост.
	Когато часът свърши, Хенрик помоли Лумики да остане за няколко минути. Сампса трябваше да бърза за следващия си час, така че само вдигна ръка до ухото си в имитация на телефон, за да й покаже, че ще й се обади по-късно. Тя кимна.
	— Исках само да проверя дали смяташ да се явиш на приемния изпит по психология за университета през пролетта — каза Хенрик.
	— Предполагам, че да — отвърна Лумики.
	— Не искам да те притискам, но ти определено си най-надареният ученик, който съм виждал от години. Не е редно учител да говори така, но исках да го знаеш.
	Хенрик я потупа леко по рамото.
	— Добре. Благодаря — рече тя объркана.
	Изпита облекчение, когато Хенрик сведе поглед към писмените работи пред себе си и така й даде да разбере, че разговорът е приключил. На Лумики толкова й се спеше, та чак я болеше.


	Звънецът звънна точно докато сънуваше, че целува Блейс. В съня си усети как бронзовият ключ се плъзва от нейната уста в неговата.
	Стана от леглото все още потънала в съня. Надзърна през шпионката.
	_Блейс. Разбира се._ Дори не се изненада.
	Отвори вратата, макар да беше си обещала да не пуска отново Блейс в дома си. Целувката от съня още гъделичкаше устните й. Отначало той не продума. Само свали оранжевите си ръкавици и я погали по бузата с хладни пръсти.
	— Трябваше да дойда — каза той. — Откакто се видяхме за последен път, имам чувството, че се страхуваш от нещо. Трябваше да дойда и да се уверя, че си добре. Знаеш, че съм готов да те пазя от всички злини на света.
	Думите се забиха в Лумики като горящи стрели. Нещо в нея се пропука и се срина.
	Защото някой я виждаше толкова ясно. Защото виждаше чувствата, които се стараеше да скрие.
	Тя хвана Блейс за врата и го дръпна към себе си. Взря се в очите му. Скочи в ледената вода. Полетя в синьото небе. Пристъпи в най-горещата, синьо-бяла, нажежена точка в огъня. После го целуна и остави устните, езика и устата си да му разкажат за копнежа, мъката и желанието, дето я разкъсваха от деня, в който скъсаха.
	Щом целувката започна, Лумики разбра.
	Това бе тяхната гора. Тяхното езеро. Тяхното мастиленосиньо небе, пълно с точици светлина.
	Всички тези неща ги заобикаляха едновременно. Нищо не беше изчезнало. Светлината, която си намираше пролуки между листата на дърветата, успокояващият мрак, шумоленето, скърцането, гукането, свистенето на вятъра, плясъкът, леките вълнички, хладните течения и топлите места във водата, усещането за безтегловност, замайването, чувството за нещо огромно, за време и вечност, въздухът, който влизаше свободно в дробовете им, пулсът на вселената, споделеното им сърце.
	Лумики не помнеше кога за последен път бе й се наложило да изпита нещо толкова неприятно, колкото откъсването от тази целувка. Само че трябваше да го направи.
	Как бе възможно нещо, което чувстваше толкова правилно, да е толкова погрешно?
	— Не можем да се виждаме. Поне за известно време. Сега съм със Сампса — успя да каже.
	Беше се заставила да отстъпи крачка назад. Разстоянието до Блейс й се струваше болезнено огромно. Трябваше да са гърди до гърди. Ала не можеха.
	— Обичаш ли го? — попита Блейс.
	Зададе въпроса с толкова сериозен тон, че нямаше как да не му отговори искрено.
	— Не съм сигурна, че знам какво е любов.
	— Тогава защо си с него? Защо ме отблъскваш? Да не е, защото той е истинско момче?
	Изтощението обгърна Лумики.
	— Естествено, че не. Дори на шега не го казвай.
	— Ако не съм достатъчно добър за теб, само кажи. Ако съм твърде непълен, твърде несъвършен.
	Лумики чу болката и тъгата в гласа на Блейс, но не можеше да го успокои. Не и сега.
	— Няма да говорим за това — смогна да каже.
	Как да обясни на Блейс, че всичко бе съвършено, когато беше с него? Нищо не липсваше. Само дето беше със Сампса, а той беше мил и сладък и можеше да разчита на него. Сампса никога не бе разбивал сърцето й.
	Лумики знаеше, че ако направи още една крачка в гората, ако преплува още един метър в езерото, ако остави звездното небе да се спусне надолу и да изпълни душата й, никога няма да излезе оттам. Никога няма да поиска да излезе. Смяташе обаче, че няма да преживее още веднъж всичко това да й бъде отнето. Блейс вече беше го направил веднъж. Беше й отнел гората, езерото и звездите. И нямаше начин да я убеди, че няма да го направи отново. Лумики не смееше да допусне отново да бъде наранена.
	— Не можеш да ми причиниш такова нещо — каза Блейс. — Само заради теб успях да премина през всичко това. За да можем да бъдем отново заедно. А сега ми обръщаш гръб.
	_Ти ми обърна гръб_, помисли си Лумики. _Само че това не е отмъщение. Не ти причинявам нищо. Ти сам си го правиш. Аз наказвам себе си много повече, отколкото теб, лишавам се от щастие, защото прекалено много се страхувам. Не мога просто да пристъпя в мрака и отново да падна. Ще умра. Ще полудея._
	Ала каза само:
	— Ти мина през всичко това заради себе си. Както и трябва. Никой друг не може да те накара да се чувстваш щастлив и цялостен, освен самия ти.
	Тя видя как очите на Блейс плувнаха в сълзи. Повърхността им трепна, но той успя да ги удържи и те не преляха. Тази потисната болка я нарани повече, отколкото ако бе се разплакал. С усилие на волята се удържа да не го прегърне и да го прегръща, прегръща колкото може повече.
	— Ти си студено създание, Лумики. А мислех, че те познавам.
	Тя не отговори. Нямаше думи. Ако Блейс бе решил да се разсърди, да я намрази, може би щеше да му помогне да приеме нещата по-леко. Щеше да му е по-лесно да се освободи от нея.
	Когато вратата се затръшна след него, краката на Лумики се подкосиха. Строполи се в антрето и усети как мракът се надигна към нея от сенките по ъглите. Проникна в ушите и в ноздрите й, спусна се по гърлото й към дробовете и стомаха и ги изпълни. Дишането стана трудно. Въздухът й свършваше.
	Накрая успя да стане и да отиде в кухнята. Имаше нужда от силно кафе. По-черно от мрака, свил гнездо в нея. Докато сипваше кафе в кафеварката, чу да се отваря и затваря капакът на процепа за пощата.
	Познатият страх заби хищните си зъби в шията й. Сигурно нещо рекламно, помисли си. Но вместо рекламна брошура на пода в антрето лежеше бял лист хартия, сгънат на две. Отвори вратата със замах и хукна към стълбите. Никой. Дори не се чуваха тичащи стъпки. Асансьорът мълчеше. Поколеба се за момент, но после се прибра. Нямаше да гони сенки. Може би най-лошото, което можеше да се случи, бе да го настигне.
	Лумики не искаше да отвори писмото, но не можеше да не го направи. Вътре пишеше само:
C>
	Обичам те повече от всеки друг. Завинаги.
	Допирът ти ме кара да се чувствам жив. Животът си струва, когато ме докосваш.
	Толкова отдавна мечтая за теб. Прочел съм всичко, написано за теб във вестниците. Всичко, което писаха миналото лято, след като спаси онези хора от горящата къща. Докато ги четях, си мислех, че си герой, но репортерите не те познават. Те пишеха за теб, сякаш си просто умно или смело момиче. Не виждаха огъня в очите ти.
	Знам, че си като мен. Част от теб искаше да гледа как огънят поглъща къщата и хората в нея. Носиш в себе си стихията на разрушението. Криеш я, защото обществото ни не я одобрява, но ние, децата на унищожението и развалата, се разпознаваме взаимно.
	Мечтал съм за всичко, което ще направя с теб, ако ми се отдадеш напълно. Всички начини, по които ще те докосвам. Начини, които не си и сънувала. Знам, че мога да те накарам напълно да изгубиш контрол. Ще ме умоляваш да спра. Ще ме умоляваш да продължавам.
	Докосването ти ще събуди звяра в мен.
	Ала и двамата сме хищни зверове, моя Лумики. Ние сме онези, които героите се опитват да убият в приказките. Ние не умираме. Винаги живеем в мрака, зад дърветата, под земята, в дълбоките води.
	Ще дойде ден, когато ще си напълно моя. Този ден приближава по-бързо, отколкото предполагаш.
C$


>	Сряда, 13 декември

>>	12

	Лумики се зарови по-плътно под завивките. Не искаше никога да излиза от това топло гнездо, където за малко можеше да се отдалечи от злия свят.
	Суграшицата тропаше по прозорците. Студът все така се опитваше да се вмъкне през процепите в дограмата. Но под завивките тя се намираше в илюзорна безопасност.
	_Правя се на умряла, това спира болката. Правя се на умряла и болката изчезва._
	Гласът на Бьорк звучеше в главата й, макар че в апартамента цареше тишина. Представи си ръка, която я обгръща, топъл дъх, който гали шията й, тяло, притиснато към гърба й. Усети го. Усети как ръката я милва по рамото. Усети кожа до нейната кожа. Усети устните, докосващи нейните, устните, чиято целувка разтвори устата й, разтвори цялото й същество.
	_Понякога е както в сън. Свивам се сред изтезанията сгушена в болката. Прегърнала страданието, галя всяка рана._
	Лумики усещаше Блейс. Толкова силно, сякаш той наистина бе до нея. Най-сетне осъзна, че нещата са такива, каквито са, и няма да се променят. Блейс живееше в нея дори когато беше далеч. Това щеше да продължи дори ако никога повече не се срещнеха. Блейс бе онзи, чиято ръка винаги щеше да усеща как стисва нейната, когато се страхуваше да мине отнякъде по тъмно. Блейс бе онзи, топлината на чието тяло щеше да прониква в нейното, когато седеше в креслото си и четеше книга. Блейс бе онзи, чието нежно докосване щеше да я приспива, когато бе сама в леглото. Не Сампса.
	Лумики усещаше Сампса, когато той беше при нея. Когато бе притиснат към нея. Когато обгърнеше кръста й и целуваше устните й. В тези моменти не усещаше нищо друго и не мислеше за никого другиго. Двамата просто съществуваха един за друг. Поне така си казваше. Когато обаче Сампса си отиваше, той изчезваше. Тя спираше да го усеща до себе си, както усещаше Блейс.
	_Дали е нередно?_
	_Може ли да се живее така?_
	Лумики не можеше да спре чувствата си. Не можеше да ги отрече, нито да ги накара да изчезнат просто като си го пожелае. Никога нямаше да успее да заличи от съзнанието си близостта, която чувстваше с Блейс само със силата на волята, щом не бе станало след цяла година от раздялата им. Това чувство не беше нередно.
	Само че можеше да реши как да действа. Можеше да избира какви решения да вземе. Беше избрала Сампса. Той означаваше сигурност. Блейс означаваше болка. Така стояха нещата.
	Лумики отметна завивките и веднага усети студа. Твърдият, леден под върна тялото й към реалността, щом босите й крака го докоснаха. Трябваше да излезе във външния свят, да отиде на училище, да застане под ярките, безмилостни светлини на електрическите лампи, които щяха да прогонят кошмарите й и да заличат спомена за докосването на Блейс от кожата й.
	_Райски блясък, триумф небесен, Рождество е дошло, посрещнете го с песен. Ярко горят в небесата звездите, палете свещите, палете свещите._
	Стълбището в училище бе се превърнало в коридор, осветен от свещите. Всички лампи бяха изключени. Живият танц на пламъчетата за миг бе превърнал училището в приказен замък или имение от 19-и век. Лумики беше забравила, че тази сутрин ще се провежда процесията за Деня на света Лусия*. Напоследък традицията бе започнала да се разпространява от шведскоезичните граждани на страната към финландците.
	[* Християнска мъченица, принудена да проституира заради вярата си, избола очите си, за да се спаси от тази участ, и накрая горена на клада и обезглавена. Денят й, 13 декември, се отбелязва особено тържествено в Швеция. — Б.пр.]
	Лумики изпитваше смесени чувства към Деня на света Лусия. В него имаше нещо топло и сигурно, което я караше да се чувства добре дълбоко в себе си, но с този ден бяха свързани и неприятни спомени. Веднъж, в годината, преди да тръгне на училище, поиска да играе на света Лусия вкъщи. Детската градина, в която ходеше в Риихимяки, още не отбелязваше празника. Майка й изпадна във възторг и й обеща да изпече традиционните кифлички и да й направи бяла роба и корона от свещи. Само дето баща й я гледа дълго и сериозно, с лице, помрачено от сива сянка, лишила го от изражение.
	— Това семейство няма да празнува деня, посветен на жена, извадила собствените си очи, за да накара мъжа, злоупотребявал с нея заради красотата й, да спре. Жена, убита с кинжал, забит в гърлото й, след като изгарянето на кладата не свършило работа.
	Лумики помнеше думите на баща си до ден-днешен. Помнеше как вълнението й изчезна. Сякаш я накараха да гълта цели кубчета лед. Майка й побесня, задето баща й си позволи да каже нещо толкова ужасно пред детето. Лумики обаче не бе наранена от думите на баща си. Най-лошото бе начинът, по който гледаше през нея, сякаш нито тя, нито радостта и нетърпението й съществуваха за него.
	Сега гледаше как групичка гимназистки слизат по стълбището, облечени с дълги бели рокли, със зелени хартиени венци на главите и чаени свещи в ръце. Тинка вървеше начело на процесията. Дългата й червена коса се спускаше като ангелски облак от къдрици. Когато мина покрай нея, й се усмихна сладко и се понамръщи.
	Щом процесията стигна до фоайето, облицовано с огледала, и песента на момичетата взе да затихва, Лумики осъзна, че в главата й текат думите на шведския текст на песента.
	_Stjarnor som leda oss, vdgen attfinna, bli dina klara bloss,fagra prastinna. Drommar med vingesus, under oss sia, tand dina vita ljus, Sankta Lucia._
	От край време владееше по-добре фински. На шведски говореше много по-рядко. Най-често с баща си и с неговите роднини. Въпреки това за нея шведският бе езикът на поезията, езикът на песните, който докосваше безименни емоционални струни в душата й.
	_Drommar med vingesus._
	_Vigensus._ Как може толкова красота да се побере в една дума? Криле. Шумоленето на криле. Или свистене — като свистенето на вятъра. Плясък — като плясъка на бързей или звука от бушуващ огън. Лумики чуваше думата в мелодични тонове, изпети от звънливия глас на дете. Гласът бе познат, но не беше нейният.
	Изведнъж съзря пред себе си дървени стъпала, по които тичаше момиче и пееше „Света Лусия“ на шведски. Роза. Сигурно е изгубената й сестра Роза. Спомни си колко красива й се стори Роза, някак неземна, и как си помисли, че догодина иска да пее с нея. Защо нямаше спомен за следващата година? Не беше ли дошла?
	В спомена Роза нежно й се усмихваше. Както се усмихват само по-големите сестри на по-малките.


	_Принцът стегна по-силно корсета на Лумики._
	— Още мъничко и ще се превърнеш в покорна съпруга.
	— Още мъничко и ще се научиш да се държиш по-добродетелно и сдържано. Вече не живееш в гората. Ти си кралица. Трябва да вървиш бавно и грациозно. Трябва да държиш езика си зад зъбите, когато говоря аз. Не можеш да викаш, нито да се смееш — това е неприемливо поведение. Имаш красиви рокли и скъпоценни камъни, и позлатени покои. Не разбирам защо не си щастлива. Защо не можеш да бъдеш задоволена?
	Думите на принца ехтяха в ушите на Лумики. Усети как й става трудно да диша. Корсетът притискаше дробовете й. Периферията на зрението й се накъса и потъмня.
	— Ако те стегна още мъничко, може би отново ще заспиш вечния си сън и ще мога да те върна в стъкления ти ковчег. В него беше по-красива за гледане. Беше по-сговорчива и по-мила. Влюбих се в девойката от стъкления ковчег, а не в тази непокорна, безочлива, невъзпитана личност, прекалено нормална и истинска — прошепна принцът в ухото й.
	Тя не можеше да диша.
	Кислородът й свършваше.
	Опита се да си поеме дъх. Не успя. Просто не можеше да изпълни дробовете си с въздух. Усети, че се дави. Усети, че губи съзнание. Мрак разпери криле пред очите й.
	Лумики падна, главата й се удари в пода. Очите й се зареяха напред и тя изведнъж се сети къде е виждала сандъчето, на което пасва ключът. В спалнята на родителите си, под леглото, увито в парче плат. Видя го там преди години, когато влезе в стаята им да вземе термометъра, а той бе паднал на пода и бе се търкулнал под леглото. Почуди се какво ли ще е това нещо, увито в кадифе. Вдигна крайчеца на плата и видя дървено сандъче.
	За момент й се стори, че си спомня нещо от детството, нещо за съкровища, но тогава майка й и баща й се прибраха и тя изскочи от спалнята им, все едно е вършила нещо забранено. Никога не ги попита за сандъчето. Разбира се, не. Разбра, че тяхната тайна не е нейна работа.
	Сега обаче беше нейна работа. Защото ключът бе у нея.
	Това беше последната й мисъл, преди да припадне.
	Капчици вода по лицето й. Като летен дъжд. Лумики отвори очи и съзря разтревожения поглед на Сампса.
	— Добре съм — успя да каже.
	Беше лъжа, но не по начина, по който той щеше да я разбере. Тя лежеше върху нещо меко, вероятно одеяло от склада с реквизит, а краката й бяха вдигнати. Корсета го нямаше. Освен Сампса около нея стояха Алекси и Тинка, която държеше бутилка вода. Изглежда, тя бе пръскала лицето на Лумики.
	— Казах ти да внимаваш с този корсет — сопна се Тинка на Алекси.
	— Изобщо не го стегнах — защити се той.
	— Не е виновен корсетът — рече Лумики и бавно се изправи.
	В главата й отново се надигна мрак, но тя се опълчи на замайването. Трябваше да убеди останалите, че всичко е наред, защото иначе нямаше да я пуснат да си тръгне.
	— Сигурно просто не съм яла достатъчно. А и снощи заспах доста късно.
	Сампса и Тинка се спогледаха. По лицето на Алекси се изписа облекчение. Тинка се намръщи и се взря по-отблизо в Лумики.
	— Добре. Случват се такива неща. Сега изглеждаш по-добре — каза накрая.
	Лумики се надяваше, че никой няма да забележи треперещите й крака. Сампса я погали по гърба със сигурна, успокояваща ръка. Прииска й се да се облегне на него и да го остави да я крепи, но сега не беше моментът за това.
	— Хайде да приключваме за днес — предложи Тинка.
	— Идеята май не е лоша — отвърна Лумики. — Сцената трябваше да свърши с това как ми развързва връзките на корсета и аз избягвам в гората, обаче май малко кривнахме от сценария.
	Успя да ги разсмее. Хубаво.
	— Генерална репетиция след два дни. И слушайте — пиесата ще бъде фантастична! Благодаря ви, че полагате толкова усилия.
	Енергията на Тинка успя да развълнува всички в залата. Въздухът се изпълни с бъбрещи гласове. Алекси бутна леко Лумики по рамото.
	— Извинявай — прошепна той.
	— Няма нищо — отвърна тя.
	— А сега ще те заведа вкъщи и ще те разглезя безобразно — прошепна Сампса в ухото й.
	Лумики внимателно се освободи от прегръдката му.
	— Звучи страхотно, но днес трябва да отида да се видя с нашите.
	Принуди се да погледне Сампса в очите, колкото и да й беше трудно.
	— Точно днес ли? — попита Сампса.
	— Имаме семейна традиция за Деня на света Лусия.
	_Лъжа номер две. А може и да не беше точно лъжа._
	Макар баща й да беше казал, че няма да празнуват този ден, през последните години един от братовчедите му редовно организираше семейни сбирки в Деня на света Лусия в Турку. Лумики знаеше, че майка й и баща й ще са на точно такава сбирка днес и няма да се приберат по-рано от следващата сутрин. Щеше да има предостатъчно време да проучи съдържанието на сандъчето.
	Сампса изглеждаше разочарован. На Лумики й беше трудно да понесе обезсърчения му, малко притеснен поглед. Но нямаше избор. Трябваше да получи някакви отговори на въпросите си тази нощ, иначе щеше да полудее.
	Когато устните им се срещнаха, тя се опита да пропъди мисълта, че това е целувка на Юда.


>>	13

	Присъствието й в дома на родителите й, когато тях ги нямаше, й се струваше нередно. Стъпките й отекваха странно.
	Грешното момиче е в грешната къща, шепнеше ехото. Призрачно момиче, което не бива да се промъква само из тези стаи.
	Разбира се, майка й и баща й щяха да й разрешат да дойде, ако ги беше попитала, но тя не искаше да знаят. Не искаше да й задават въпроси, които неизменно ще доведат до нови лъжи. Не искаше да се превръща в човек, който лъже най-близките си. Но преследвачът й я бе подтикнал към лъжите със заплахите си.
	Лумики се надяваше, че когато най-сетне разкрие тайната, тази „сянка“ ще я остави на мира. Може би просто беше обсебен от мисълта, че знае нещо, което тя не знае, и най-важното за него бе истината да излезе наяве.
	Тя заглуши вътрешния си глас, който й прошепна, че такава всеобхватна лудост едва ли би била задоволена от нещо толкова просто.
	Спалнята на родителите й миришеше така, както я помнеше — на лавандула, чисти чаршафи, лек нюанс на пръст за цветя, афтършейва на баща й и старите дантелени завеси, наследство от баба й. Повдигна единия край на падащата до пода кувертюра на леглото и надзърна под нея. Одеялото, което помнеше, лежеше на земята. Лумики пропълзя под леглото. Подът бе прашен. Изглежда, баща й вече не чистеше толкова маниакално, както в годините, докато живееше с тях. Браво на него.
	Вдигна одеялото. Изведнъж сърцето й заби застрашително бързо. Ръцете й станаха студени и лепкави. Само дето под одеялото имаше само обикновен кашон. Не резбовано сандъче. Кашон, пълен с еротични списания.
	Лумики бутна кашона на мястото му и го покри. Той съдържаше тайни, но не тези, дето искаше да разкрие. Сексуалният живот на родителите й изобщо не влизаше в работата й и сега й се прииска да не беше правила това, макар и невинно откритие.
	Изпълзя навън, кашляйки, и изтупа праха от коленете на джинсите си. Разочарование. Пустота. Възможно ли е да не помни правилно? Да не би да си е въобразила сандъчето? Ами ако просто е мислила твърде много за ключа и е успяла да убеди сама себе си, че има спомен за сандъче, на което ключът пасва?
	Не. Това не можеше да е истина. Не го приемаше.
	Къде из къщата би скрил някой сандъче, дето не иска да бъде намерено?
	Лумики претършува шкафовете и килерите, хола, коридора, мазето и барачката в задния двор. Никакво сандъче. Нито намек за сандъче. Вечерта бе се превърнала в нощ. Надеждата започна да се превръща в сиво безсилие.
	Мисли, мисли, каза си тя и седна на дивана в хола. Разтърка леко слепоочията си, опитвайки да се опази от прииждащото главоболие. Извади ключа от джоба си и го сложи на дланта си.
	_Ключе, ключе в ръката ми. Кажи ми къде е скривалището ти. Заведи ме до съкровището._
	Ключът лежеше безжизнено в ръката й. Той не криеше отговори.
	_„Понякога онова, което търсиш, се оказва по-близо, отколкото си предполагал.“_ Лумики мразеше подобни „дълбокомислия“. Само че сега това изречение бе единственото, което се въртеше в главата й, повтаряше се монотонно. Къде по-близо? Под задника й ли? Да, сигурно.
	Преди дори да е завършила саркастичната си мисъл, тя скочи, изхвърли възглавничките и вдигна горната част на разтегателния диван.
	И намери сандъчето.
	Разтегателното легло беше под възглавничките, сгънато, и трябваше да се издърпа, за да се отвори. В дивана, между рамката и пода, оставаше точно толкова място, колкото да се пъхне тясна кутия, в която да се прибират чаршафите и едно одеяло. Само дето сега на нейно място стоеше дървено сандъче. Лумики го вдигна с изпотени ръце. Не губи време да се възхищава на резбата отвън. Съдържанието беше по-важно. Едва не изпусна ключа. Завъртя го мъчително бавно, с много усилия, но ключалката най-сетне поддаде.
	Не знаеше какво е очаквала. Не би могла да каже какво е мислила или се е надявала да открие в сандъчето. Изведнъж пред нея се разкри детство, което не помнеше да е преживявала.
	Снимки на русокосо, сивооко момиче, което приличаше на нея, но не съвсем. Момиче, което приличаше на майка й и баща й, но не съвсем. Роза, Роза, Роза, Роза.
	Сестра й Роза. Щом видя снимките, изведнъж си спомни как миришеше сестра й и как дишаше насън, и как я обгръщаше с ръце и понякога я щипеше. Звънливият смях на Роза. Яростните й тръшкания. Пеенето и подсвиркването, звучащо като песен на славей.
	Снимки на две момичета. Едното по-ниско, с кестенява коса. Лумики. Седяха една до друга. Газеха в езеро. Тичаха. Танцуваха под струите на градинска пръскачка.
	Лумики вече не гледаше снимките.
	Всичките й сетива бяха внезапно завладени от вълна спомени.
	Ягоди през лятото. Роза й избираше най-големите и най-червените. Таванското помещение у баба им винаги миришеше на есен дори през лятото. Старите обувки на баба, твърде големи и за двете. Момичетата пъхаха по един крак във всяка обувка. Беше невъзможно да ходят, без да паднат. Косата на Роза се заплиташе лесно. Косата на Лумики — не. Когато Роза се решеше, правеше сто разресвания, после още сто. Дъждът биеше в прозореца и те си построиха крепост под едно одеяло, по-оранжево от най-оранжевото нещо на света. Когато в любимия им сериал по телевизията наближеше страшен момент, Роза закриваше очите на Лумики с ръце и й шепнеше, че това е само филм. Миризмата от розовите храсти ги омайваше, но тръните бодяха. Възрастните никога не разбираха най-хубавите игри. Понякога трябваше да намокрят целия под в стаята си. Защото играеха на океан. Бузите на Роза бяха солени, защото бе плакала. Лумики облиза солта. Тя беше котка. Държаха се за ръце и никога нямате да се разделят. Винаги щяха да живеят в една къща и да спят в една стая. Щяха да са Белоснежка и Червенорозка. А ако сънуваха кошмари, щяха да спят в едно легло. Топло тяло до топло тяло. Да дишат в синхрон. Кошмарите никога нямаше да ги стигнат, ако спяха долепени една до друга.
	Лумики нямаше представа колко време е минало, когато изведнъж осъзна, че е на осемнайсет години и седи на пода в хола на родителите си, заобиколена от снимки. Десетки снимки, разхвърляни около нея. Бяха покрили пода, сякаш над главата й бе се отворило някакво ново небе, от което бяха навалели шарени правоъгълни снежинки. Вече не беше на три годинки. Не държеше по-голямата си сестра Роза за ръката.
	Имаше чувството, че я е връхлетяла приливна вълна, отнесла тавана, пода и стените. Водата от вълната бе я захвърлила насред черна пустота. Никъде нямаше сигурно място, нямаше твърда опора. Всичко, в което вярваше, се оказа лъжа, черен мрак. През целия си досегашен живот живееше с вярата, че е единствено дете, че е сама.
	Как е възможно да отнемеш нечия сестра? Как са могли да скрият от нея, че Роза изобщо е съществувала? И защо? Какво се е случило с нея?
	Лумики стана. Наложи се да се подпре на дивана, за да не падне. Виеше й се свят. Гадеше й се. Плачеше й се. Краката й отказваха да носят тялото. Тя затършува по масичката пред дивана за телефона си. Трябваше да се обади на майка си и баща си веднага. Нямаше значение колко е часът. Нямаше значение, че вече може би спят. Лъжци. Измамници. Не може човек да причинява подобни неща на хората, които обича. Нали? Как са могли да крият нещо толкова важно през целия й живот?
	Лумики трябваше да ги попита.
	Веднага.
	Трябваше да разбере какво се е случило с Роза. В същия момент телефонът сигнализира за получаването на няколко съобщения. Лумики позна от кого са още преди да ги прочете.
C>
	Виждам те. Стоиш с телефон в ръката. Но не се обаждай.
	Не искаш да играеш ролята си на премиерата в зала, обляна в кръв. С кръв, течаща по сцената. Достатъчно кръв, та да запълни всяко място в залата. Не искаш симпатичното ти, но глупаво гадже да падне на сцената с изцъклени, безжизнени очи насред репликата си.
	И знаеш, че ако отмените премиерата, нищо няма да постигнеш. Пак ще ви открия всички до един и ще изиграя сценария си. Точно в този момент си красива. Човек, видял истината, винаги е красив.
C$
	Лумики се втурна към ключа за лампите в хола, макар да знаеше, че нищо няма да постигне, като ги изключи.
	След това застана неподвижно в тъмната стая и се взря в мрака на двора, опитвайки да види нещо. На погледа й отвърна само мракът.
	Тя остави ръката си, с която държеше телефона, да падне като отсечена. Вече знаеше, че няма да се обади на родителите си.
C>
	Знанието е красиво и жестоко, моя скъпа Лумики. Имаш ли знание, можеш да постигнеш всичко. Знанието води до действия, вяра и доверие. То ни дава истинска власт.
	Ако познаваш точните хора, винаги можеш да събереш повече информация и да откриеш тъкмо онова, което търсиш. Аз знам толкова много за теб, защото исках да знам. Жаждата ми за знание бе като жаждата на човек, който никога не е пил. Знаех как да задам правилните въпроси на точните хора. Открих начини да науча всичко, което хората искаха да остане тайна.
	Няма тайни, когато човек е толкова жаден за знание, колкото бях аз.
	Хората винаги са готови да направят изключение, стига да ги убедиш, че има причина да разкрият тайната. Понякога това са пари, понякога други форми на заплащане. Най-често обаче парите не са необходими, защото хората искат да ти кажат каквото знаят, дори най-съкровените си тайни. Това е в кръвта им.
	Търпеливо събирах информация за теб, късче по късче. Не бързах. Знаех, че имам време, и когато дойдеше моментът, ти щеше да си готова да приемеш онова, което бях открил.
	Знанието е власт.
	Истината е красота.
	Ще те направя по-могъща и по-красива от всички.
C$


>	Четвъртък, 14 декември

>>	14

	_Винаги върви в светлината, Лумики._
	Това бяха последните думи на баба й към нея. Ракът на панкреаса бе й отнел баба й преди пет години. Посещаваше я в болницата и се навеждаше към нея, та да я погали по бузата със съсухрената си, сбръчкана ръка. Лумики обичаше баба си, тази силна, но и крехка жена, без въпроси или задръжки. Баба й също я обичаше. Не се съмняваше и за секунда. Но родителите на баща й бяха по-дистанцирани. Живееха в Оланд и не ги виждаше толкова често.
	И все пак как баба й е могла да скрие от нея, че е имала сестра? Имаше чувството, че са я захвърлили в някаква странна, изкуствена реалност, където всички заговорничат срещу нея. Скрита камера. Огромна пиеса. Риалити шоу, което всъщност се развива по сценарий, и тя е единствената, която не го знае.
	_Винаги върви в светлината._
	Думите на баба й нахлуха в съзнанието й, докато вървеше покрай централния площад в града, на път за къщи от училище. Цветните коледни лампички къпеха улицата в жълто и златно. Светлинните цветя и снежинки, гирляндите от лампички, увити около стволовете и клоните на дърветата и по витрините на магазините те караха да забравиш, че ако електричеството на града внезапно спре, хората ще се лутат в непрогледен мрак. Когато има светлина, хората забравят мрака. Лумики се почуди дали и баба е мислила така. Че ако изпълни живота на Лумики със светлина и радост, трагедията от миналото ще изчезне.
	Защото в миналото й нямаше как да няма трагедия. Разбра го сега, след като видя снимките. Само огромна трагедия би обяснила, макар и отчасти, немислимия факт, че сестра й е била скрита от нея.
	Лумики не бе мигнала предишната нощ. След съобщенията на преследвача беше изключила всички лампи, беше дръпнала всички завеси, бе взела най-острия нож от кухнята и бе се свила на кълбо в ъгъла на дивана, вторачена в пространството пред себе си. Беше слушала по-напрегнато от всякога, подскачайки при всеки вой на вятъра и всяко изскърцване на къщата — дори и от плющенето на мокрия сняг по прозорците. Беше толкова уплашена, та си помисли, че може да умре от страх. Искаше да се обади на Сампса или на Блейс, или на полицията, но не можа.
	Преследвачът бе вързал ръцете й, бе я парализирал, бе я лишил от възможността да се движи и да диша.
	Докато нощта бавно напредваше, Лумики се замисли кой би могъл да бъде преследвачът й, но не успя да измисли дори приблизително възможен отговор. Откачалка. Луд. Но кой би могъл да знае толкова много? Кой би могъл да знае за сандъчето и снимките, за ключа? Кой би могъл да вземе ключа? Родителите на Лумики, разбира се, но макар все повече да се съмняваше в любовта им към нея, не можеше да повярва, че е възможно да стоят в дъното на това мъчение. Собствените й майка и баща? Не, не беше възможно.
	Само дето не бе в състояние да отдаде цялото си внимание на въпроса за самоличността на преследвача си, защото беше изцяло погълната от мисълта какво се е случило с Роза. Това й се струваше по-важно от всичко. Трябваше да намери отговор, преди да мисли за другите неща.
	Преследвачът й беше дал ключа, но беше оставил друга ключалка заключена. Лумики знаеше, че е в ръцете му. Беше сигурна, че той знае отговора на въпроса й.
	Когато утрото най-сетне плъзна — уморен, сив декемврийски поглед по северното полукълбо, тя се надигна от дивана на скованите си крака, като си помогна със също толкова скованите си ръце. Беше на косъм да загуби съзнание. Прибра ножа в кухнята и после заличи всички следи от присъствието си в къщата. Движеше се механично. Понякога, когато нямаш силите и ресурсите за нещо повече, се налага да се движиш на автопилот.
	Свърши каквото трябваше да се свърши. Забрави всичко останало.
	И така, Лумики се качи на сутрешния влак за Тампере, отби се в апартамента си да се преоблече и да изпие набързо чаша кафе, и пое към училище. Нормални неща, нормален живот, сякаш всичко беше както обикновено. Навсякъде около нея хората живееха живота си, бързаха за работа и училище. Имаше чувството, че ги наблюдава през стъкло, от прозрачния си ковчег. Беше при тях, но не съвсем.
	_Имало едно време момиче, което го нямало._
	Роза, която бе просто заличена. Лумики, която вървеше и дишаше и отстрани сигурно изглеждаше като напълно живо същество, макар отвътре да чувстваше само чернота. Беше празна обвивка на човешко същество.
	В училище първият човек, когото видя, бе Хенрик Вирта, преподавателят по психология. Изгледа я загрижено.
	— Да не си болна? — попита той.
	— Не. Зимна депресия — отвърна Лумики.
	— По това време на годината трябва да внимаваш да спиш достатъчно и да поемаш достатъчно светлина — каза Хенрик и се усмихна топло.
	Енергията на Лумики й стигна за едно кимване. После срещна Сампса, който изглеждаше още по-разтревожен от изтощения й вид.
	— Просто стоях до късно с нашите — излъга Лумики.
	Започваше да мисли, че ако се наложи да излъже още веднъж, ще повърне.
	— Шантави финско-шведски купонджии — засмя се Сампса.
	Това някак си предизвика караницата. Лумики се раздразни от думите му, от усмивката му, от тона му, от всичко всъщност. Вбеси се, когато той каза, че ще я почака в библиотеката след училище, за да я изпрати до дома й.
	— Ужасно съм изморена, искам само да си легна да спя като шантава финно-шведка сама в шантавото си финско-шведско легло — рече тя.
	— Обещавам, че ще си мълча и няма да те притеснявам — спокойно каза Сампса.
	— Не, тази нощ искам да остана сама.
	— Напоследък често искаш да оставаш сама.
	— Такава съм. Знаеше го, когато започнахме да се виждаме.
	— Понякога имам чувството, че съм доста незначителна част от живота ти.
	Лумики съзря мъката в очите му и при други обстоятелства това щеше да й причини болка. Но не и днес. Днес тя се чувстваше толкова изморена, толкова изнервена и потисната, че мъката на Сампса й се стори обвинителна. Какво да каже?
	_Не искам да дойдеш с мен, защото всяка дума, която произнасям, е лъжа? Лъжа те, за да те защитя, но днес повече не издържам да го правя? Не можеш да ме спасиш. Никой не може._
	Целия ден в училище прекара обгърната от непрогледна черна мъгла. Сега вървеше по моста над бързеите в реката в центъра на града, в компанията на почетен кордон от коне, нарисувани със светлина. Тази част от коледната украса на града й се струваше най-хубавата. Коне, вдигнали се на задните си крака, предните им копита, биещи във въздуха, толкова реалистични, та почти се чуваше цвилене.
	_Винаги върви в светлината._
	Никога нямаше да излезе от мрака, ако не разбереше истината.
	Лумики реши, че вече е време да се свърже с преследвача си по своя инициатива. Извади телефона от джоба си и изпрати съобщение на номера, от който бе получила неговите.
	_Искам да се видим._
	Надяваше се, че това е достатъчно ясна покана за „сянката“ й. Ако беше успяла да научи нещо за начина му на мислене досега, то бе, че няма да устои на такова изкушение.
	Лумики знаеше, че играе опасна игра, но трябваше да открие кой стои зад всичко това.
	Пред вратата я чакаше изненада. Сампса. Седеше на стълбите с кошница за пикник до себе си.
	— Ако искаш, ще си тръгна. Но си помислих, че ще ти дойде добре да хапнеш нещо и може би да направя масаж на шията ти.
	Сампса изглеждаше толкова обезоръжаващо сладък с дебелата си светлозелена вълнена шапка, с очи, пълни с надежда, че почти разби сърцето й. С какво е заслужила такава безусловна, непоклатима любов?
	— Наистина ли мислеше да ме водиш на пикник през декември? — попита тя.
	— Разбира се. Нося и одеяло, и всичко. Апартаментът ти е малък, но на пода има достатъчно място.
	Сампса се усмихна широко. Лумики го сграбчи за яката на палтото и го целуна нежно и продължително, защото точно в момента той го заслужаваше повече от всеки друг.
	Вътре Сампса наистина разстла одеялото на пода и взе да вади от кошницата багети, пресни сирена, грозде и шоколадови кексчета. После пусна албум със съвременен фолк на Сана Курки-Суонио. Казваше се „Черно“. Сампса сложи Лумики да седне на пода, подаде й хляб и сирене, наля й чаша червено вино и сложи ръце на раменете й.
	— Наслаждавай се — прошепна в ухото й.
	Тя затвори очи. Сампса беше толкова добър, толкова чудесен, та се изплаши да не избухне в сълзи.
	_Познавам, познавам и вятъра, и покоя. Далечни, далечни сенки на брегове виждам. Къде ли, къде да отида сама, Къдели, къде ще намеря почивка? Не мога, не мога да вляза в земята. Там болест, там болест ще ме надвие и в блато, и в блато не ще се подхлъзна, преди смъртта, преди смъртта да ме целуне. Бих спала, бих спала, но животът е лек. Бих пила, бих пила, но жадна не съм._
	Ритъмът и думите на песента, нежните движения на Сампса, топлината на червеното вино във вените й. Всичко това оформи мек, пухкав, приказен свят около Лумики. _Дали е възможно да остане тук? Да забрави всичко останало? Поне за момент?_
	Масажът на Сампса беше приятен. Само че Лумики не можа да не се сети за другите ръце, които наелектризираха кожата й по съвсем различен начин, разпращаха вълни от удоволствие по цялото й тяло само с няколко леки докосвания. Блейс. Мислеше си за Блейс, макар той да беше човекът, за когото не биваше да мисли. Беше нечестно спрямо Сампса.
	В този момент телефонът й изписука, че е получила съобщение. Посегна да го вземе.
	— Не го чети сега — помоли я Сампса.
	— Трябва — каза тя и взе телефона.
	Ръцете на Сампса се свлякоха от раменете й. Пухкави те облаци вече бяха се разпръснали, а биенето на сърцето й отекваше в ушите й, обзета и от ужас, и от надежда. Но съобщението не беше от преследвача. Беше от Блейс.
C>
	Непрекъснато мисля за теб. Ти си първата ми мисъл сутрин и последната вечер. И през целия ден. Винаги ще те обичам.
C$
	Лумики усети как бузите й пламват. Възможно ли е връзката им да е толкова силна, та той да усеща, когато мисли за него? Стана и отиде в кухнята.
	— От кого беше? — попита Сампса.
	— От майка ми. Забравила съм си една риза у тях.
	Лъжа, лъжа, лъжа. Поредната лъжа.
	Лумики автоматично отвори чекмеджето, в което държеше брошката дракон, подарък от Блейс, и я извади. Погали изящните люспи. Де да можеше да я закачи на ревера на палтото си и да я носи гордо. Защо не може животът й да е лесен?
	Чу Сампса да става от одеялото. Бързо пъхна брошката в джоба си. После изтри съобщението от Блейс. Всъщност трябваше направо да изтрие номера му. Само че не можеше, още не.
	_Ела, приятелю, заведи ме някъде, където има пепелянки и скорпиони. Ела, приятелю, заведи ме някъде, където бодли ще ни разкъсат на парчета._
	_Ела, приятелю, да се отклоним от пътя._
	_Там искам да отида, извън пътя._
	Гласът на Сана Курки-Суонио изпълваше съзнанието на Лумики.
	— Може ли да спрем музиката? — попита Сампса.
	— Разбира се. Какво ти се прави?
	— Спи ми се — отвърна тя и тръгна към леглото, без да го погледне в очите.
	Изведнъж усети такава умора, че не можеше да стои на краката си. Строполи се на леглото с дрехите, уви се с одеялото и тутакси заспа.
	В първия момент не разбра какво я е събудило. Обърна глава. Сампса спеше дълбоко. Повдигна се на лакти и се огледа. Сампса бе разчистил пикника и бе сгънал одеялото. Явно бе спала толкова дълбоко, че нищо не беше чула.
	Едва когато взе телефона си да провери колко е часът, видя, че я е събудило съобщение. Часът беше 10:15. Този път съобщението бе от преследвача й.
C>
	Ела в Сарканиеми. Има ли по-подходящо място за срещата ни от лунапарк? Там ще ти кажа всичко.
	Често те гледам дори когато не те виждам. Имам си специално място за това. Имам твои снимки. Направих ги тайно. На всичките си толкова сладка и замислена, понеже не знаеш, че някой те вижда. Закачил съм ги по стените на тайната си стая. Понякога те галя по челото с пръст. Докосвам извивката на пълната ти долна устна и си мисля какво би било да те целуна.
	Пазя и всички вестникарски статии за теб. И купища документи, които дори още не знаеш, че съществуват. Направих схема на живота ти досега на стената. Толкова много си преживяла.
	Мислеше, че си изгубила онази оранжева ръкавица, нали? У мен е. И тя, и сребърната ти писалка, и копчето, дето се откъсна от бялата ти блуза. Те са малките съкровища, които галя, тъй като още не мога да галя теб.
	Понякога влизам в „стаята на Лумики“ със свещи и говоря с теб. Гледам как пламъчетата карат бузите ти на снимките да поруменеят. Толкова си красива. Ти си най-красивото създание, което съм виждал.
	Ала снимките не са достатъчно. Сувенирите са просто сурогати.
	Искам те напълно, с всичките си сетива. Искам да те виждам, да те подушвам, да те вкусвам, да те докосвам. Никога не съм искал нещо или някого толкова силно. Ти си целта на живота ми, смисълът на съществуването ми, скъпа Лумики.
C$


>>	15

	Лумики се покатери по оградата на лунапарка с надеждата, че няма да задейства някоя аларма. Температурите бяха паднали под нулата и оградата беше заледена. Въпреки това успя да се прехвърли през нея, без да писнат сирени. Всичко блестеше от скреж, приличен на вълшебен прашец. Празният, безмълвен лунапарк изглеждаше призрачен, заплашителен. Тъмните силуети на атракциите се издигаха в небето като спящи чудовища с безчет ръце. Не помръдваха, но изглеждаха така, сякаш във всеки момент можеха да се откъснат от земята и да тръгнат. Въртележката като че ей сега щеше да се завърти лудешки, веригите, държащи седалките, да се скъсат и да ги запратят във всички посоки. Вълшебното килимче като нищо щеше наистина да полети, да кацне в езерото и да потъне под вълните.
	Атракциите бяха зазимени, оставени да спят зимния си сън. Не биваше да се събуждат, защото щяха да се ядосат.
	Лумики отново успя да се измъкне, без да събуди Сампса. Много го биваше да спи дълбоко. Този път излезе толкова бързо, та дори бележка не остави. Не искаше да рискува да го събуди. Трябваше да се срещне със „сянката“. Трябваше да получи отговори.
	Сега беше в лунапарка, но не виждаше и следа от преследвача си. Започна да се уморява от цялата тази криеница.
	— Тук съм! — извика с пълно гърло. Ехото отекна по корпусите на атракциите. Никой не отговори.
C>
	Ела в Къщата на забавленията.
C$
	Поредното съобщение. Защо продължаваше да я подмамва? Нали вече беше дошла. Беше готова да се запознаят.
	Вратата към Къщата на забавленията беше отворена. Лумики надникна и извика „Ехо!“. Отговор не последва. Влезе. Подвижен под, басейн, пълен с топки, и зала на огледалата, които те карат да изглеждаш висок или нисък, дебел или слаб. Беше идвала тук и преди. Можеше бързо да прекоси цялата сграда, включително тъмната стая и стъкления лабиринт. И пързалките накрая. Поредно съобщение.
C>
	Хубаво. Вече си преминала през онзи странен етап, който наричаме детство. То е изкривено и объркано. Невинаги можеш да вярваш на собствените си спомени. Огледалата лъжат. Сега е време да преминеш към Торнадото.
C$
	Лумики започваше да се ядосва и да губи надежда. Искаше да приключи с цялата тая работа. Но може би това наистина ще е последният етап от пътешествието. Може би ще получи отговорите, дето търси, щом изпълни задачите.
	Торнадото беше най-страшната атракция в лунапарка — влакче, което се движеше по безумни завои. Пътниците седяха под релсите, по които то се движеше, и понякога се обръщаха с главата надолу. Освен другите завои, имаше и един, който правеше пълен кръг.
	Нова инструкция.
C>
	Качи се по релсите.
C$
	Преследвачът й сигурно бе откачил. Само луд човек би се катерил по релсите на увеселително влакче. Само дето този път лудата бе Лумики, защото изпълни инструкцията.
	Катеренето по заледените релси беше трудно. Металната повърхност се хлъзгаше и й пречеше да се хване здраво. Успя да измине първите няколко метра от равното трасе, но щом релсите взеха да се издигат, катеренето стана почти невъзможно. Не бяха й останали почти никакви сили. Запълзя по релсите на четири крака, като увисваше под тях, когато трасето се извиеше, и се държеше с ръце и крака. На места се издърпваше само на ръце. Стискаше зъби и отказваше да се предаде. Направи грешката да погледне надолу. Беше високо. Прекалено високо. Колко още иска преследвачът й да се покатери? Затвори очи и се опита да диша. Леденият въздух бръсна бузите й. Това беше лудост. Можеше да падне и да загине всеки момент. Изведнъж някой извика отдолу:
	— Лумики!
	Би познала този глас навсякъде. Ала не вярваше, че сега наистина го чува. Отново сведе поглед към земята. Да, наистина бе го чула. Блейс.
	— Слизай оттам! Внимателно!
	Внезапно ръцете, краката, бузите и сърцето на Лумики изтръпнаха. Блейс. Човекът, когото обичаше повече от всичко. Човекът, на когото искаше да вярва повече от всеки друг въпреки случилото се помежду им. _Дали Блейс…? Възможно ли е…?_ Дори не можеше да довърши мисълта. Но какво друго обяснение би могло да има?
	Тогава чу друг глас. Почти толкова познат, колкото гласа на Блейс.
	— Какви ги вършиш, по дяволите? Слизай, преди да съм се обадил на пожарната!
	Сампса.
	Лумики вече нищо не разбираше. Как така и Сампса, и Блейс са се озовали тук? Силите й съвсем отслабнаха. Реши, че е време да започне да слиза. Оказа се по-трудно и от качването. Ръцете й непрекъснато се хлъзгаха по метала. Тя уви и крака около желязната тръба, която играеше ролята на релса по усуканото трасе, но те се хлъзнаха и паднаха, оставяйки я да виси на ръце.
	Усети как силите й окончателно свършиха, и падна.
	Ала Сампса и Блейс бяха успели да стигнат под нея и я хванаха. За момент се оказа в прегръдките и на двамата, в два чифта ръце, които я държаха внимателно. Пазеха я или я държаха да не избяга. Вече не знаеше кое е вярното. Тя се освободи от ръцете и отстъпи няколко крачки назад.
	— Какво, по дяволите, правите тук? — попита ги.
	— И ние можем да попитаме същото — отвърна Блейс, готов за спор.
	— Аз попитах първа, така че вие отговорете първи. — Лумики не избегна погледа на Блейс.
	Той първи извърна глава.
	— Добре. Мотаех се пред вас, защото не можех да спя. Предполагам, че съм се надявал да те зърна през прозореца или нещо такова — призна си той. — И като видях, че излизаш, реших да тръгна след теб.
	Звучеше искрено. Само дето Лумики вече не бе сигурна дали може да вярва на когото и да било. Тя отмести очи към Сампса.
	— А ти?
	— Прочетох съобщението, което получи. Ти не се събуди веднага. А когато се събуди, се престорих, че спя, и после тръгнах след теб. От доста време подозирах, че се виждаш и с друг.
	Отначало Сампса изглеждаше засрамен, но после вирна войнствено брадичка.
	— И очевидно съм бил прав. Дошла си тук да се видиш с него.
	Сампса натърти последната дума презрително и кимна към Блейс.
	— Не е вярно — каза Лумики.
	— Тогава защо дойде?
	Лумики не отговори. Беше толкова объркана. Блейс истината ли казва? Това заговор ли е?
	— Каквото и да е станало, ясно е, че вече няма нужда от присъствието ти — обърна се Блейс към Сампса.
	Сампса го погледна и пристъпи към него, навлизайки в личното му пространство.
	— Бих искал да ти припомня, че Лумики е приятелката ми — каза той.
	— Която ме целуна преди два дни.
	Сампса погледна Лумики, сякаш я молеше да отрече.
	Тя отново не отговори, но очите й казаха достатъчно. Сампса блъсна Блейс.
	— Махай се от живота й! — сряза го той. — Вече веднъж я заряза. Пропусна шанса си.
	Блейс се усмихна криво и бутна Сампса леко, сякаш на игра.
	— Истинската любов не се влияе от подобни неща. Ние с Лумики сме създадени един за друг. Съдба е.
	— Големи приказки за някого, комуто не е стигнало мъжеството да остане с Лумики — изрепчи се Сампса.
	— А, значи сега мерим мъжеството си, така ли?
	Изведнъж Сампса и Блейс се счепкаха. Разменяха си ругатни с ръмжене и един през друг викаха, че Лумики обича именно него. Уморена до смърт, тя ги гледаше отново сякаш през стъкло. Не насърчаваше нито единия, нито другия и не се надяваше единият да загуби. Схватката й се струваше глупава. Детинска.
	— Не мога да се занимавам с това — въздъхна тя. — Стойте тук и се пребийте, все ми е едно. Тръгвам си. И не си правете труда да вървите след мен.
	И хукна, без да се обърне. Искаше леденият въздух да изтезава дробовете й. Искаше нещо, каквото и да е, да прочисти съзнанието й от обхваналата го мъгла.
	Възможно ли е човек да полудее, без да забележи? Или това е обичайният начин, по който хората полудяват? Ами ако наистина е изгубила връзка с реалността? Ами ако си е въобразила всичко? Ами ако писмата не съществуват? Или съобщенията? Или преследвачът?
	_Ами ако всичко това е само в главата й?_
	Тя скочи към оградата, вкопчи се в нея, оттласна се с крака и се прехвърли отвън. Продължи да тича. Когато стигна до главната улица, която минаваше покрай езерото, някой викна след нея.
	— Ей, сладур! Купонът тъкмо започва!
	Група мъже на средна възраст, които явно тъкмо си тръгваха от коледно парти. Поне това подсказваха шапките на елфи и червените носове. Лумики продължи да тича. Искаше й се да избяга от всичко, от живота си, от лудостта, в която се превърнаха дните й.
	Все още нямаше отговори. Все още не знаеше кой я преследва.
	Когато отвори вратата на апартамента си, бе готова да се строполи на пода и да се разплаче. Колко може да изтърпи човек? Колко още трябва да влачи товара си? Къде е точката на пречупване?
	Лумики се чувстваше прекалено объркана и изплашена, затова със закъснение си даде сметка, че в апартамента мирише на нещо необичайно. Докато го осъзнае, ръцете й вече бяха извити зад гърба, в устата й пъхнаха кожена ръкавица и вдигнаха единия й ръкав.
	Последното, което усети, бе острият връх на игла, притисната към голата й кожа, и нещото, което вкараха във вената й.
	После светът отстъпи място на мрака.


>	Петък, 15 декември, ранна сутрин

>>	16

	„Сянката“ понякога кръжеше до нея, друг път се отдалечаваше. Силуетът й беше неясен и променлив. Не успяваше да запомни формата й.
	Лумики се опита да фокусира поглед. Всичко пред очите й бе размазано. Болеше я главата, ръцете и краката си усещаше натежали, като в кошмар. Клепачите й не искаха нищо друго, освен да се затворят. Тя обаче ги накара да се вдигнат.
	Лежеше по гръб. Отдалечи лявата си ръка от тялото и попадна на препятствие. Същото нещо стана и с дясната. И с краката й. Успя да вдигне едната си ръка достатъчно високо, че да попадне на поредната преграда. Странно. Все още виждаше и нагоре, и настрани. Или щеше да вижда, ако зрението й не беше толкова замъглено. Замъглени очи, замъглени мисли, които също сякаш не успяваше да фокусира.
	_„Не мина много и тя отвори очи.“_
	Гласът идваше отгоре. Идваше от „сянката“, която се движеше. Лумики смътно осъзна, че гласът й е познат, но не успя да го идентифицира.
	— Знаех си, че ще бъдеш по-силна от принцесата в приказката. Няма отрова, която да ти действа дълго. Ти си боец. Цял живот се бориш. Дори на мен се опълчи храбро. Не показа страха си. Не каза на никого.
	Мъглата взе да се оттегля от главата на Лумики. Най-сетне разбра какво затруднява бавните, непохватни движения на ръцете и краката й. Намираше се в ковчег. В стъкления ковчег от пиесата.
	— Но сега борбата стигна своя край — продължи гласът на „сянката“. — Вече не е нужно да се бориш. Можеш да се предадеш и да станеш моя.
	Лумики се опита да седне. Имаше чувството, че вените й са пълни с черно олово, което й пречеше да се движи нормално. Главата й се удари в стъкления капак на ковчега. Не се отказа, а се опита да вдигне ръце и да бутне капака.
	Би трябвало да стане лесно. Знаеше го. Беше го правила многократно на репетициите. Сега капакът не помръдна.
	— Бедната малка Лумики. Понякога животът ни поднася изненади. Нещата не стават, както очакваме. Понякога не можеш толкова лесно да излезеш от стъклен ковчег. Това не е пиеса. Не е приказка. Това е реалността. А в реалността, разбира се, капакът на ковчега е закован.
	Лумики опита да накара замъгленото си съзнание да разпознае гласа. Толкова й беше познат. Трябваше да се сети. Трябваше да си спомни името.
	Името бе толкова познато. Беше го произнасяла толкова често.
	Просто не можеше да го открие в мъглата, която обгръщаше мозъка й. Знаеше само, че гласът не лъже. Капакът наистина бе закован.
	— Може да се изненадаш, но ковчегът със закован капак е херметически затворен. Така че пести дъха си. Кислородът няма да трае вечно, а пък съм сигурен, че искаш да си в съзнание, докато ти разказвам всичко, което знам за теб.
	Лумики легна обратно. _Отпусни се_, заповяда си тя. _Дишай само колкото е необходимо. Успокой се. Иначе няма да оцелееш._
	_Няма да оцелееш._
	По кожата й плъзна ужас, когато повтори думите наум. Можеха да се окажат истина.
	— Сигурен съм, че си прочела всичките ми писма, което значи, че знаеш колко много знам за теб. От доста време те проучвам. Следях те и те наблюдавах, пазех те и те защитавах, шпионирах те и следвах всяка твоя стъпка. Правех го, защото още от самото начало почувствах, че двамата с теб сме еднакви. В нас живее мрак.
	На Лумики й призля. Не беше сигурна дали гаденето е резултат от онова, дето казваше гласът, или от веществото, с което очевидно бе упоена. Опита се да диша по-равномерно. Да забави ритъма на сърцето си.
	— Може да си се стреснала от приказките ми за кръв и убийства. Виждал съм изражението ти веднъж или дваж, докато четеше писмата ми. Изглеждаше стъписана и изплашена. Без нужда. Никога не бих ти написал тези неща, ако не знаех, че и ти си убиец. Всъщност от двама ни именно ти си убиецът. На мен просто ми харесва представата за убийството. Предполагам, че е неизбежно рано или късно да осъществя фантазията си. Но това още не се е случило. Ако беше проявила глупостта да кажеш на някого за писмата и съобщенията, щях да изпълня заплахите си. Щях да имам причина и оправдание да го направя. А какви са твоята причина и твоето оправдание, любов моя? Просто желание да убиваш? Вродено зло? Не се притеснявай обаче. И двата варианта са еднакво стимулиращи за мен.
	„Сянката“ обикаляше стъкления ковчег, както хищник обикаля плячката си. Както хищникът обмисля къде да удари първо и кога. Дали да впие зъби в крака, в ръката, или в гърлото?
	— Не знам дали си добра актриса, или наистина не помниш. Предполагам, че спомените ти са започнали да се връщат, когато четеше писмата ми. За кървавите ти ръце. За това как си убила сестра си Роза.
	Пулсът на Лумики внезапно скочи до панически ниво. Възможно ли е „сянката“ да знае? Вярно ли е? Наистина ли е убила сестра си?
	— О, мила моя Лумики, как пребледня. Може би не помниш. Как си забила острия нож в корема й и как си стояла хладнокръвно да гледаш как кръвта й изтича. Не си повикала бавачката за помощ. Тя дошла, когато вече било твърде късно. Чел съм всички полицейски доклади.
	Замъглените сетива и мисли на Лумики напълно избиха връзка с настоящето. Само че думите на „сянката“ изведнъж й разкриха миналото с кристална яснота. Затвори очи и отново стана на три години.
	Лумики беше на три, а Роза — на шест. Мама и татко бяха излезли, може би на театър, а момичетата гледаше и една отегчена тийнейджърка от съседната къща, Йеника. Тази вечер между Йеника и гаджето й се вихреше скандал, изцяло по телефона — тя непрекъснато звънеше на него, на приятелите си и на неговите приятели. За вечеря Лумики и Роза получиха само леко притоплени палачинки, останали от закуската, и ягодово сладко.
	— И от къде на къде може да се мляскаш, с която ти падне, а аз ставам курва само ако говоря с някого? — сопна се Йеника по телефона. Сега говореше с гаджето.
	— Какво е курва? — попита Лумики.
	— Момиче, което има много гаджета — отвърна Роза с увереността на по-голяма сестра.
	Йеника ги изгледа с досада.
	— Наглеждай сестра си — каза тя на Роза и посочи Лумики. — Опитайте се да не се убивате за няколко минути.
	После Йеника се качи на горния етаж, за да говори спокойно.
	Имаше прекалено много сладко за малките палачинки и чиниите бяха покрити с него.
	— Хайде да играем на смърт — предложи Роза.
	— Как се играе? — попита Лумики.
	— Ето така — каза Роза и размаза ягодово сладко по предницата на бялата си нощница. — Това е кръв.
	Лумики последва примера. Сладкото беше хлъзгаво и покапа на пода. Ръцете й станаха лепкави. Засмя се. Роза обаче не беше свършила.
	— Сега ни трябва оръжие, щом има кръв — рече тя и отвори едно чекмедже.
	Лумики се стресна, когато видя острия нож в ръцете й.
	— Забранено е да пипаме ножовете — прошепна тя.
	— Да, но мама и татко ги няма. Освен това е само на игра — заяви Роза.
	— Добре — прошепна колебливо Лумики.
	— Тъжна съм. Искам да умра — каза Роза.
	— Защо?
	— Може би гаджето ми ме е изоставило. Не искам да живея повече! — изплака Роза с драматичен глас и размаха ножа във въздуха. — Ще се самоубия!
	Тя насочи ножа към корема си. От разстояние, разбира се, надалеч от нощницата си.
	След това всичко стана много бързо. Роза се подхлъзна на покапалото по пода сладко. Падна напред, без да пуска ножа, който се заби в корема й. Строполи се на земята по лице и не стана. Лумики изтича до нея и я бутна по рамото. Роза не реагира. Под нея се образува локва кръв.
	— Глупава игра — каза Лумики.
	Роза не отговори.
	— Кажи ми нещо! — извика Лумики и напрегна всички сили да обърне Роза по гръб.
	Очите на сестра й бяха отворени, но не гледаха към нея. От устата й потече кръв.
	Лумики осъзна, че нещо никак не е наред.
	Тя хукна, о, как хукна към горния етаж! Закрещя името на Йеника. Йеника беше в банята. Плачеше и викаше.
	— Никога не съм обичала някого колкото теб!
	Лумики взе да удря с юмруци по вратата на банята.
	— Сега пък какво има? — сопна й се Йеника, без да отвори.
	— Роза. Роза. Една глупава игра.
	— Ами кажи й, че искаш да играете на нещо друго. Остави ме на мира за няколко секунди, става ли? — изхлипа Йеника.
	Лумики също хлипаше, но от очите й не течаха сълзи.
	Тя изтича към аптечката в спалнята на родителите им и извади кутия с лепенки. Ако ти тече кръв, трябва лепенка. Грабна онези с картинки на Мики Маус. Роза ги харесваше.
	После се втурна обратно към долния етаж. Роза все така лежеше на пода. Имаше толкова много червена кръв. Ножът стърчеше от корема й. Изглеждаше нередно. Ножовете не биваше да изглеждат така. Лумики се опита да го извади, но не успя. Сложи няколко лепенки около ножа, но те веднага подгизнаха от кръв. Нощницата на Роза бе окървавена. Лепенките не помагаха. Раната не изчезна.
	Кръвта бе лепкава като ягодово сладко, но топла, не студена.
	Най-сетне Йеника слезе — със зачервени очи, подсмърчаща. Спря на прага на кухнята.
	— Какво по дяволите…?
	— Играехме на смърт — каза Лумики. — Но играта е глупава. Не ми харесва.
	Лумики знаеше, че споменът е истински. Не беше си го въобразила и не беше резултат от упояването. Всичко наистина бе се случило. Споменът обясняваше всички онези странни проблясъци в паметта й и кошмарите, които я мъчеха цял живот. Имала е сестра, която е умряла. Само че смъртта й бе злополука. Лумики не беше убиец.
	_Дали майка й и баща й мислеха, че тя е убила сестра си? Дали мислеха, че е извадила ножа от чекмеджето и го е забила в корема на Роза? Затова ли скриха съществуването на сестра й и всичко, дето бе се случило? Лумики трябваше да говори с тях. Веднага. Трябваше да се измъкне от стъкления ковчег._
	Внимателно провери дали слабостта и тежестта, обездвижила ръцете и краката й, е намаляла. Не беше. Дишането също започна да я затруднява. Кислородът й свършваше.
	— Всички си помислили, че си толкова малка, та не можеш да разбереш какво си направила. Сметнали го за злополука. Такива неща се случват понякога, когато си играят нормални деца. Само че кое нормално дете не би се втурнало веднага към бавачката? Според детския психолог си била некомуникативна, дори гневна. Повтаряла си колко глупава е Роза. Когато прочетох документацията, надникнах дълбоко в душата ти. Видях, че е черна като моята. Черна като абанос. Тогава започнах да се влюбвам в теб.
	_Не, не, не._
	Лумики разтърси глава. Не стана така. Йеника излъга. Спомни си как още тогава се изненада. Намрази Йеника заради лъжата, намрази майка си и баща си, защото не бяха вкъщи, а Роза намрази, защото поиска да играят на игра, която се оказа твърде истинска. Намрази сестра си, защото умря. Намрази я, защото я обичаше толкова много, а тя изведнъж изчезна.
	Лумики се опита да диша по-бавно. Започваше да усеща липсата на кислород — зави й се свят и зрението й се замъгли.
	Дали стъкленият ковчег ще се превърне в истински ковчег?
	Тя опипа дрехите си, търсейки нещо, което можеше да й послужи за оръжие. Нямаше колан с тока. Нямаше дори фиба. Пъхна едната си ръка в джоба на джинсите. Нещо метално. Нещо студено. Нещо, чиято повърхност й се стори много позната. Нейният дракон.
	Драконът е брошка, а брошките имат игли. Дали ще успее да издере стъклото с иглата и да го направи по-чупливо? Стисна пръсти около дракона. Потърси закопчалката и я отвори. Иглата беше остра. Бавно и внимателно извади ръка от джоба си. „Сянката“ беше от дясната страна на ковчега. Лумики притисна иглата към лявата му страна с всички сили и я прекара надолу.
	Тънката игла се предаде моментално — изкриви се и стана безполезна.
	Очите на Лумики се напълниха със сълзи на страх и отчаяние.
	Никога нямаше да излезе от ковчега.
	— Сигурно се чудиш защо точно ти.
	— Защото си специална, скъпа моя Лумики. В теб има и светлина, и мрак. Изобщо не си като другите. По-силна си от всеки, когото познавам, макар в същото време да си крехка и уязвима. Не се страхуваш да си сама. Знаеш, че останалите хора не са толкова ценни, колкото теб. Имаш толкова много страни и пластове. На осемнайсет години си по-многопластова личност, отколкото някои хора ще станат през целия си живот.
	— Преживявала си мъка и омраза. Не си напълно добра.
	— Знаех, че ще се срещнем като равни, защото във вените ни тече една и съща черна кръв. Това е нещо, което никой друг не би могъл да разбере.
	— Когато те видях за първи път, веднага разбрах. Оттогава минаха години. Ти не знаеше колко ясно, колко истински те виждам. Тогава току-що бе ме напуснал някой, който не можеше да оцени идеите ми, дълбините на душата ми. Когато тя си отиде от живота ми, помислих, че никога няма да намеря някого като мен.
	— Тогава се появи ти.
	— Появи се като тиха буря. Другите не осъзнаваха силата ти, но аз усетих вятъра и видях буреносните облаци и светкавиците, величието и красотата, които присъстват само при най-страховитите бури. Ездачи на бурята*.
	[* Riders on the storm, една от най-известните песни на „Дорс“. — Б.пр.]
	— Това сме ние. Ездачи на бурята. Законите и правилата на този свят, това общество, не важат за нас, защото сме изключителни същества.
	— Толкова съм щастлив, че скоро ще бъдеш моя. Само моя.


>>	17

	_Търсех глътка живот, искра небесна светлина. Но хорът в главата ми пееше: Не, о, не._
	Сърцето на Лумики почти спря, когато чу из залата да се разнася „Глътка живот“ на „Флорънс енд дъ Машин“.
	— Тази е любимата ти, нали? Не гледай толкова учудено, мила моя. Казах, че следя всяка твоя стъпка. Знам каква музика слушаш. И си помислих, че тази подхожда на случая. Ти копнееш за глътка живот, за да оцелееш. Трябва ти кислород. Скоро ще го получиш. Само че първо трябва да се уверя, че също ме обичаш и разбираш, че трябва да сме заедно.
	Гласът на „сянката“ звучеше по-напрегнато от преди. Мозъкът на Лумики още не бе успял да го идентифицира. Просто не можеше и не можеше да го прибере в правилната кутия и да й залепи етикет.
	Кой е този луд? И какво възнамерява да прави с нея?
	Знаеше, че не може да чака да разбере. Трябваше да направи нещо.
	_Още по-труден е пътят, осъдена е тя. Трябва да останем заедно, знам. Виждам какво има долу, има нещо там. Но ако теб те няма, мястото ми не е тук (тук, тук, тук)._
	Лумики още усещаше допира на люспите на дракона по пръстите си. Брошката я успокояваше, нищо че иглата бе се изкривила. Тя погали повърхността й с пръст — главата и ушите на дракона, крилете, свити назад, опашката, която завършваше с остър връх. Толкова остър, че я убоде.
	Върхът на опашката. Той беше по-здрав от иглата.
	Лумики успокои препускащото си сърце. Трябваше да остане спокойна. Колкото по-силно биеше сърцето й, толкова повече кислород щеше да й трябва. А той беше на свършване. Хипоксия. Недостиг на кислород. Отказа да мисли какво ще последва и колко бързо.
	Притисна опашката на дракона към стъклото, напрегна всички сили и я придвижи надолу. Усети как металът се впива в стъклото. Драконът ще остави следа. Но колко дълбока? Дали ще е достатъчна да отслаби стъклото?
	Лумики знаеше, че ще има само една възможност. Трябваше да успее от първия опит.
	Брошката бе одраскала стъклото. С трепереща ръка Лумики прибра дракона в джоба си. За момент постоя неподвижно, събирайки сили. Трябваше да издържи. Кислородът трябваше да й стигне за още няколко секунди.
	_Започнах отново да го чувам, но този път не беше краят. Толкова е тихо в стаята. Сърцето ми е равна пустош, в която дяволът танцува пак. Толкова е тихо в стаята._
	Лумики напълни дробовете си с какъвто кислород бе останал в стъкления ковчег. После с всички сили заби лакът в драскотината, която бе направила. През ръката й премина взрив на болка, от който пред очите й причерня.
	Но стъклото се разби. Стената на ковчега се пръсна и Лумики се изтърколи навън, вдигнала ръце, за да предпази лицето си. Острите, назъбени парчета стъкло се закачаха по дрехите и ръцете й. В кожата й проникнаха миниатюрни късчета. Не обърна внимание. Дробовете й се изпълниха с кислород.
	„Сянката“ се озова до нея за секунда. Точно както беше предположила.
	— Трябваше да се сетя, че няма да чакаш търпеливо… — каза той и се надвеси над нея.
	Лумики отново използва лакътя си — удари мъжа в носа и когато той се дръпна, стенейки от болка, успя да се повдигне достатъчно, за да удари „сянката“ в слабините с другия си лакът.
	Подейства. Преследвачът й се преви одве.
	Лумики се търколи към края на сцената и падна от нея. Постара се да се приземи възможно най-меко, но въпреки това я заболя при сблъсъка с твърдия под. Все още чувстваше краката си като две парчета олово. Знаеше, че няма да успее да стане. Поне засега. Започна да се придвижва напред, като се издърпваше на ръце.
	Трябва да се скрие някъде и по-скоро. Да се скрие. Но къде?
	Кабинетът по литература беше до театралната зала. Лумики запълзя натам. Движеше се болезнено бавно. Лактите я боляха. Стъклените парченца сякаш се забиваха все по-дълбоко в плътта й.
	Някъде зад нея „сянката“ изстена. Щеше да се възстанови от ударите й съвсем скоро. И щеше да побегне след нея.
	Вратата към класната стая бе открехната. Лумики чу, че „сянката“ се движи. Отвори вратата с ръка, изтегли се в стаята и успя да се повдигне достатъчно, та да хване дръжката и да я затвори. В следващия миг усети как „сянката“ дърпа дръжката от другата страна. Стисна зъби от болка и протегна другата си ръка да заключи вратата.
	Тук силите й свършиха и тя се строполи на пода задъхана, опряла гръб на вратата.
	— О, Лумики. Бедната ми, малка Лумики — засмя се „сянката“ от другата страна на вратата. — Наистина ли мислеше, че нямам ключ? Разбира се, че имам. Само почакай, докато отида да го взема от съблекалнята. После ще си поговорим.
	Лумики отново усети, че не може да диша.


>>	18

	Страхът от смъртта е чудесно нещо. Инстинктът за самосъхранение напомпа мускулите на Лумики с енергията, която им липсваше. Изведнъж ръцете и краката й заработиха отново. Мозъкът й издаваше заповеди за мускулите толкова бързо, че тя нямаше време да облече стратегията си в ясна мисъл. Направо мина към действие.
	_Събери всички чинове и столове пред вратата. Те ще го забавят. Намери с какво можеш да го замериш. Отвори прозореца._
	Ключът се завъртя в ключалката.
	— Помощ! — извика Лумики през прозореца с колкото сили имаше.
	Не виждаше никого навън. Но все трябваше да има хора в парка, нали — кучкар, който разхожда любимеца си, или някой, запътил се към центъра или към библиотеката?
	Вратата бавно се открехна. Краката на чиновете и столовете взеха да скърцат по пода.
	— Издигнала си прегради помежду ни, любов моя. Мислех, че вече сме отвъд подобни смъртни прегради.
	„Сянката“ изсумтя от усилие, докато се опитваше да отвори вратата. Няколко чина и стола паднаха. Тропотът отекна в кабинета и в коридора.
	— Помощ! — извика отново Лумики.
	Навън валеше сняг. Лек, ефирен, бял сняг. Първият истински, красив сняг за тази зима.
	— Никой няма да те чуе — каза „сянката“.
	Но в гласа се долавяше несигурност. Това даде на дробовете на Лумики още енергия. „Сянката“ си проправи път в кабинета, но не включи лампите. Искаше да остане в мрака и да се слее с него.
	Само че Лумики го позна и в тъмното. Мъглата, обгърнала съзнанието й, се разсея и тя осъзна кой е преследвачът й.
	_Хенрик Вирта. Преподавателят й по психология._
	Лумики се стресна. _Как е възможно Хенрик да е събрал толкова информация за нея? И как е възможно толкова мил, разбиращ и дружелюбен учител да се окаже толкова нечовешки луд?_ Не й остана време да обмисли тези въпроси, защото Хенрик разхвърляше яростно чинове и столове, за да си проправи път към нея.
	— Ти, шибана изкусителке! — изкрещя той. — Защо ми причини това? Искам само да те обичам и пазя. Да те защитавам от злото. Ние сме една душа, ти и аз.
	Лумики грабна един телбод и го хвърли по него с всички сили. Той избегна удара в последния момент и телбодът се удари в стената и падна.
	— Не уцели — каза Хенрик доволно.
	— И ти не си уцелил в психологическия профил, който си ми направил — не се въздържа Лумики. — Между нас няма нищо общо. Никога не си ме опознавал и никога няма да ме опознаеш. Това не е любов. Това е болест, обсебване.
	Страхът й бе изчезнал. Беше изчезнал в момента, в който позна Хенрик и разбра, че всъщност никога не е надниквал в най-съкровените й мисли и чувства. Същността, сърцето й бяха далеч от хватката на този човек. Той никога нямаше да я достигне.
	— Щом аз не мога да те имам, никой друг няма да те има.
	Гласът на Хенрик бе станал по-тих, по-нисък. Лумики знаеше, че говори сериозно. Щеше да я убие, ако успееше да я стигне.
	Перфоратор. Метна го към главата на Хенрик. Този път той не успя да избегне удара и острият ръб на перфоратора се стовари върху слепоочието му. Смаян, вдигна ръка и докосна лицето си.
	— Сега кръвта тече не само от сърцето ми — прошепна той.
	От мелодрамата на Лумики й се повдигна. Хенрик сякаш вярваше, че участва в пиеса и трябва да каже възможно най-мрачните, най-безумни реплики, които е в състояние да измисли.
	— Помощ! — извика отново Лумики с дрезгав глас.
	Хенрик избута и последния чин от пътя си. Щеше да я стигне след няколко крачки.
	— Не можеш да избягаш — изръмжа той. — Не разбирам защо просто не ми се подчиниш.
	Никога, каза си Лумики и се покатери на перваза.
	— Какво правиш?
	Гласът му изведнъж прозвуча стреснато.
	Лумики седна и се избута до ръба на перваза. Обърна се и се спусна отвън, хванала студения перваз. Хвърли поглед надолу. Земята беше далече. Твърде далече. Само дето нямаше друг избор.
	— Да не си полудяла! — избухна Хенрик.
	— Ти си лудият тук — отвърна Лумики.
	Тя усети как ръката му докосна върховете на пръстите й, но вече бе се пуснала и падаше към земята, а около нея танцуваха снежинки. Опита се да се отпусне максимално, когато се удари в земята.
	Просната по гръб в прясно навалялото снежно одеяло, Лумики се възхити за момент на факта, че не си е счупила нищо. Снежинките танцуваха менует, кацаха по лицето й и се топяха по бузите й.
	После дойде болката.


>	Четвъртък, 28 декември, две седмици по-късно

>>	19

	Отначало Лумики размърда само ръце. Бавно, с премерени, търпеливи движения изпъна лакти и вдигна ръце към главата си, после ги спусна към кръста си. Снегът беше пухкав и мек. Движеше се лесно под ръцете й. После се сети, че трябва да раздвижи и краката си.
	Толкова отдавна не бе го правила. Откакто беше малка. Преди да тръгне на училище? Най-вероятно. В началните класове насилниците й толкова често бяха я хвърляли в преспите, че мисълта да легне доброволно в снега отдавна бе изгубила всякаква привлекателност.
	_Снежен ангел._
	Името беше красиво, макар да значеше, че просто оставя отпечатък от тялото си в снега. Криле, оформени от движението на ръцете й. Тяло, оформено от краката й.
	_Снежен ангел._ Някога двете с Роза пълнеха целия двор със снежни ангели. Веднъж, след като бяха си легнали, Роза й разказа приказка за ангелите, които ще се спуснат от небето, за да си легнат в леглата, които бяха им направили. Роза каза, че ще остане будна, за да види пристигането на сияйните създания. Лумики я накара да обещае, че ще я събуди. Роза обеща и я хвана за ръката. Така заспа тя, с ръка в топлата ръка на Роза.
	Сълзите се спускаха от очите й към ушите.
	Всеки ден изплуваха още и още спомени. Сякаш в главата й имаше шкаф с безброй чекмеджета. Сега тези чекмеджета се отваряха едно по едно. Всички бяха стояли заключени толкова години.
	_Имало едно време едно тайно момиче._
	_Имало едно време момиче, което го нямало._
	Сега Роза вече не беше тайна. И макар да бе умряла, още съществуваше в спомените, снимките и разказите на хората. Съществуването й вече не бе заличено от света. За Лумики бе все така трудно да приеме, че целият живот на сестра й е бил скрит от нея. Беше отвратително. Никога нямаше да приеме решението на родителите си.
	Те бяха го взели в състояние на шок, полудели от скръб и болка. Наистина бяха повярвали, че тя е убила Роза. Неволно, да, по време на игра. Обясненията на Йеника подкрепяха тази версия, а детските психолози не бяха успели да изкопчат от Лумики нищо, което да противоречи на версията. Казваха, че говори само за това как са си „играели на смърт“.
	Майка й и баща й бяха решили, че вината за случилото се ще бъде прекалено тежък товар за едно дете. Затова бе се оказало по-добре да затворят вратата към тази част от живота си напълно. Всъщност Лумики смяташе, че проблемът е бил по-скоро в неспособността на родителите й да се изправят пред миналото. Дъщеря им бе отнета от тях. За тях е било по-лесно да вярват, че никога не е съществувала. Просто отхвърляха истината, защото не можеха да я понесат.
	Затова бяха създали ново семейство с едно дете. Бяха унищожили почти всички следи от съществуването на Роза. Само снимките още ги имаше, прибрани в бившето сандъче за съкровища на момичетата. Бяха се преместили от Турку. Бяха заклели всички роднини да не споменават дори името на Роза. Клетва за мълчание. Семейство с тайни. Невероятно, но бе свършило работа. Отначало Лумики питала за сестра си, но когато никой не й отговарял или казвали, че няма сестра, спряла. Майка й и баща й мислели, че ще забрави, защото децата лесно забравят. До някаква степен точно това бе станало за известно, дълго време.
	Ала миналото не може да бъде изтрито толкова лесно. Всичко оставя своя следа в нас.
	Събитията около смъртта на Роза временно лишили баща й от способността да работи. Първо заминал сам за Прага, за да помисли какво иска от живота си. С майка й обсъждали развод. Лумики чуваше всичко това едва сега, петнайсет години след въпросните събития. Финансовото им състояние рязко бе се влошило, което бе и причината да не могат да си позволят голяма и красива къща като в Турку. Бяха се превърнали в семейство, в което важните неща никога не се изказват на глас. Бяха се превърнали във фасада на семейство.


#	Коледа, четири дни по-рано
	Лумики седеше на дивана и гледаше камината. Сега до снимката на едната дъщеря имаше и снимка на двете дъщери заедно. Както трябваше да е от край време. Майка й донесе нова чаша с греяно вино. Бяха приключили с коледната вечеря малко преди това.
	Майка й нежно, колебливо докосна косата й. В това докосване имаше повече думи, отколкото в който и да е безкраен монолог. Това докосване бе извинение за всички години, през които тя не знаеше как да се държи като истинска майка.
	_Тиха нощ, свята нощ, всичко спи, сал една свята двойка над своя син бди, над главица със руси коси. А навред тишина, а навред тишина._
	Баща й тананикаше песента. Лумики видя сълзи по бузите му. За първи път го виждаше да плаче. Поне за първи път, откакто се помнеше. Може би щеше да дойде време, когато за нея щеше да е естествено да стане, да отиде при баща си, седнал в креслото си, и да го прегърне силно и дълго. Само че това време още не беше дошло.
	Все още бяха мълчаливо семейство. Годините, през които не разговаряха, не можеха да изчезнат за две седмици. Само дето сега в мълчанието се усещаше нещо съвсем различно — покой, искреност. Вече не беше задушаващо и потискащо. Мълчанието вече не беше като ръка върху устата на Лумики, не затрудняваше дишането й. Тя дишаше свободно. Беше в покой и вярваше, че след време думите ще дойдат.
	Когато скочи от прозореца, един закъснял кучкар тъкмо минаваше покрай училището. Той веднага извика линейка. Откараха я в болницата. Беше се отървала с леки наранявания — само няколко синини и тук-там нещо изкълчено, но без счупени кости. Трябваше да носи шина на врата една седмица, но това беше дребна работа.
	Когато майка й и баща й дойдоха в болницата, Лумики им разказа всичко. В стерилната болнична стая се разля вълна от облекчение, когато родителите й научиха, че смъртта на Роза наистина е била злополука. Свързаха се с Йеника, която след толкова години сподели цялата истина, също с облекчение. Лъжата бе й тежала толкова дълго.
	Смъртта на Роза бе трагична злополука и никой не носеше вина за нея. Колкото и да се питаха дали изходът щеше да е друг, ако това или онова бе се случило различно, тя нямаше да се върне. Когато всички, свързани с трагедията, разбраха и приеха този факт, им стана по-лесно да се справят с нея. Парче по парче, стъпка по стъпка можеха да приемат отново потиснатото минало в живота си и да го превърнат в част от себе си.
	Лумики вкуси подправките във виното. Канела, карамфил, джинджифил. Погледна геометричния модел от сламки за пиене, който се въртеше бавно, сънливо, увиснал от тавана. Навън валеше бял сняг. Албумът с коледни песни, който слушаха, скоро щеше да свърши и да стане време за лягане.
	Тя вярваше, че ще спи дълго, много дълго и дълбоко, без кошмари, в пълна безопасност.
	Лумики продължи да прави снежния ангел, да доизкусурява крилете. Замисли се за Хенрик.
	„Сянката“ й. Преследвачът й. Обсебен мъж, дълбочината на чиято маниакална лудост бе разкрита едва след като го хванаха. Когато тя падна от прозореца, Хенрик избяга от училището в дома си. Два часа по-късно полицията разби вратата. Той лежеше в безсъзнание на леглото си. Беше взел свръхдоза приспивателни, но в болницата успяха да го спасят.
	Отначало не откриха в апартамента му нищо уличаващо, но после се оказа, че наистина си е обзавел „стая на Лумики“ в таванското помещение на сградата, където бе покрил сложената мрежа с картон, за да не може никой да надзърта вътре.
	Когато властите най-сетне можаха да го разпитат, откриха, че обсебването му от Лумики датира от деня, в който тя е започнала да учи в тази гимназия. Дългогодишната приятелка на Хенрик бе го напуснала неочаквано и той бе рухнал психически. Беше забелязал Лумики, която се открояваше от тълпата, и бе се влюбил в нея. После беше започнал да събира информация за нея.
	Оказа се забележително търпелив, настойчив и хитър. Разговаряше с хора, които я познаваха от старото й училище. Беше дочул за насилието от бивши съученици. После откри имената на насилниците и степента на насилието, което бяха упражнявали върху нея. Хенрик знаеше как да впечатли хората — беше овладян, чаровен и внушаваше доверие. Понякога се представяше със собственото си име, друг път се правеше на репортер, на училищен съветник или на терапевта на Лумики. Хората му се доверяваха.
	Хенрик откри роднините й. В края на една нощ, посветена на алкохола, един братовчед на баща й, Матс Андершон, най-сетне му разказа, че Лумики е имала по-голяма сестра, която е умряла. Задействайки всяко възможно умение и всеки възможен контакт, Хенрик успя да получи достъп до полицейския доклад за смъртта на Роза.
	Винаги има хора, които познават други хора. Финландия е малка страна. Ако искаш да научиш нещо, просто трябва да проявиш достатъчно решимост и лукавство. Психопатията на Хенрик впрягаше цялата му интелигентност, целия му чар за постигането на целта, която бе си поставил.
	Когато Лумики започна да излиза със Сампса, Хенрик пристъпи към действие. Обсебването му бе протекло скокообразно. Желанието му да притежава Лумики бе безкрайно и той доказа, че е готов на всичко, за да постигне целта си. Пожела да научи всичко за нея, да я превърне в своя собственост, да установи контрол над нея, ползвайки онова, което вече бе научил. Всичко това бяха различни части от играта му на власт.
	Хенрик шпионираше Лумики. Следеше я. Дебнеше я. Държеше под око всяко нейно движение. Най-наглата му постъпка бе отиването при родителите й. Каза им, че освен преподавател е и училищният терапевт и че Лумики го е посещавала няколко пъти, за да говори за мрачните си мисли. После накара родителите й да се закълнат, че няма да й кажат за посещението му. При тази среща успя да открадне ключа за сандъчето със снимките, за което Матс Андершон бе му споменал.
	Лумики дори не знаеше всичко, което Хенрик бе сторил. И не искаше да знае. Най-важното бе, че сега е в затвора и не може да я преследва повече.
	Премиерата на „Черната ябълка“ бе отложена, но все пак се състоя в деня преди началото на коледната ваканция. Лумики настоя да поставят пиесата въпреки случилото се. Изигра ролята си с шина на шията и играта й се оказа по-добра, отколкото всички си представяха.
	Това бе важна вечер за Лумики. Фактът, че мрачните образи, които Хенрик бе й нарисувал, не се превърнаха в реалност, й подейства добре. Тези образи съществуваха само в болното му въображение и там щяха да си останат.
	Не усещаше студ от снега под гърба си. Засега. Лумики реши да полежи още малко и да погледа ясното звездно небе, простиращо се над нея — тъмно, далечно и пълно с точици светлина.
	Не вярваше, че хората се превръщат в ангели след смъртта си. Нито че Роза е някъде горе, гледа я и я пази. Беше й трудно да повярва, че съществува живот след смъртта, поне не и в същата форма.
	Тази мисъл не беше неприятна или тъжна. Просто така стояха нещата. Човешкият живот е с определена дължина, начало и край. Между тях има безкрайно пространство. Всеки дъх съдържа повече неща, отколкото можеш да си представиш.
	Лумики знаеше, че ако бе взела друго решение, сега щеше да лежи на снега ръка за ръка със Сампса.
	Ако бе взела друго решение, щеше да лежи на снега ръка за ръка с Блейс.
	Ала ръцете й бяха празни. Беше сама. Принуди се да каже на Сампса, че повече не може да се вижда с него. Наистина го харесваше, разбираше се с него и дори по някакъв начин го обичаше. Но той никога не бе надзъртал в дълбините на мислите й, в сенките на гората й. Нямаше как да види тези неща, защото за него не съществуваха. Неговият свят бе друг, по-ярък, по-слънчев.
	Лумики също така се принуди да каже на Блейс, че не може да се върне при него. Беше го обичала, още го обичаше, страстно, с цялото си сърце. Блейс я виждаше цялата. В същото време обаче той можеше да я нарани така дълбоко, че тя не желаеше да се излага на подобна опасност втори път.
	Ала най-сериозната причина да се сбогува и с двамата бе фактът, че не можеше да се довери напълно нито на Сампса, нито на Блейс. В един момент си помисли, че всеки от тях може да е преследвачът й — макар да бе само за миг, в лунапарка, и съмненията да бяха изчезнали малко по-късно. Въпреки всичко те й казваха, че не може да се довери нито на единия, нито на другия с цялото си сърце. Как би могла да е с някого, на когото не вярва? Как би могла да погледне когото и да е от двамата в очите — хора, за които бе подозирала, макар и за миг, че са в състояние да проявят бездънна жестокост? Никой не бива да се свързва с човек, който е мислил подобни неща за него.
	Сълзите още се лееха по бузите й. Лумики ги остави да се леят.
	Плачеше по много причини едновременно.
	Плачеше за мъртвата си сестра, за която не бе скърбила толкова години.
	Плачеше за семейството си, което никога нямаше да изгради топлите, интимни връзки от доверие, сплотяващи другите семейства.
	Плачеше, защото бе принудена да се откаже от щастието и любовта. Плачеше, защото бе сама.
	Звездите на небето изведнъж й се сториха по-близки. Светлината от тези далечни, ярки слънца я успокояваше. Вселената бе огромна. Сълзите й секнаха. Внезапно й стана по-добре. Беше толкова мъничка в сравнение с мирозданието. В тази вселена всички се оказваха сами накрая, но никой не беше истински сам. Всичко бе съставено от едни и същи елементи. Лумики бе точно толкова крехка и здрава, колкото кристалите и скалите, вълните и тръстиката, тревата и гниещите листа, изгарящата топлина на слънцето и студената празнота на космоса.
	Имаше толкова пластове и се разклоняваше в толкова посоки, колкото хилядолетна приказка. Приказка, започнала много преди думите „Имало едно време“, която щеше да свърши много след „и заживели щастливо“. Защото нищо всъщност не се случваше само веднъж. Всички приказки се случваха отново и отново, преливаха една в друга, меняха се. И никой не живееше щастливо завинаги. Всички живееха и щастливо, и нещастно, понякога едновременно, друг път в различни моменти.
	Това бе вселената на Лумики. В мрака и светлината имаше място за страст и страх, за отчаяние и радост. Въздухът, изпълващ дробовете й, я замайваше. В прегръдката на небето тя стана по-цялостна. Стана по-пълна. Беше свободна. Притисна длани към заснежената земя и си пожела да се слее с прясно навалелите снежинки, да стане едно с техния безкрай.
	През парка подухваше лек нощен бриз и люлееше черните клони на дърветата и сенките им, падащи по преспите.
	Светът въздишаше и пулсираше около Лумики, сякаш бе създание със собствен пулс. Нейният пулс.
