D>
	На Леви
	Ти имаш страхотен вкус за музика и прегръдките ти са непохватни.
	Никога не се променяй.
D$


>	Първи девети ноември

E>
P>
	Аз съм прозрачен, като водата.
	Нося се безцелно по вълните.
	Тя е котвата, потъваща в моето море.
@	Бентън Джеймс Кеслър
P$
E$

>>	Глава 1
#	Фалън

	Чудя се какъв ще бъде звукът, ако разбия чашата в главата му.
	Стъклото е дебело. Главата му е твърда. Сигурно ще се чуе едно гръмко _ТРЯС_.
	Интересно ми е дали ще рукне кръв. На масата има салфетки, но не са от тези, които могат да попият много кръв.
	— Ами да. Малко съм потресен, но това е истината — казва той.
	При звука на гласа му аз още по-силно стискам чашата, с надеждата, че ще остане в ръката ми и няма наистина да се стовари отстрани на черепа му.
	— Фалън? — Той се прокашля и се опитва да смекчи думите, но въпреки това те ме пронизват като остри ножове. — Ще кажеш ли нещо?
	Пробождам със сламката едно полуразтопено кубче лед с дупка в средата, представяйки си, че това е главата му.
	— Какво трябва да кажа? — промърморвам нацупено, сякаш съм разглезено дете, а не осемнайсетгодишна. — Да не би да очакваш да те _поздравя_?
	Облягам се на стената в сепарето и скръствам ръце пред гърдите си. Поглеждам го и се питам дали съжалението, което виждам в очите му, се дължи на факта, че ме е разочаровал, или той просто отново играе. Изминали са само пет минути, откакто е седнал, а вече е превърнал неговата част от сепарето в своя сцена. И аз за пореден път съм принудена да бъда негова публика.
	Пръстите му барабанят по чашата с кафе, докато мълчаливо ме наблюдава в продължение на няколко удара на сърцето.
	_Туп, туп, туп._
	_Туп, туп, туп._
	_Туп, туп, туп._
	Очаква, че накрая ще се предам и ще му кажа това, което иска да чуе, но през последните две години той не е прекарвал достатъчно дълго време с мен и не знае, че вече не съм някогашното момиче.
	Когато отказвам да участвам в представлението му, той въздъхва и подпира лакти на масата.
	— Е, надявах се, че ще се зарадваш за мен.
	Рязко тръсвам глава.
	— Да се _зарадвам_ за теб?
	_Сигурно се шегува._
	Той свива рамене и върху раздразненото му лице разцъфва самодоволна усмивка.
	— Не подозирах, че отново мога да стана баща.
	От устните ми се изтръгва недоумяващ смях.
	— Да се изпразниш във влагалището на двайсет и четири годишна жена не те прави баща — изричам горчиво.
	Самодоволната му усмивка се стопява, той се обляга назад и килва настрани глава. Това е негова запазена марка, когато не знае как да се държи пред телевизионните камери. _Просто си придай дълбоко замислен вид и така ще изобразиш почти всяка емоция. Тъга, самовглъбяване, извинение, съчувствие._ Навярно не си спомня, че през по-голямата част от живота ми той е бил моят учител по актьорско майсторство и това изражение беше едно от първите, на които ме бе научил.
	— Нима смяташ, че нямам право да се наричам баща? — Звучи обиден от моя отговор. — Тогава какъв съм аз за теб?
	Приемам въпроса му за риторичен и пробождам още едно кубче лед. Ловко улавям кубчето със сламката и го плъзгам в устата си. Схрусквам го шумно, с безразличен вид. Не вярвам наистина да очаква да отговоря на въпроса му. Той престана да бъде баща от онази нощ, когато актьорската ми кариера прекъсна. Тогава бях само на шестнайсет години. И ако съм честна със себе си, не съм сигурна дали той е бил толкова добър баща и _преди_ онази нощ. Винаги сме приличали повече на учител и ученичка.
	Той прокарва ръка през скъпо струващите присадени кичури на челото му.
	— Защо се държиш така? — С всяка изминала секунда поведението ми все повече го дразни. — Още ли се сърдиш, задето не дойдох на церемонията по дипломирането ти? Вече ти казах, че имаше объркване в графика ми.
	— Не — отвръщам спокойно. — Аз не съм те _канила_ на церемонията.
	Той трепва и недоумяващо се взира в мен.
	— И защо не си?
	— Имах само четири покани.
	— Е, и? — изумява се той. — Аз съм твой баща. Защо, по дяволите, да не ме поканиш на връчването на дипломите за завършването на гимназията?
	— Ти нямаше да дойдеш.
	— Няма откъде да го знаеш — парира той.
	— Ти _не_ дойде.
	Той върти очи.
	— Е, разбира се, че не съм дошъл, Фалън. Не съм бил _поканен_.
	Въздъхвам тежко.
	— Ти си непоносим. Сега разбирам защо мама те е напуснала.
	Той леко клати глава.
	— Майка ти ме напусна, защото преспах с най-добрата й приятелка. Личността ми няма нищо общо с това.
	Дори не знам какво да отвърна на това изявление. Този човек не е способен и на капчица разкаяние. Едновременно го ненавиждам и му завиждам. В известно отношение ми се иска повече да приличам на него и по-малко на мама. Той нехае за безбройните си недостатъци, докато моите са центърът на живота ми. Всяка сутрин се събуждам с тях и всяка нощ те не ми дават да заспя.
	— За кого е сьомгата? — пита сервитьорът. Точно навреме.
	Вдигам ръка и той оставя чинията пред мен. Вече изгубих апетит и безцелно ровичкам ориза с вилицата.
	— Хей, една секунда! — Вдигам поглед към сервитьора, но той не говори на мен. Взира се напрегнато в баща ми. — Вие сте…
	_О, боже. Започва се._
	Мъжът шляпва с длан по масата и аз се стряскам.
	— Вие _сте_! Вие сте Донован О’Нийл! Вие играхте Макс Епкот!
	Баща ми скромно свива рамене, но аз знам, че в него няма и капка скромност. Въпреки че последният сезон на сериала, в който той изигра ролята на Макс Епкот, беше преди десет години, той продължава да се изживява като голяма телевизионна звезда. А хората, които го разпознават, са причината за поведението му. Те се държат така, сякаш никога не са срещали истински актьор в живота си. Та това е Лос Анджелис, за бога! Тук всички са актьори!
	Желанието да пробода нещо все още не ме е напуснало, затова пронизвам сьомгата с вилицата, но в този миг сервитьорът се намесва с молбата да ги снимам заедно.
	_Въздишка._
	Неохотно се измъквам от сепарето. Сервитьорът ми подава телефона си за въжделената снимка, но аз вдигам ръка в знак на отказ и го заобикалям.
	— Трябва да отида до тоалетната — смотолевям и се отдалечавам от сепарето. — Направете си селфи. Той обича селфита.
	Забързвам към тоалетната, където най-после мога да си отдъхна от компанията на баща ми. Не знам защо изобщо го поканих да се срещнем днес. Може би защото се местя и един бог знае колко дълго няма да го видя, но дори това не е достатъчно извинение, за да се подложа на подобно изпитание.
	Отварям вратата на първата кабинка. Заключвам, измъквам от диспенсъра едно покривало за еднократна употреба и го разстилам върху тоалетната седалка.
	Веднъж четох статия за бактериите в обществените тоалетни. В нея се изтъкваше, че най-малко бактерии са били открити в първите кабинки на тоалетните. Хората ги избягват, тъй като предполагат, че са най-често използваните. Но не и аз. Аз винаги влизам в първата. По-рано не съм страдала от мизофобия*, но след прекараните два месеца в болница, когато бях на шестнайсет, съм малко вманиачена на тема хигиена.
	[* Страх от заразяване с болести, причинени от микроби, паразити, при което човек се старае да избягва контакт с околните предмети. — Б.пр.]
	След като съм готова, почти цяла минута си мия ръцете. През цялото време гледам в тях, отказвайки да се погледна в огледалото. С всеки изминал ден ми е все по-лесно да избягвам отражението си, но въпреки това зървам лицето си, докато протягам ръка към хартиената кърпа. Независимо колко пъти съм се поглеждала в огледалото, все още не мога да свикна с това, което виждам.
	Вдигам лявата си ръка и докосвам белезите, които се спускат по лявата половина на лицето, брадичката и шията. Те изчезват в яката на ризата, но под дрехите белезите продължават по цялата лява страна на торса до самата талия. Прокарвам пръсти по сбръчканите участъци кожа. Белези, които са постоянно напомняне, че онзи огън беше истински, а не само кошмарен сън, от който мога да се събудя, ако се ощипя по ръката.
	Няколко месеца след пожара бях омотана с бинтове и не можех да докосвам по-голямата част от тялото си. Сега, когато изгарянията са заздравели и единствената следа са белезите, се улавям, че постоянно ги докосвам, нещо като натрапчив навик. На допир те приличат на разтеглено кадифе и би било нормално да съм отвратена от усещането, както и от вида им. Ала вместо това, на мен като че ли ми харесва какви са на допир. Винаги разсеяно прокарвам пръсти нагоре и надолу по шията и ръката, сякаш чета брайлова азбука върху кожата, докато не осъзнавам какво правя и не се спирам. Не би трябвало да ми харесва каквато и да е част от единственото нещо, разрушило живота ми, дори това да е просто усещането на кожата под пръстите ми.
	Ала _видът_ им е нещо съвсем друго. Сякаш всеки мой недостатък е изрисуван с розови оттенъци и е изложен на показ пред целия свят. Без значение колко се опитвам да ги скрия с косата и дрехите, те винаги са там. И винаги ще бъдат. Постоянно напомняне за нощта, унищожила най-хубавото в мен.
	Аз не съм от тези, които в действителност обръщат внимание на датите или годишнините, но когато се събудих тази сутрин, днешната дата беше първата мисъл, която изникна в главата ми. Навярно защото с тази мисъл заспах миналата нощ. Изминаха две години от деня, откакто пожарът, избухнал в дома на баща ми, едва не погуби живота ми. Може би тъкмо заради това пожелах да се видя днес с него. Може би съм се надявала, че той ще си спомни… ще каже нещо, да ме утеши. Знам, че той вече достатъчно се е извинявал, но способна ли съм от сърце и душа да му простя, задето бе забравил за мен?
	Обикновено оставах в дома му по веднъж в седмицата. Но през онази сутрин му пратих есемес, че ще пренощувам при него. Човек би си помислил, че когато случайно в къщата му възникне пожар, той ще хукне да ме спасява.
	Но това не само че не се бе случило — той напълно забравил, че съм била там. Никой не е знаел, че в къщата има някой, докато не чули писъците ми да се разнасят от втория етаж. Знам, че той се чувства виновен заради това. Извиняваше ми се всеки път, когато ме видеше през следващите няколко седмици, но постепенно извиненията му станаха също толкова редки, както посещенията и телефоните обаждания. Възмущението, стаено в мен, е все още голямо, макар да ми се иска да му простя. Пожарът беше нещастен случай. Аз оживях. Това са двете неща, върху които се опитвам да се съсредоточа, но е трудно, защото мисля за случилото се всеки път, когато се погледна.
	Мисля за него всеки път, когато _някой друг_ ме погледне.
	Вратата на тоалетната се отваря, влиза жена, стрелва ме с поглед, а сетне бързо се извръща и се отправя към последната кабинка.
	_Трябваше да изберете първата, госпожо._
	Поглеждам се още веднъж в огледалото. Преди носех косата си дълга до раменете, със скосен бретон, но през последните две години я оставих по-дълга. И не без причина. Разчесвам с пръсти дългите тъмни кичури, които пуснах, за да прикрия лицето си отляво. Дръпвам ръкава върху лявата ръка до китката, а после вдигам яката, за да скрия шията. По този начин белезите едва се забелязват и аз мога да понеса отражението си в огледалото.
	Преди се смятах за хубава. Но сега косата и дрехите просто донякъде ме прикриват.
	Чувам как се пуска водата в кабинката, извръщам се и пъргаво се запътвам към вратата, преди жената да е излязла. През по-голямата част от времето се старя да избягвам хората и то не защото се боя, че ще се взират в белезите ми. Избягвам ги, защото те _не се_ взират. В мига, в който хората ме забележат, те бързат да се извърнат, тъй като се страхуват да не се покажат груби или осъдителни. Не би било зле, ако поне веднъж някой ме погледне в очите и задържи погледа ми. Отдавна не ми се е случвало. Мразя да го призная, но ми липсва вниманието, което някога получавах.
	Излизам от тоалетната и се насочвам към сепарето, разочарована, че все още виждам тила на баща си. Надявах се, че му е изникнала спешна работа и му се е наложило да си тръгне, докато бях в тоалетната.
	Тъжно е, че празната маса би ме зарадвала повече, отколкото родният ми баща. Мисълта ме кара да се намръщя, но внезапно погледът ми се отклонява към младежа, седящ в сепарето, покрай което се каня да мина.
	Обикновено не забелязвам хората, имайки предвид, че те с все сили се стараят да избегнат зрителен контакт с мен. Обаче очите на този младеж са напрегнати, любопитни и се взират право в мен.
	Първата ми мисъл, когато го виждам, е: _Жалко, че не се срещнахме преди две години._
	Тази мисъл ме спохожда винаги, когато се натъквам на момчета, които биха могли да ме привлекат. А този тип определено е готин. Но няма типичното холивудско излъчване, както повечето мъже в този град. Почти половината изглеждат еднакво, като че ли съществува модел за успешен актьор и те всички се опитват да се впишат в него.
	Този младеж е пълна противоположност. Наболата му брада не е симетрично, преднамерено произведение на изкуството. Вместо това покрива брадичката на неравномерни участъци, сякаш е работил цяла нощ и не е имал време да се избръсне. Прическата му не е оформена с гел в модерния стил _току-що-ставам-от-леглото_. Косата на този тип _действително_ е рошава. Кичури в шоколадов цвят падат на челото, някои стърчат във всички посоки. Сякаш се е успал за важна среща и е бързал прекалено много, за да се погледне в огледалото.
	Подобен размъкнат външен вид би трябвало да е отблъскващ, но тъкмо това е странното. Макар да изглежда така, сякаш в него няма нито капка самовлюбеност, той е един от най-привлекателните млади мъже, които някога съм виждала.
	_Предполагам._
	Би могло да е страничен ефект от моята обсебеност от чистотата. Може би толкова отчаяно копнея за безгрижието, което този тип излъчва, че бъркам завистта с възхищението.
	А може би го намирам за привлекателен просто защото през последните две години той е един от малцината, които не се извръщат в мига, в който погледите ни се срещат.
	Все още се налага да мина край масата му, за да стигна до моето сепаре зад него, и не мога да реша дали да се шмугна покрай него, за да се отърва от втренчения му поглед, или да мина с бавна крачка и да се порадвам още малко на вниманието му.
	Младежът леко се извръща, когато минавам край него и погледът му изведнъж ми се струва непоносим. Прекалено настойчив. Усещам как страните ми пламват и кожата ми настръхва, затова свеждам глава и оставям косата ми да падне върху лицето. Дори пъхам един кичур в устата си, за да му закрия гледката. Не знам защо погледът му ме кара да се чувствам неудобно, но е така. Само допреди няколко минути си мислех колко ми липсват втренчените погледи, а сега само искам той да отвърне очи.
	Миг преди непознатият да изчезне от полезрението ми, с ъгълчето на окото си улавям лека усмивка върху устните му.
	Навярно не е забелязал белезите ми. Това е единствената причина, поради която такъв младеж би могъл да ми се усмихне.
	_Пфу._ Бясна съм на собствените си мисли. Не бях такова момиче. Преди бях самоуверена, но пожарът разтопи всяка капка от самочувствието ми. Опитах се да си го възвърна, но е трудно да се повярва, че някой някога ще ме сметне за привлекателна, когато самата аз не понасям отражението си в огледалото.
	— Това никога не омръзва — казва баща ми, когато се плъзгам отново на дивана в сепарето.
	Поглеждам го, почти забравила, че е тук.
	— Кое никога не омръзва?
	Той махва с вилицата към сервитьора, който в момента стои до касата.
	— Това — отвръща той. — Да имаш почитатели. — Лапва парченце от блюдото в чинията и заговорва с пълна уста: — И така, за какво искаше да говориш с мен?
	— Какво те кара да мислиш, че съм искала да говоря с теб за нещо конкретно?
	Баща ми сочи с жест масата.
	— Обядваме заедно. Очевидно желаеш да ми кажеш нещо.
	Тъжно е в какво се бяха превърнали отношенията ни. Да знаеш, че един съвместен обяд означава нещо повече, отколкото нормалното желание на една дъщеря да се срещне със своя баща.
	— Утре заминавам за Ню Йорк, местя се да живея там. Е, всъщност тази нощ. Имам късен полет, така че ще пристигна в Ню Йорк утре в десет.
	Той се закашля и грабва салфетката, за да прикрие устата си. Поне ми се струва, че се закашля. Едва ли щеше да се задави от подобна новина.
	— Ню Йорк? — изломотва задавено.
	И в следващия миг… прихва. _Смее се._ Сякаш преместването ми в Ню Йорк е някаква шега. _Запази спокойствие, Фалън. Баща ти е идиот. Нищо ново._
	— И защо, за бога? _Защо?_ Какво има в Ню Йорк? — Той изстрелва въпросите, докато смила информацията. — И моля те, само не ми казвай, че си се запознала с някого в интернет.
	Пулсът ми се ускорява. Не може ли поне да се _престори_, че подкрепя едно от решенията ми?
	— Искам да сменя обстановката. Смятам да се явя на някои прослушвания в Бродуей.
	Когато бях на седем, баща ми ме заведе да гледаме мюзикъла „Котките“ в Бродуей. Тогава за пръв път посещавах Ню Йорк и това пътуване беше едно от най-хубавите в живота ми. Той и преди винаги ме е поощрявал да стана актриса. Но чак когато видях представление на живо, осъзнах, че _трябва_ да стана актриса. Никога не съм имала възможност да се изявя върху театралната сцена, тъй като моят баща ръководеше всяка стъпка в кариерата ми, а той предпочиташе киното. Но изминаха две години, откакто се снимах за последен път. Не съм сигурна дали ще имам кураж в близко време да се явя на прослушване, но решението да се преместя в Ню Йорк е най-самостоятелната крачка, която съм предприемала след пожара.
	Баща ми отпива глътка вода и след като оставя чашата на масата, раменете му се отпускат с въздишка.
	— Фалън, слушай — подхваща, — знам, че актьорската работа ти липсва, но не ти ли се струва, че е време да помислиш и за други възможности?
	Вече толкова не ми пука за мотивите му, че дори не изтъквам огромната тъпотия, която току-що ми изръси. През целия ми живот той ме е подтиквал да следвам стъпките му. След пожара цялото му въодушевление се изпари. Аз не съм глупачка. Знам, че той смята, че вече не притежавам качествата да бъда актриса и дълбоко в сърцето си признавам, че той е прав. Външността е много важна в Холивуд.
	Точно заради това искам да се преместя в Ню Йорк. Ако изобщо някога искам отново да играя, театърът е най-голямата ми надежда.
	Щеше ми се баща ми да не е толкова болезнено откровен. Майка ми изпадна във възторг, когато й съобщих, че искам да се преместя. След дипломирането заживях с Амбър и рядко излизам от жилището. Мама се натъжи, че ще замина далеч от нея, но се зарадва, че най-после ще напусна не само апартамента си, но и щата Калифорния.
	Жалко, че моят баща не може да разбере каква огромна крачка представлява това за мен.
	— Какво става с работата ти като дубльор? — пита той.
	— Продължава. Аудиокниги се записват в студиа. Студиа има и в Ню Йорк.
	Той върти очи.
	— За съжаление.
	— Какво не им е наред на аудиокнигите?
	Той ме стрелва с недоумяващ поглед.
	— С изключение на факта, че озвучаването на аудиокниги е работа за неуспели актьори? Ти можеш повече, Фалън. По дяволите, постъпи в колеж или се захвани с нещо друго.
	Сърцето ми се свива. Защо ли изобщо съм си мислила, че не е възможно да е по-егоцентричен?
	Той спира да дъвче и гледа право в мен, когато осъзнава какво е казал. Припряно изтрива устни със салфетката и сочи с пръст към мен.
	— Знаеш, че нямах това предвид. Нямах предвид, че си паднала дотам, че да озвучаваш аудиокниги. Просто можеш да постигнеш успешна кариера на друго поприще, след като повече не можеш да играеш. Озвучаването на аудиокниги се заплаща ниско. Както впрочем и работата на Бродуей.
	Той произнася _Бродуей_, сякаш е отрова.
	— За твое сведение, много уважавани актьори записват аудиокниги. Освен това искаш ли да ти изброя известните актьори, които играят на Бродуей? Целият ден е на мое разположение.
	Той клати глава в знак, че се предава, макар да знам, че в действителност не е съгласен с мен. Просто се чувства виновен, задето е обидил една от малкото сродни с актьорството професии, които мога да упражнявам.
	Баща ми поднася празната чаша към устата си и отмята глава, за да изпие последната глътка от разтопения лед.
	— Келнер! — подвиква и размахва чашата във въздуха, докато сервитьорът я забелязва и приближава, за да я напълни.
	Аз отново забучвам вилица във вече изстинало парче сьомга. Надявам се, че той скоро ще привърши с храната, защото не съм сигурна, че още дълго ще издържа тази среща. Единствената ми утеха е, че утре по това време ще се намирам на противоположния от него бряг. Заради това си струва да заменя слънцето със сняг.
	— Не прави планове за средата на януари — сменя той темата. — Трябва да се върнеш в Ел Ей за една седмица.
	— Защо? Какво ще се случи през януари?
	— Твоят старец ще се ожени.
	Аз стискам тила си с ръка и свеждам поглед към скута.
	— Убийте ме сега.
	Бодва ме чувство на вина, защото колкото и да ми се иска някой да ме убие в този момент, нямах намерение да го казвам на глас.
	— Фалън, не можеш да съдиш предварително. Ти дори не я познаваш, за да решиш дали ти харесва, или не.
	— Не ми е нужно да я познавам, за да съм сигурна, че не я харесвам — отсичам безцеремонно. — В крайна сметка тя се омъжва за теб. — Опитвам се да замаскирам истината в думите си със саркастична усмивка, но съм сигурна, че той знае, че говоря сериозно.
	— В случай че си забравила, ти напомням, че майка ти също реши да се омъжи за мен, а ми се струва, че ти доста я харесваш — връща ми го той.
	_Сега ме хвана натясно._
	— Туш. Но в моя защита ще изтъкна само, че това е петото ти предложение, откакто навърших десет.
	— Но само третата съпруга — уточнява той.
	Най-после бодвам едно парче сьомга на вилицата и го лапвам.
	— Заради теб ми се иска завинаги да зачеркна мъжете от живота си — заявявам с пълна уста.
	Той се смее.
	— Това не би трябвало да е проблем. Доколкото ми е известно, си ходила само на една среща, при това преди повече от две години.
	Преглъщам с усилие парчето сьомга.
	_Ама наистина? Къде съм била, когато са раздавали свестни бащи? Защо на мен трябваше да ми се падне такъв кретен?_
	Чудя се колко ли пъти по време на днешния обяд баща ми ще изтърси още някоя гадост. Трябва да внимава, ако не иска в най-скоро време езикът му да гнояса. Той наистина е забравил кой ден е днес. Ако знаеше, никога нямаше да каже нещо толкова бездушно.
	По внезапно смръщената му вежда разбирам, че се опитва да измъдри извинение за думите си. Сигурна съм, че не е искал да прозвучат така, но това не възпира желанието ми за словесно отмъщение.
	Вдигам ръка и затъквам кичура зад лявото ухо, откривайки белезите си и го гледам право в очите.
	— Да, татко, наистина вече не получавам такова внимание от момчетата, както бях свикнала. Нали се сещаш, преди _това_ да се случи. — Махвам ръка пред лицето си, но вече съжалявам за изпуснатите думи.
	_Защо винаги падам до неговото ниво? Аз съм над тези неща._
	Погледът му се насочва към бузата ми, но той бързо го свежда към масата.
	Баща ми наистина изглежда изпълнен с разкаяние и аз се замислям дали да не усмиря хапливия си език и да бъда малко по-мила. Обаче преди нещо по-приятно да се отрони от устата ми, младежът в сепарето зад баща ми се надига и тутакси привлича вниманието ми. Опитвам се да придърпам обратно косата върху лицето си, преди той да се обърне, но е прекалено късно. Той отново приковава поглед в мен.
	Върху лицето му играе същата усмивка, с която ме дари по-рано, но този път аз не отвръщам поглед. Всъщност очите ми не се откъсват от неговите, докато той приближава към нас. Преди да успея да реагирам, непознатият се плъзга на дивана до мен.
	_По дяволите. Какво прави той?_
	— Извини ме, че закъснях, бебче — заявява и ме прегръща през раменете.
	_Той току-що ме нарече „бебче“. Някакъв случаен тип току-що ме прегърна през раменете и ме нарече „бебче“._
	_Какво, дявол да го вземе, става?_
	Хвърлям поглед към баща ми, подозирайки, че има пръст в тази работа, но той изглежда по-ошашавен и от мен, докато се взира в непознатия.
	Аз се сковавам под ръката на младежа, когато усещам допира на устните му до слепоочието ми.
	— Проклетите лосанджелиски задръствания — промърморва той.
	_Един непознат току-що притисна устни към главата ми._
	Какво.
	Става.
	Младежът протяга ръка през масата към баща ми.
	— Аз съм Бен — представя се той. — Бентън Джеймс Кеслър. Гаджето на дъщеря ви.
	На дъщеря ви… _Какво?_
	Баща ми отвръща на ръкостискането. Аз съм повече от сигурна, че устата ми е зейнала, затова бързам да я затворя. Не желая баща ми да разбере, че нямам понятие кой е този тип. Освен това не искам този Бентън да помисли, че ченето ми ще удари пода, защото ми е приятно вниманието му. Аз просто го зяпам така, защото… ами… защото той очевидно е откачен.
	Новоизлюпеното ми гадже пуска ръката на баща ми и се намества по-удобно на дивана в сепарето. Той ми смигва бързо и допира устни толкова близо до ухото ми, че си проси да го цапардосам.
	— Просто се включи в играта — шепне и се обляга назад, без да спира да се усмихва.
	_Просто да се включа в играта?_
	Какво е това, учебна задача по импровизация?
	И тогава ме осенява прозрение.
	Той е подслушал целия ни разговор. Навярно преструвката, че ми е гадже, е някакъв смахнат начин да натрие носа на баща ми.
	_Хм. Мисля, че харесвам новото си фалшиво гадже._
	Сега, след като знам, че той се поднася с баща ми, ласкаво му се усмихвам.
	— Не мислех, че ще успееш да дойдеш. — Облягам се на Бен и поглеждам баща си.
	— Бебче, знаеш, че от векове искам да се запозная с баща ти. Ти почти не се виждаш с него. Никакви задръствания не биха могли да ми попречат да дойда днес.
	Аз дарявам новото си фалшиво гадже с доволна усмивка за тази хаплива забележка. Навярно бащата на Бен е същият кретен като моя, защото знае точно какво да каже.
	— О, извинете — заговорва Бен, отново обръщайки се към баща ми. — Не чух името ви.
	Баща ми вече гледа Бен с явно неодобрение. _Господи, това ми харесва._
	— Донован О’Нийл — заявява баща ми. — Навярно сте чували това име. Аз бях звездата на…
	— Не — прекъсва го Бен. — Нищо не ми говори. — Извръща се към мен и ми смигва. — Но Фалън много ми е разказвала за вас. — Той ме пощипва по брадичката и отново вперва взор в баща ми. — И като заговорихме за нашето момиче, какво мислите за преместването й в Ню Йорк? — Той ме поглежда и се чумери. — Не ми се иска моята калинка да отлети в друг град, но ако това означава да следва мечтата си, аз ще съм първият, който ще я качи на самолета.
	_Калинка?_ Да е благодарен, че е фалшивото ми гадже, защото едва се удържам да не го сритам по фалшивите топки заради това долнопробно прозвище.
	Баща ми прочиства гърлото си, очевадно се чувства неудобно с новоприсъединилия се към нашия обяд гост.
	— Мога да се сетя за няколко мечти, които едно осемнайсетгодишно момиче може да следва, но Бродуей не е сред тях. Особено след кариерата, която тя вече има зад гърба си. Според мен Бродуей е стъпало надолу.
	Бен се размърдва. Той наистина ухае много приятно. Поне така мисля. От доста време не съм седяла толкова близо до мъж, така че уханието може да е нещо нормално.
	— Добре, че тя е на осемнайсет — отвръща Бен. — На тази възраст родителското мнение какво да прави с живота си вече няма толкова голямо значение.
	Знам, че Бен само играе роля, но досега никой не се е застъпвал така за мен. Заради това имам чувството, че дробовете ми се стягат. _Глупави дробове._
	— Не е мнение, когато става дума за професионална реализация — подхваща баща ми дълбокомислено. — Това е факт. Достатъчно дълго съм бил в този бизнес, за да знам кога някой трябва да слезе от сцената.
	Аз рязко извъртам глава към баща ми, но в същия миг ръката на Бен се стяга върху рамото ми.
	— Да слезе? — повтаря Бен. — Вие наистина ли съвсем сериозно казахте — _на глас_, — че дъщеря ви трябва да се откаже?
	Баща ми завърта очи, скръства ръце пред гърдите си и впива кръвнишки поглед в Бен. Бен сваля ръка от рамото ми, заема същата поза като на баща ми и на свой ред се втренчва свирепо в него.
	Господи, толкова е неловко. И толкова удивително. Никога не съм виждала баща си да се държи така. И никога не съм го виждала толкова мигновено да възненавиди някого.
	— Слушай, Бен. — Той изрича името с неприкрито отвращение, минавайки на „ти“. — Не е нужно да пълниш главата на Фалън с глупости, само защото си развълнуван от перспективата да имаш мацка на разположение на Източния бряг.
	О, боже. Нима баща ми току-що ме нарече _мацка на разположение_ за този младеж? Аз зяпвам от изумление, докато той продължава.
	— Моята дъщеря е умна. Тя е корава. Тя приема, че кариерата, за която се е трудила през целия си живот, вече е невъзможна, след като… — Той махва с ръка към мен. — Сега, когато тя…
	Той няма сили да завърши изречението и върху лицето му пробягва сянка на разкаяние. Знам точно какво ще каже. През последните две години е казвал всичко друго, _освен_ това.
	Само преди две години аз бях една от най-обещаващите тийнейджърски актриси, но след като огънят обезобрази лицето ми, студиото прекрати договора ми. Мисля, че той повече скърби за това, че вече не е баща на изгряваща актриса, отколкото за това, че едва не изгуби дъщеря си, заради пожара, причинен от неговото нехайство.
	След като договорът ми бе прекратен, ние никога повече не сме обсъждали възможността отново да играя. Ние изобщо рядко разговаряхме за _каквото_ и да било. От баща, който в продължение на година и половина прекарваше всеки ден с мен на снимачната площадка, той се превърна в баща, който виждам може би веднъж на месец.
	Така че проклета да съм, ако не го принудя да довърши изречението си. Две години го чакам да признае, че тъкмо външността ми е причината за провала на кариерата ми. До днешния ден това беше само мълчаливо предположение. Ние никога не говорим _защо_ повече не играя. Обсъждаме само факта, че _не_ играя. И щом е подхванал тази тема, би било добре да го чуя да признава, че огънят разруши не само моето бъдеще на актриса, но и нашите отношения. Той няма ни най-малка представа как да бъде мой баща след като вече не е мой наставник по актьорско майсторство и агент.
	Взирам се в него с присвити очи.
	— Довърши изречението, татко.
	Той клати глава, опитвайки се да избегне темата. Аз повдигам вежда, предизвиквайки го да продължи.
	— Наистина ли искаш да го обсъждаме точно в този момент? — Поглежда към Бен с надеждата да използва измисленото ми гадже като буфер.
	— Всъщност да, искам.
	Баща ми затваря очи и тежко въздъхва. Когато отново ги отваря, се накланя напред и сплита ръце върху масата.
	— Знаеш, че за мен ти си красива, Фалън. Престани да изопачаваш думите ми. Просто това е бизнес с много по-високи стандарти от тези на един баща и не ни остава нищо друго, освен да го приемем. Всъщност аз мислех, че вече сме го приели — додава той и стрелва възмутен поглед в посока на Бен.
	Аз прехапвам бузата си от вътрешната страна, за да не кажа нещо, за което после ще съжалявам. Винаги съм знаела истината. Когато за пръв път видях отражението си в болничното огледало, знаех, че всичко е свършило. Но не бях подготвена да чуя как баща ми признава на глас, че трябва да престана да преследвам мечтата си.
	— Еха — мърмори Бен под нос. — Това беше… — Гледа баща ми и клати отвратено глава. — Вие сте неин _баща_.
	Ако не знаех истината, бих се заклела, че гримасата върху лицето му е искрена, а не само част от представлението му.
	— Именно. Аз съм неин _баща_. Не майка, която я тъпче с всякакви небивалици, защото си въобразява, че така малкото й момиченце ще се почувства по-добре. Ню Йорк и Ел Ей са пълни с хиляди момичета, преследващи същата мечта, която е преследвала и Фалън през целия си живот. Момичета, които са страхотно талантливи. И изключително красиви. Фалън знае, че аз вярвам, че тя е много по-талантлива от всички тях взети заедно, но в същото време тя е реалистка. Всички имат мечти, но за съжаление, Фалън вече не притежава инструментите, за да постигне своите. И тя трябва да го приеме, преди да похарчи пари, за да хукне да се мести в другия край на страната, което с нищо няма да помогне на кариерата й.
	Затварям очи. Който е казал, че истината боли, е бил оптимист. Истината е непоносимо изтезание.
	— Мили боже! — възкликва Бен. — Вие сте невъзможен.
	— А ти си въздухар — отсича баща ми.
	Отварям очи и сръгвам Бен в лакътя, давайки му знак, че искам да стана от масата. Повече нямам сили да понасям това.
	Бен не помръдва. Вместо това плъзва ръка под масата и стиска коляното ми, приканвайки ме да остана.
	От докосването кракът ми се сковава, тъй като тялото ми изпраща противоречиви сигнали към мозъка ми. В момента съм бясна на баща си. _Толкова бясна._ Но в същото време се чувствам утешена от този абсолютно непознат младеж, който ми дава подкрепата си без никаква причина. Искам едновременно да крещя, да се усмихвам и да плача, но най-вече искам да ям. Защото сега наистина съм гладна и искам _топла сьомга_, по дяволите!
	Опитвам се да отпусна крака си, за да не почувства Бен колко съм напрегната, но той е първият мъж, който от дълго време насам ме докосва. Ако трябва да съм честна, усещането е малко странно.
	— Позволете да ви попитам нещо, господин О’Нийл — изрича Бен. — Джони Кеш има ли заешка устна?
	Баща ми притихва. Аз също мълча, надявайки се, че странният въпрос на Бен има някакъв смисъл. Той се справяше толкова добре, докато не заговори за кънтри певци.
	Баща ми гледа Бен, сякаш е луд.
	— Какво общо има, по дяволите, един кънтри певец с целия този разговор?
	— Всичко — бързо отвръща Бен. — И нищо. Обаче актьорът, който го изигра в „Да преминеш границата“ има явен белег на лицето. Хоакин Финикс беше номиниран за „Оскар“ за тази роля.
	Пулсът ми се ускорява, когато разбирам какво прави той.
	— Ами Иди Амин? — не мирясва Бен.
	Баща ми върти очи, отегчен от насоката на този разпит.
	— Какво за него?
	— Той не е имал така нареченото „мързеливо око“. Но актьорът, превъплътил се в него — Форест Уитакър — _има_. Странно, още един номиниран от Академията актьор. И носител на „Оскар“.
	За пръв път виждам някой да поставя баща ми на мястото му. И макар че целият този разговор ме кара да се чувствам неудобно, това не ми пречи да се насладя на този рядък и прекрасен момент.
	— Поздравления — процежда баща ми, ни най-малко впечатлен. — Ти изреди два успешни примера от милион провали.
	Опитвам се да не приемам думите на баща ми лично, но ми е трудно. Знам, че в този момент това е повече борба за надмощие между тях двамата, отколкото между мен и него. Просто е адски обидно, че моят баща предпочита да спечели спор с един непознат, вместо да защити собствената си дъщеря.
	— Ако вашата дъщеря е толкова талантлива, както сам твърдите, не е ли редно да я окуражавате да не се отказва от мечтите си? Защо я принуждавате да гледа на света през вашите очи?
	Баща ми застива.
	— И как точно мислите, че аз гледам на света, господин Кеслър?
	Бен се обляга назад, без да откъсва поглед от баща ми.
	— През очите на арогантен тъпанар.
	Последвалото мълчание прилича на затишие пред буря. Аз чакам единият от тях да нанесе първия удар, но вместо това баща ми бърка в джоба си и вади портфейл. Хвърля няколко банкноти на масата, после вперва поглед право в мен.
	— Може би съм прекалено откровен, но ако предпочиташ да слушаш нелепици, то този никаквец е идеален за теб. — Измъква се от сепарето. — Обзалагам се, че майка ти го харесва — промърморва на раздяла.
	Вместо да се разкрещя подире му, аз просто оставам да седя мълчаливо.
	В компанията на фалшивото си гадже.
	_Това навярно е най-унизителният и неловък момент в живота ми._
	В мига, в който усещам първата напираща сълза, бутам ръката на Бен.
	— Трябва да изляза — прошепвам. — Моля те.
	Той се изнизва от сепарето, а аз държа главата си сведена, докато се изправям и минавам покрай него. Не се осмелявам да го погледна, докато отново се запътвам към тоалетната. Фактът, че бе почувствал необходимостта да се престори за мое гадже, е достатъчно засрамващ. Но после аз трябваше да се включва в играта му и да се въвлека в най-гадния спор с баща си точно пред него.
	Ако бях Бентън Джеймс Кеслър, щях фалшиво да се зарежа на минутата.


>>	Глава 2
#	Бен

	Подпирам глава на ръце и я чакам да се върне от тоалетната.
	Всъщност би трябвало да си тръгна.
	Но не искам да си тръгна. Имам чувството, че прецаках деня й с номера, който току-що погодих на баща й. Колкото и да се опитвах да изгладя нещата, не успях да се промъкна грациозно като лисица в живота на това момиче. Нахлух в него с изтънчеността на седемтонен слон.
	Защо изобщо ми хрумна да се намеся? Защо реших, че тя не е способна сама да се справи с баща си? Навярно в момента ми е яко ядосана, а ние се преструваме на гаджета едва от половин час.
	Затова предпочитам да нямам истински гаджета. Дори не мога да се _преструвам_, без да подхвана караница.
	Но току-що й поръчах топла порция сьомга, така че това може би отчасти ще компенсира всичко останало.
	Тя най-сетне излиза от тоалетната, но щом забелязва, че все още седя от нейната страна в сепарето, тутакси застива. Смутеното й лице съвсем явно подсказва, че е била сигурна, че ще съм си отишъл, когато се върне на масата.
	Би трябвало да съм си тръгнал. Трябваше да съм си тръгнал преди половин час.
	_Но, както се казва — било каквото било._
	Изправям се и с жест я приканвам да седне. Без да откъсва подозрителния си поглед от мен, тя се плъзга на мястото си. Пресягам се към съседното сепаре и вземам лаптопа си, чинията с храната и питието си. Оставям ги върху масата й и се настанявам на мястото, което допреди минути заемаше онзи кретен баща й.
	Тя свежда очи към масата, явно чудейки се къде се е дянал обядът й.
	— Рибата беше изстинала — осведомявам я. — Казах на сервитьора да донесе нова порция.
	Погледът й се стрелва към мен, но главата й остава неподвижна. Фалън не се усмихва, не ми благодари. Просто… се взира в мен.
	Отхапвам от бургера си и започвам да дъвча.
	Знам, че тя не е срамежлива. От начина, по който говореше с баща си, беше ясно, че тя е дръзко момиче, затова съм малко смутен от сегашното й мълчание. Преглъщам сдъвканата храна и отпивам от содата, като през цялото време не откъсвам поглед от нея. Иска ми се да кажа, че мислено подготвям блестящо извинение, но не е така. Изглежда, мисълта ми е еднопосочна и в момента тя ме насочва към две неща, за които не би трябвало да мисля точно сега.
	Гърдите й.
	И двете.
	Знам. Жалък съм. Но щом ще седим тук и просто ще се блещим, би било хубаво, ако тя носеше малко по-деколтирана дреха, вместо тази риза с дълъг ръкав, която оставя _всичко_ на въображението. Навън е почти двайсет и седем градуса. Тя би трябвало да е облечена с нещо не толкова… навеждащо на мисълта за манастир.
	Двойката, седяща през няколко маси, става и се запътва към изхода. Забелязвам, че Фалън извръща глава от тях и оставя косата й да падне върху лицето като защитна преграда. Не мисля, че Фалън дори осъзнава, че го прави. За нея изглежда е естествена реакция да се опитва да скрие това, което смята за свои недостатъци.
	Затова навярно е облечена с риза с дълги ръкави. Така никой не може да види какво се крие под дрехата.
	Разбира се, тази мисъл отново ме връща към гърдите й. Дали те също са покрити с белези? Каква част от тялото й е засегната?
	Започвам мислено да я разсъбличам, но не сексуално. Просто съм любопитен. _Наистина_ любопитен, защото не мога да престана да я зяпам, а това не е типично за мен. Моята майка ме е възпитала да бъда по-тактичен, но е забравила да ме научи, че в живота се срещат момичета като това, които подлагат на изпитание добрите маниери само с факта, че съществуват.
	Изминава цяла минута, може би две. Аз съм изял почти всичките си пържени картофки, докато наблюдавам как моята събеседница ме наблюдава. Тя не изглежда сърдита. Нито изплашена. Сега дори не се опитва да прикрие белезите, които толкова отчаяно се старае да скрие от всички останали.
	Погледът й бавно се спуска надолу, докато накрая се спира върху тениската ми. Известно време я изучава внимателно, после отмества очи към ръцете, раменете и лицето ми. Задържа ги върху косата ми.
	— Закъде си бързал толкова тази сутрин?
	Въпросът й е невероятно странен и аз застивам насред хапката, която дъвча. Мислех, че първият въпрос, който ще ми зададе, ще бъде защо съм се осмелил да си завирам носа в личния й живот. Минават няколко секунди, докато преглътна хапката, отпия от содата и избърша устата си, а сетне се облягам назад.
	— Какво имаш предвид?
	Тя сочи главата ми.
	— Косата ти е в пълен безпорядък. — После кимва към тениската ми. — И носиш вчерашна тениска. — Свежда поглед към пръстите ми. — Ноктите ти са чисти.
	_Откъде знае тя, че нося вчерашната си тениска?_
	— И така, защо толкова набързо си тръгнал оттам, където си се събудил днес сутринта? — пита тя.
	Поглеждам към тениската, а след това към ноктите си. _Откъде, по дяволите, знае, че тази сутрин съм излязъл набързо?_
	— Хората, които не се грижат за себе си, нямат толкова добре поддържани нокти — осведомява ме тя. — А това противоречи на петното от горчица върху тениската.
	Отново оглеждам тениската си. Взирам се в петното от горчица, което досега не съм забелязал.
	— Бургерът ти е с майонеза. И след като едва ли някой слага горчица на закуската си, а ти поглъщаш храната, като че ли не си ял от вчера, следователно петното най-вероятно е от вчерашната ти вечеря. И очевидно днес не си се поглеждал в огледалото, иначе нямаше да излезеш от дома си толкова разрошен. Да не би снощи да си взел душ и да си легнал, без да си изсушиш косата? — Тя докосва дългите си кичури и прокарва пръсти през тях. — Защото толкова гъста коса като твоята се начупва, когато заспиш с мокра глава. И после е невъзможно да я изправиш, ако отново не я измиеш. — Фалън се накланя напред и ме оглежда с любопитство. — Как, по дяволите, косата ти е успяла толкова да щръкне отпред? Да не би да спиш по корем?
	_Каква е тя? Детектив?_
	— Аз… — Зяпвам я сащисано. — Аха. Спя по корем. И закъснявах за занятия.
	Тя кимва, сякаш вече го е знаела.
	Появява се сервитьорът с топла порция сьомга и долива чашата й с вода. Мъжът отваря уста, все едно се кани да каже нещо, но Фалън не му обръща внимание. Тя продължава да се взира в мен, но му промърморва „благодаря“.
	— Значи… хм. Донован О’Нийл? Той е ваш баща?
	Фалън поглежда сервитьора с неразгадаемо изражение.
	— Да — отвръща равнодушно.
	Мъжът се усмихва и видимо се отпуска.
	— Леле — проронва и клати възхитено глава. — Не е ли жестоко? Да имаш за баща _самия_ Макс Епкот?
	Фалън не се усмихва, дори не трепва. Нищо върху лицето й не показва, че поне милион пъти е чувала този въпрос. Очаквам саркастичния й отговор, защото съдейки по начина как реагираше на тъпите коментари на баща си, нямаше никакъв шанс бедният сервитьор да се измъкне невредим.
	Тъкмо когато си мисля, че Фалън ще завърти очи, тя сподавя въздишката си и се усмихва.
	— Това е абсолютно нереално. Аз съм най-щастливата дъщеря на света.
	Мъжът се ухилва.
	— Това наистина е супер.
	Когато той се обръща и се отдалечава, Фалън отново приковава поглед в мен.
	— За какви занятия? — интересува се тя.
	Нужни са ми няколко секунди, за да разбера въпроса й, защото все още се опитвам да осмисля глупавия й отговор на сервитьора. Едва не я питам за това, но бързо размислям. Сигурен съм, че й е по-лесно да дава на хората отговорите, които те очакват да чуят, отколкото надълго и нашироко да обяснява истината. Освен това, тя навярно е най-лоялният човек, когото съм срещал, защото аз не съм сигурен, че бих могъл да кажа същото за онзи мъж, ако беше мой баща.
	— Курс по творческо писане.
	Тя замислено се усмихва и взема вилицата.
	— Знаех си, че не си актьор. — Лапва парченце от сьомгата и преди да сдъвче първата хапка, бодва още една. Следващите няколко минути изминават в пълна тишина, докато двамата дояждаме храната си. Аз омитам чинията си, но Фалън отмества нейната, без да я изяде дори наполовина.
	— Я ми кажи нещо — подхваща, навеждайки се напред. — Защо реши, че имам нужда да ме спасяваш с цялата онази глупост за фалшивото гадже?
	Ето че дойдохме на темата. Тя е разстроена от вмешателството ми. Донякъде се досещах, че ще стане така.
	— Не съм мислил, че имаш нужда от спасяване. Просто понякога ми е трудно да контролирам негодуванието си, когато се натъкна на някой пълен абсурд.
	Тя извива вежда.
	— Ти определено си писател, защото кой, по дяволите, се изразява по този начин?
	Засмивам се.
	— Извинявай. Предполагам, че се опитвам да кажа, че понякога съм невъздържан глупак и не биваше да си пъхам носа в твоите работи.
	Фалън вдига салфетката си от скута и я слага върху чинията. Едното й рамо леко се повдига.
	— Нямах нищо против — заявява с усмивка. — Беше донякъде забавно да наблюдавам баща си толкова смутен и объркан. Никога досега не съм имала фалшив приятел.
	— Аз никога досега не съм имал _истински_ приятел — отвръщам.
	Погледът й се насочва към косата ми.
	— Това е очевидно. Нито един гей няма да излезе от дома си в този вид.
	Струва ми се, че Фалън действително няма нищо против как изглеждам. Сигурен съм, че е изпитала на гърба си солидна доза физическа дискриминация, затова ми е трудно да повярвам, че е от този тип момичета, които поставят външността на първо място в списъка за най-важните качества у един мъж.
	Но не ми убягва, че тя ме подкача. Ако не знаех по-добре, вероятно щях да си помисля, че кокетничи с мен.
	Аха. Определено трябваше отдавна да си тръгна от този ресторант, но това е един от малкото случаи, когато искрено съм благодарен за купищата лоши решения, които имам навика да вземам.
	Сервитьорът носи сметката, но преди да платя, Фалън грабва банкнотите, които баща й бе хвърлил на масата, и му ги подава.
	— Искате ли ресто? — пита мъжът.
	— Задръжте го — махва тя пренебрежително.
	Сервитьорът разчиства масата и когато си тръгва, вече нищо не ни задържа тук. Неизбежният завършек на обяда ме кара да изпитвам известна нерешителност, защото не знам какво да кажа, за да й попреча да си тръгне. Тя се мести да живее в Ню Йорк и навярно никога повече няма да я видя. Не разбирам защо тази мисъл толкова ме тревожи.
	— И така — подема тя. — Да скъсаме ли сега?
	Аз се засмивам, макар че все още се опитвам да разбера дали притежава невероятното умение да се шегува с безизразна физиономия, или напълно й липсва индивидуалност. Границата между двете е много тънка, но аз се обзалагам, че е първото. По-скоро се _надявам_.
	— Гаджета сме едва от час, а ти вече искаш да ме зарежеш? Не ме ли бива в тази роля?
	Фалън се усмихва.
	— Напротив, прекалено те бива. Ако трябва да съм честна, това дори малко ме плаши. Сега ли е моментът, когато разбиваш на пух и прах последната ми илюзия за нашата връзка и ми признаваш, че братовчедка ми е забременяла от теб, докато сме били разделени?
	Не мога да се сдържа и прихвам отново. _Определено е невероятното умение да се шегува с безизразна физиономия._
	— Не е забременяла от мен. Тя вече беше в седмия месец, когато преспах с нея.
	До ушите ми достига заразителен смях и аз никога не съм бил по-благодарен за своето не особено прилично чувство за хумор. Няма да позволя това момиче да изчезне от полезрението ми, докато не чуя този смях още поне три или четири пъти.
	Смехът й постепенно секва, но усмивката остава върху лицето й. Тя гледа към вратата.
	— Наистина ли се казваш Бен? — пита и отново извръща поглед към мен.
	Кимвам.
	— За какво най-много съжаляваш в живота си, Бен?
	Странен въпрос, но ще отговоря. Странността изглежда напълно нормална за това момиче, макар да няма значение, че никога няма да споделя с _никого_ кое е най-голямото съжаление в живота ми.
	— Не мисля, че вече съм го преживял — лъжа аз.
	Тя замислено се взира в мен.
	— Значи си почтен човек? И никога никого не си убил?
	— Засега не.
	Фалън се опитва да прикрие усмивката си.
	— Значи, ако днес прекараме повече време заедно, няма да ме убиеш?
	— Само в случай на самозащита.
	Тя се засмива и се протяга към чантата си. Премята дръжката през рамо и се изправя.
	— Какво облекчение. Тогава да се отбием в „Пинкбери“ и можем да скъсаме след десерта.
	Ненавиждам сладолед. Мразя йогурт.
	И особено мразя йогурт, който имитира сладолед.
	Но проклет да съм, ако не грабна лаптопа, ключовете и не я последвам накъдето, дявол да го вземе, ме поведе.

	* * *

	— Как си могъл да живееш от четиринайсетгодишен в Лос Анджелис, без кракът ти нито веднъж да не стъпи в „Пинкбери“? — Фалън изглежда почти обидена. Извръща се, за да огледа предлаганите топинги. — Поне чувал ли си за „Старбъкс“?
	Смея се и соча дъвчащите мечета. Продавачът загребва пълна лъжица и я изсипва в купичката ми.
	— Аз на практика живея в „Старбъкс“. Нали съм писател. Това е нещо като всекидневен ритуал.
	Фалън стои на опашката пред мен, докато чакаме реда си да платим. Поглежда с отвращение към купичката ми.
	— О, господи! — възкликва тя. — Не можеш да дойдеш в „Пинкбери“ и да ядеш само _топинг_. — Гледа ме, сякаш съм убил котенце. — Ти изобщо човешко същество ли си?
	Аз въртя очи и леко я сръгвам в рамото, за да се обърне.
	— Престани да ме кастриш, защото ще те зарежа, преди да сме намерили маса.
	Вадя двайсетачка от портфейла и плащам нашите десерти. Проправяме си път през препълнения ресторант, но всички маси са заети. Спътничката ми се насочва право към вратата, а аз я следвам навън и после надолу по тротоара, докато тя не намира свободна пейка. Тя сяда по турски и слага купичката си в скута. Аз чак сега я поглеждам и забелязвам, че не си е сложила никакъв топинг.
	Свеждам поглед към своята — пълна _само_ с топинги.
	— Знам — смее се тя. — Джак Спрат не яде мазно…
	— А жена му — постно*… — довършвам аз.
	[* Английска песничка. — Б.пр.]
	Фалън се ухилва и лапва пълна лъжичка със сладолед. Изважда я и облизва замръзналия йогурт от долната си устна.
	Изобщо не съм очаквал днешния ден. Да седя срещу това момиче, да я наблюдавам как облизва сладоледа от устните си и да се принуждавам да гълтам въздух, за да се уверя, че дишам.
	— Значи си писател?
	Въпросът й ме изтръгва от мръснишките фантазии. Кимвам.
	— Надявам се един ден да стана. Никога не съм писал професионално, затова дори не съм сигурен, че имам право да се наричам писател.
	Тя се размърдва, нагласява се така, че да е с лице към мен и подпира лакът на облегалката на пейката.
	— Не е задължително да ти плащат, за да се действитиализира, че си писател.
	— Няма дума _действитиализира_.
	— Видя ли? — засиява тя. — Аз дори не го знаех, значи очевидно си писател. Независимо дали ти плащат, или не, аз ще те наричам писател. _Бен Писателя_. Оттук нататък ще те наричам така.
	Аз се смея.
	— А аз как да те наричам?
	Фалън дъвче няколко секунди върха на лъжичката си, очите й замислено се присвиват.
	— Добър въпрос — кима тя. — В момента съм в нещо като преломен период.
	— Фалън Преломницата — предлагам аз.
	— Става — усмихва се тя.
	Обляга се назад, после вперва поглед пред себе си. Разкръстосва крака и ги провесва до земята.
	— И така, какво точно искаш да пишеш? Романи? Киносценарии?
	— Всичко, надявам се. Всъщност засега не искам да се ограничавам в жанровете, още съм само на осемнайсет. Искам да опитам от всичко, но определено романите са моята страст. И поезията.
	От устните й се отронва тиха въздишка, преди да лапне още една лъжичка. Не проумявам защо, но ми се струва, че моят отговори я натъжи.
	— Ами ти, Фалън Преломницата? Каква е твоята цел в живота?
	Тя ми хвърля кос поглед.
	— За житейски цели ли говорим, или за страст?
	— Няма голяма разлика.
	Тя се засмива, но някак вяло.
	— Разликата е огромна. Моята страст е да бъда актриса, но това не е целта на живота ми.
	— И защо не?
	Фалън отново присвива очи и се взира в мен, а после свежда поглед към купичката си. Започва да разбърква замразения йогурт с лъжичката. Този път цялото й тяло въздъхва, сякаш ще се разпадне на парченца.
	— Знаеш ли, Бен… Оценявам милото ти държание към мен, откакто станахме двойка, но можеш да престанеш да играеш. Баща ми вече не е тук, за да оцени представлението.
	Аз тъкмо се каня да лапна още малко от топинга, но ръката ми замръзва, преди лъжичката да достигне до устата ми.
	— Какво означава това? — питам, слисан от рязката смяна на посоката на нашия разговор.
	Тя забива лъжичката в йогурта, преди да се наведе и да хвърли купичката в близкото кошче за отпадъци.
	— Наистина ли не знаеш моята история, или просто се преструваш?
	Не съм сигурен коя история има предвид, затова леко клатя глава.
	— В момента съм напълно объркан.
	Фалън въздъхва. Отново. Не мисля, че някога съм карал момиче толкова често да въздиша за толкова кратко време. И това не са онези въздишки, които карат едно момче да се гордее с уменията си. Това са онези въздишки, които го принуждават да се пита къде, по дяволите, е сбъркал.
	Тя чопли с палец една тресчица от облегалката на пейката. Съсредоточила се е върху дървото, сякаш говори на него, а не на мен.
	— Когато бях на четиринайсет, извадих голям късмет. Получих роля в нашумялата тийнейджърска интерпретация „Детективът“, в която Шерлок Холмс среща Нанси Дрю. Играх година и половина в сериала и всичко наистина беше супер. Но после се случи _това_. — Тя сочи лицето си. — Договорът ми беше прекратен. Замениха ме с друга актриса и оттогава не съм играла. Това имах предвид, когато казах, че целите и страстта са две различни неща. Актьорството е моята страст, но както изтъкна баща ми, аз вече не притежавам инструментите, за да постигна целта на живота си. Така че, предполагам, много скоро ще започна да търся нова, ако в Ню Йорк не се случи чудо.
	Дори не знам как да реагирам на това. Сега тя ме гледа, очаквайки отговор, но нищо не ми хрумва. Фалън подпира брадичка върху ръката си и се втренчва в пространството зад мен.
	— Не ме бива много в спонтанните мотивационни речи — заявявам аз. — Понякога, късно вечер, преписвам разговорите, които съм водил през деня, но ги променям така, че да съдържат всичко, което бих искал да кажа в онзи момент. Затова държа да знаеш, че когато довечера преразказвам този разговор върху лист хартия, ще ти отговоря нещо наистина героично, което ще те накара да се почувстваш доволна от живота си.
	Тя отпуска чело върху ръката си и избухва в смях. Гледката извиква усмивка и на моите устни.
	— Несъмнено това е най-добрият отговор, който съм получавала, след като разкажа своята история.
	Навеждам се, за да хвърля моята купичка в кошчето зад нея. И за пръв път се приближавам толкова до нея, след като седяхме заедно в сепарето. Тялото й тутакси застива от близостта ми. Вместо да се отдръпна, аз я поглеждам право в очите, а после се съсредоточавам върху устните й.
	— Нали за това са гаджетата — проронвам и бавно се отдръпвам.
	Обикновено не се колебая, преди да започна да флиртувам с някое момиче. Правя го през цялото време. Но Фалън ме гледа така, сякаш току-що съм извършил смъртен грях и аз започвам да се съмнявам дали правилно съм разчел сигналите помежду ни.
	Окончателно се отдръпвам, но не отмествам поглед от сърдитото й лице. Тя насочва пръст към мен.
	— Ето — процежда. — Точно това. Точно за тази тъпня говорех.
	Не съм сигурен какво има предвид, затова внимателно подхващам.
	— Смяташ, че се преструвам, че те свалям, за да те накарам да се почувстваш по-добре?
	— А не е ли така?
	Нима тя наистина си го мисли? Нима момчета не я свалят? Дали това е заради белезите й, или се дължи на _неувереността_ й заради тях? Не мога да повярвам, че момчетата са толкова повърхностни, за каквито тя ги смята. Ако е така, аз се срамувам заради всички мъже на този свят. Защото това момиче трябва да разгонва безбройните ухажори, които напират да я свалят, а не да се съмнява в мотивите им.
	Притискам средата на брадичката си, за да отслабя напрежението в стиснатите ми челюсти, а после закривам с ръка уста, докато обмислям отговора си. Разбира се, когато довечера си припомням този момент, ще ми хрумнат най-различни страхотни отговори. Но сега… не мога да измисля идеалния отговор, за да спася живота си.
	Предполагам, че просто трябва да бъда честен. Е, не докрай, но _честен_. Това е най-добрият начин да се отговори на това момиче, тъй като тя прозира всяка лъжа.
	Сега е мой ред да изпусна тежка въздишка.
	— Знаеш ли какво си помислих, когато те видях за пръв път?
	Тя килва глава.
	— Когато ме видя за пръв път? Имаш предвид преди цял _час_?
	Подминавам язвителността й и продължавам:
	— Първия път, когато ти мина покрай мен — преди да прекъсна срещата за обяд с баща ти — аз зяпах дупето ти, докато не се скри от погледа ми. И не можех спра да се чудя какви са гащичките ти. За това мислех през цялото време, докато ти беше в тоалетната. Питах се, дали носиш прашки? Или изобщо не носиш бельо? Защото не забелязах очертания на дънките, които да подсказват, че си с нормални гащички.
	Преди да излезеш от тоалетната, в стомаха ми започна да се заражда чувство на паника, тъй като не бях уверен дали искам да видя лицето ти. Бях чул твоя разговор с баща ти и вече знаех, че личността ти ме привлича. Но лицето ти? Хората казват, че не бива да съдим за книгата по обложката, но ако по някакъв начин си прочел съдържанието, без първо да видиш обложката? И ако наистина ти хареса това, което е било вътре в тази книга? Разбира се, когато се каниш да затвориш тази книга и всеки миг ще зърнеш обложката, се надяваш, че ще откриеш нещо привлекателно. Защото кой иска да сложи върху лавицата невероятно интересна книга, ако ще се наложи всеки път да гледа скапана обложка?
	Фалън бързо свежда поглед към скута си, но аз продължавам:
	— Когато ти излезе от тоалетната, първото, което забелязах, беше косата ти. Тя ми напомни за първото момиче, което целунах. Казваше се Абита. Имаше великолепна коса, която винаги ухаеше на кокос и аз се запитах дали и твоята ухае така. След това се зачудих дали и ти се целуваш като Абита, защото макар тя да беше първото момиче, което целунах, онази целувка все още остава единствената, която помня до най-малки подробности. Както и да е, веднага след като престанах да се любувам на косата ти, видях очите ти. Ти все още беше на няколко метра от моята маса, но гледаше право в мен, сякаш не можеше да разбереш защо те зяпам така.
	И тогава наистина се смутих и се размърдах на мястото си, защото, както ти сама изтъкна, от сутринта не се бях поглеждал в огледалото. Не знаех какво виждаш в този миг, докато ме гледаше, и дали изобщо видяното ти е _харесало_. Дланите ми започнаха да се потят, защото това беше първото ти впечатление от мен, а аз нямах понятие дали е достатъчно добро.
	В този момент ти беше стигнала почти до моята маса и тогава погледът ми попадна върху бузата ти. Върху шията ти. За пръв път видях белезите и щом ги забелязах, ти сведе глава, така че косата ти закри по-голямата част от лицето. И знаеш ли какво си помислих в онзи момент, Фалън?
	Тя вдига глава, очите й срещат моите и аз разбирам, че тя не желае наистина да й го кажа. Смята, че знае съвсем точно какво съм си помислил в онзи момент. Но всъщност тя няма никаква представа.
	— Изпитах огромно облекчение — продължавам. — Защото само по онзи прост жест разбрах, че наистина си несигурна. И осъзнах — след като ти очевидно ни най-малко не подозираш колко си дяволски красива, — че може би аз имам шанс с теб. И затова се усмихнах. Защото се надявах, че ако изиграя правилно картите си, може да разбера какви гащички носиш под тези дънки.
	Сякаш светът избра точно този миг, за да застине в тишина. Нито една кола не минава покрай нас. Нито една птичка не чурулика. Тротоарът е напълно безлюден. Тези десет секунди, докато чакам отговора й, са най-дългите в живота ми. Достатъчно дълго време, за да съжаля, задето не си бях държал устата затворена, вместо да й изтърся всичко така направо.
	Фалън се прокашля и отмества поглед от мен. Надига се от пейката и се изправя.
	Аз не помръдвам. Просто я наблюдавам, изпълнен с любопитство дали тя е избрала този момент най-после да ме „зареже“.
	Тя поема дълбоко дъх, а сетне го изпуска в мига, в който очите й отново срещат моите.
	— Все още не съм опаковала голяма част от багажа си — изрича. — И знаеш ли, най-любезното нещо, което може да направи едно гадже, е да ми предложи помощта си.
	— Имаш ли нужда от помощ за багажа? — изтърсвам аз невярващо.
	Тя нехайно повдига рамо.
	— Аха.


>>	Глава 3
#	Фалън

	Моята майка е моят герой. Моят модел за подражание. Жената, каквато се стремя да бъда. Тя е изтърпяла моя баща седем години. Всяка жена, която е могла да издържи толкова дълго, заслужава почетен медал.
	Когато на четиринайсет години ми предложиха главната роля в сериала „Детективът“, тя не беше сигурна дали да ми разреши да я приема. Мама ненавиждаше професията на баща ми заради всеобщото внимание. Ненавиждаше човека, в който популярността го бе превърнала. Казваше, че преди да стане известен актьор, той бил прекрасен и очарователен човек. Но след като славата завъртяла главата му, тя повече не можела да понася да бъде редом с него. Твърдеше, че 1993 година бележела началото на краха на техния брак, бума на популярността му и раждането на първото им и единствено дете: _мен_.
	И поради това, когато снимките започнаха, мама направи всичко, което беше по силите й, да не позволи същото да се случи и с мен. Представете си какво означава за една изгряваща актриса да се намира на прага на зрелостта. Много е лесно да изгубиш връзка с реалността. Бях свидетел да се случва с мнозина от приятелите ми.
	Ала мама ме предпази от това. Веднага щом режисьорът слагаше край на снимките за деня, аз се прибирах у дома, завръщайки се към списъка с ежедневните задължения и твърди правила. Не казвам, че мама беше прекалено строга. Просто за нея бях обикновена дъщеря, без да проявява към мен някакво специално отношение, независимо колко нарастваше популярността ми.
	Освен това не ми позволи да се срещам с момчета, преди да навърша шестнайсет. Затова в първите няколко месеца след шестнайсетия ми рожден ден аз излязох на три срещи с три различни момчета. Беше забавно. Двама от тях бяха мои колеги, с които може би си бях разменила по някоя и друга целувка в гримьорната. Единият беше брат на моя приятелка. Но независимо с кого излизах на среща или колко много се забавлявах, всеки път, когато се прибирах у дома, мама подхващаше един и същ разговор с мен за това колко е важно да не се влюбвам, докато не достигна възрастта, когато истински ще познавам себе си. Тя _все още_ ми го повтаря, въпреки че аз дори не ходя на срещи.
	След развода с баща ми, мама се потопи в четенето на купища книги по самопомощ. Тя прочете всяка книга, която можа да намери, за изкуството да бъдеш родител, за брака, за това как да се преоткрие като жена. От прочетените книги бе стигнала до извода, че девойките повече се променят на възраст от шестнайсет до двайсет и три години, отколкото през всеки друг период от живота им. И за нея беше много важно през този промеждутък да не се влюбвам в някое момче, защото в противен случай никога нямаше да разбера как да обичам _себе си_.
	Тя се запознала с баща ми на шестнайсет и го напуснала, когато е била на двайсет и три, затова смятам, че изборът на това възрастово ограничение донякъде е повлиян от личния й опит. Но имайки предвид, че аз съм само на осемнайсет и в близко бъдеще не възнамерявам да имам сериозна връзка, ми е лесно да следвам съвета й и да вярвам, че моята необвързаност е нейна заслуга. Това е най-малкото, което мога да направя.
	Забавно ми е, че мама действително е убедена, че съществува някаква магическа възраст, когато жената най-после може да се оправи в собствените си кълчища. Но признавам, че един от любимите ми цитати принадлежи на майка ми.
	_„Никога няма да можеш да откриеш себе си, ако си изгубена в някой друг.“_
	Моята майка не е известна. Тя не е постигнала невероятна кариера. Дори не се е омъжила за любовта на живота си. Но има нещо, което винаги е била…
	_Права._
	Затова, докато не се случи обратното, аз ще се вслушвам във всяка нейна препоръка, колкото и абсурдна да изглежда. Не помня мама да ми е дала лош съвет, така че независимо от това, че Бентън Джеймс Кеслър сякаш е излязъл от страниците на някой от любовните романи, с които и досега е наблъскана библиотечката в спалнята ми — този младеж няма никакви шансове с мен поне още пет години.
	Но това не означава, че не исках да се покатеря в скута му, да го яхна върху пейката насред парка и да напъхам езика си в гърлото му. Наистина ми е много трудно да се сдържа, особено след като той призна, че ме смята за красива.
	Не, почакайте.
	„Дяволски красива“ бяха точните думи, които използва.
	И макар че Бен изглежда прекалено добър, за да е истински и навярно е пълен с недостатъци и малки дразнещи навици, аз все още жадувам да прекарам остатъка от деня с него. А и кой знае? Въпреки че се местя в Ню Йорк, може би тази вечер все още има шанс да го възседна и да напъхам езика си в гърлото му.
	Когато се събудих тази сутрин, мислех, че днешният ден ще бъде един от най-тежките през последните две години. Кой да подозира, че годишнината на най-лошия ден в живота ми може да завърши толкова хубаво?
	— Дванайсет, трийсет и пет, приют — диктувам на Бен кода за влизане на територията на жилището ми. Той смъква прозореца на колата си и въвежда кода. Тази сутрин отидох с такси на срещата с баща ми, затова Бен предложи да ме докара до дома ми.
	Соча празното място на паркинга, той свива натам и паркира до колата на съквартирантката ми. Двамата слизаме и аз заставам до колата му.
	— Струва ми се, че трябва да те предупредя за нещо, преди да влезем — казвам.
	Бен оглежда жилищната сграда, сетне притеснено извръща поглед към мен.
	— Не живееш с _истинското_ си гадже, нали?
	Засмивам се.
	— Не, нищо подобно. Съквартирантката ми се казва Амбър и навярно ще те засипе с милион въпроси, като се има предвид, че досега никога не съм престъпвала прага на апартамента ни в компанията на мъж. — Не знам защо ми беше толкова лесно да му го призная.
	Бен небрежно ме прегръща през раменете и ние се отправяме към входа на сградата.
	— Ако ме молиш да се преструвам, че сме просто приятели, няма да стане. Не възнамерявам да омаловажавам нашите отношения заради съквартирантката ти.
	Аз се смея и го водя към входната врата на апартамента. Машинално вдигам ръка, за да почукам, но вместо това завъртам дръжката. Това все още е моят дом, поне за следващите десет часа, така че не съм длъжна да чукам.
	Бен сваля ръка от раменете ми, за да ме пропусне да мина първа. Оглеждам всекидневната и забелязвам Амбър да стои до кухненския плот с гаджето си. Двамата с Глен ходят заедно вече една година и макар че нито един от тях не го е изрекъл открито, аз съм почти сигурна, че той ще се нанесе при нея на секундата, след като тази вечер си тръгна.
	Амбър вдига глава и тутакси се опулва, когато забелязва Бен зад гърба ми.
	— Здрасти! — поздравявам весело, сякаш няма нищо необичайно, че водя у дома симпатичен младеж, за когото никога досега не съм споменавала.
	Ние прекосяваме всекидневната, а през цялото време Амбър не сваля очи от Бен.
	— Здравей — отвръща тя накрая, все още втренчена в Бен. — Кой си ти? — Поглежда към мен и сочи Бен. — Кой е той?
	Бен пристъпва напред и подава ръка.
	— Бентън Кеслър — представя се и разтърсва ръката й. После се протяга и стиска ръката на Глен. — Наричайте ме просто Бен. — Ръката му отново се обвива около раменете ми. — Аз съм гаджето на Фалън.
	Засмивам се, но се оказвам единствената. Глен оглежда Бен от главата до петите.
	— Гадже? — пита той и насочва вниманието си към мен. — Той знае ли, че се местиш в Ню Йорк?
	Кимвам.
	— Знае го от първата секунда на нашето запознанство.
	Едната вежда на Амбър се стрелва нагоре.
	— Което се е случило… _кога_?
	Тя е смутена, защото знае, че й казвам всичко. А наличието на гадже определено е част от „всичко“.
	— О, човече! — възкликва Бен и свежда поглед към мен. — Колко време мина, бебче? Един… два часа?
	— Най-много два.
	Амбър присвива очи и ги вперва в мен. Вече няма търпение да чуе всички подробности и е бясна, задето трябва да чака Бен да си тръгне, за да ги узнае.
	— Ние ще сме в моята стая — подхвърлям небрежно.
	Бен им махва бързо, сетне сваля ръка от рамото ми и преплита пръсти с моите.
	— Беше ми приятно да се запознаем. — После сочи към коридора. — Ще последвам Фалън, за да видя какви гащички е обула днес.
	Ченето на Амбър увисва, а Глен прихва. Аз избутвам ръката на Бен, шокирана от дръзката му шега.
	— Не, ти ще ме последваш в стаята ми, за да ми помогнеш да _опаковам_ багажа.
	Бен обидено нацупва долната си устна. Завъртам очи и го повеждам по коридора към стаята си.
	Двете с Амбър сме най-добри приятелки вече повече от две години. Веднага след завършването на гимназията се преместихме да живеем заедно в този апартамент. Което означава, че аз живея тук само половин година, затова имам чувството, че ще опаковам нещата, които току-що съм _разопаковала_.
	Когато влизаме в моята стая, Бен затваря вратата зад себе си. Погледът му блуждае из стаята и аз му отпускам няколко минути, за да удовлетвори любопитството си, преди да отворя куфара. Апартаментът в Ню Йорк, където ще живея, е напълно обзаведен, така че единствените вещи, които ще взема, са дрехи и тоалетни принадлежности. Всичко останало е в дома на майка ми.
	— Ти четеш? — пита Бен.
	Стрелвам поглед през рамо и виждам, че ровичка из книгите на лавиците.
	— Обичам да чета. Трябва да побързаш да напишеш книга, защото тя вече фигурира в моя списък от КЗЧ.
	— Твоя списък КЗЧ?
	— Книги за задължително четене — пояснявам.
	Бен издърпва една книга от лавицата и чете заглавието на гръбчето.
	— Не ми е приятно да ти го кажа, но не мисля, че ще ти харесат книгите, които ще напиша. — Той я връща на мястото й и изважда друга. — Ти явно си падаш по любовни романи, а те не са по моята част.
	Спирам да преглеждам ризите в дрешника и се втренчвам в него.
	— Не — въздъхвам разочаровано. — Само не ми казвай, че ти си един от онези претенциозни читатели, които съдят за хората по книгите, които харесват.
	Бен тутакси клати глава.
	— Съвсем не. Просто не знам как да пиша любовни романи. Аз съм на осемнайсет. Едва ли може да се каже, че съм експерт в любовните дела.
	Излизам от дрешника и се облягам на вратата.
	— Никога ли досега не си бил влюбен?
	Бен кимва.
	— Разбира се, че съм бил, но тази история едва ли заслужава да се опише в роман, така че това не е моето поле за изява. — Той се пльосва на леглото и се обляга на таблата, без да откъсва поглед от мен.
	— Мислиш ли, че Стивън Кинг в реалния живот е бил убит от клоун? — питам го аз. — А да не би Шекспир да е изпил шишенце с отрова? Разбира се, че не, Бен. Неслучайно това се нарича художествена измислица. Ти дрънкаш глупости.
	Той ми се усмихва от леглото, а позата му ме изпълва с трепетно вълнение и кара страните ми да поруменеят. Внезапно ми се приисква да го помоля да се отъркаля в чаршафите ми, за да усетя уханието му, когато тази нощ си легна. Но сетне си спомням, че тази нощ няма да спя върху тях, защото ще летя за Ню Йорк. Извръщам се към дрешника, за да не види пламналото ми лице.
	Бен тихо се смее.
	— Току-що си помисли нещо мръсно.
	— Как ли пък не — промърморвам хапливо.
	— Фалън, ние сме гаджета вече от два часа. Мога да те чета като отворена книга и съм сигурен, че в момента тази книга е пълна с еротични сцени.
	Засмивам се и започвам да свалям ризите от закачалките. Не ми се занимава да ги сгъвам, докато не реша как ще ги опаковам, затова просто ги мятам в средата на пода.
	Свалила съм почти една четвърт от ризите в дрешника, преди отново да погледна към Бен. Той е скръстил ръце зад главата си и ме наблюдава как събирам багажа. Не съм очаквала наистина да се спусне да ми помага, защото навярно само ще ми се пречка. Явно и Бен смята така, но ми е приятно, че въпреки това иска да прекара още малко време с мен.
	Докато пътувахме насам, реших да не го разпитвам за мотивите за постъпката му. Разбира се, моята неувереност не спира да се пита какво, по дяволите, прави момче като него с момиче като мен, ала всеки път, когато мисълта се прокрадне в главата ми, си припомням разговора, който водихме на пейката. Повтарям си, че всичко казано от Бен изглеждаше искрено — че той наистина ме намира за привлекателна. А и честно, имайки предвид цялата ситуация, какво значение имаше всичко това? Аз се местя на другия край на страната, така че каквото и да се случи през следващите няколко часа едва ли ще повлияе по някакъв начин върху живота ми. На кого му пука, че този младеж просто иска да се напъха в гащичките ми? Всъщност дори _предпочитам_ да иска това. За пръв път от две години някой ме кара да се чувствам желана, затова не смятам да се обвинявам, задето това ми доставя удоволствие.
	Влизам в дрешника и чувам как Бен набира номер на телефона си. Притихвам, докато той провежда разговора си.
	— Може ли да запазя маса за двама за тази вечер в седем?
	Тишината в стаята е осезаема, докато чакам да чуя какво е следващото, което ще каже Бен. За последните два часа сърцето ми работи много по-усилено, отколкото през целите два последни месеца.
	— Бентън Кеслър. К-Е-С-Л-Ъ-Р. — Отново тишина. — Идеално. Много ви благодаря. — Още тишина.
	Ровя в горното чекмедже, опитвайки да се държа така, сякаш в момента не отправям горещи молитви към Бог аз да съм вторият на тази вечеря. Чувам го да се размърдва на леглото и да става, затова се обръщам и виждам, че върви към мен. Ухилва се и надзърта през рамото ми към чекмеджето, в което се ровя.
	— Тук ли държиш гащичките си? — Той се пресяга и грабва едни. Аз ги измъквам от ръката му и ги хвърлям към куфара.
	— Долу ръцете — нареждам му.
	Бен ме заобикаля и подпира лакът на стената на дрешника.
	— Щом опаковаш бельото си, това означава, че не ходиш гола. Така че по метода на изключването, стигам до извода, че в момента си с прашки. Сега остава само да разбера какъв е цветът им.
	Продължавам да хвърлям съдържанието на чекмеджето към куфара.
	— Нужно е много повече от няколко разговора, за да се намърдаш в гащичките ми, Бен Писателя.
	— О, нима? — хили се той. — Като например? Изискана вечеря? — Оттласква се от стената на дрешника и пъха ръце в джобовете на дънките си. — Защото случайно имам запазена маса за седем часа тази вечер в „Шато Мармон“.
	— Не може да бъде! — засмивам се аз. — Заобикалям го и отново влизам в дрешника, опитвайки се да скрия от него огромната усмивка на лицето си. _Благодаря ти, Господи. Той ще ме води на вечеря._ Но когато стигам до дрешника, усмивката ми помръква. _Какво, по дяволите, ще облека? Последният път, когато излязох на среща, гърдите ми дори още не бяха напълно оформени!_
	— Фалън О’Нийл — казва той, застанал на прага на дрешника. — Ще излезеш ли с мен тази вечер?
	Въздъхвам и свеждам поглед към скучните ми дрехи.
	— И какво, по дяволите, ще облека за „Шато“? — Извръщам се към него и мръщя лице. — Не може ли просто да отидем в „Чипотле“ или някъде другаде?
	Бен се смее, влиза в дрешника и ме избутва настрани. Започва да преглежда дрехите в дъното.
	— Прекалено дълго — мърмори, докато отмята закачалките една по една. — Прекалено грозно. Прекалено ежедневно. Прекалено натруфено. — Най-накрая спира и сваля една закачалка.
	Обръща се и вдига нагоре черна рокля, която имах намерение да изхвърля още когато мама ми я купи.
	Тя винаги ми купува дрехи с надеждата, че ще ги нося. Дрехи, които не прикриват белезите ми.
	Клатя глава, издърпвам роклята от ръката му и я окачвам обратно на закачалката. Грабвам няколкото рокли с дълги ръкави и ги измъквам от закачалките.
	— Тази ми харесва.
	Бен поглежда роклята, която той ми е избрал, отново я сваля от закачалката и я тиква в ръцете ми.
	— Но аз искам да облечеш тази.
	Аз я бутам обратно.
	— Не искам да я облека, искам да нося тази.
	— Не — заинатява се Бен. — Аз плащам за вечерята и _аз_ избирам какво да гледам, докато се храня.
	— Тогава _аз_ ще платя вечерята и ще облека роклята, която _аз_ избрах.
	— В такъв случай отменям вечерята в „Шато Мармон“ и отиваме в „Чипотле“.
	— Мисля, че току-що имахме първата караница като двойка — въздъхвам аз.
	Той се усмихва и ми подава избраната от него рокля.
	— Ако се съгласиш да я облечеш тази вечер, можем да се сдобрим още тук, в дрешника.
	Бен е непреклонен. Но аз няма да облека проклетата рокля. Ако откровеността ще ми помогне, ще заложа на тази карта.
	Въздъхвам обезсърчено.
	— Мама ми купи тази рокля миналата година, когато беше във вихъра на мисията си „Да излекуваме Фалън“. Но тя нямаше представа колко зле се чувствам в своята кожа. Така че, моля те, не настоявай да облека тази рокля, защото се чувствам много по-удобно в дрехите, които скриват по-голямата част от кожата ми. Не желая да притеснявам околните, а ако облека нещо подобно, те ще се чувстват неловко, докато ме гледат.
	Челюстта на Бен се стяга и той отмества поглед от мен към роклята в ръката му.
	— Добре — предава се и пуска роклята на пода.
	_Най-после._
	— Но ти си виновна, задето хората се чувстват неловко, когато те гледат.
	Дори не се опитвам да прикрия смайването си. Това е първото нещо, което ми е казал през днешния ден, което ме накара да се почувствам, сякаш разговарям с баща си. Няма да лъжа, заболя ме. Прокашлям се, защото от думите му в гърлото ми сякаш заседна огромна буца.
	— Това не беше много мило — тихо промълвявам.
	Бен пристъпва към мен. Дрешникът ми не е много голям. Определено не се нуждая от близостта му. Особено след обидното му изказване.
	— Но е вярно — настоява той.
	Затварям очи, защото не мога да гледам устните, произнасящи толкова ненавистни думи.
	Поемам дълбоко дъх, за да се успокоя, но той секва, когато пръстите му отмятат косата от лицето ми. Неочакваният физически контакт ме заставя да стисна още по-силно клепачи. Чувствам се толкова глупаво, задето не мога да го накарам да си тръгне или поне да го изблъскам от дрешника. Но поради някаква причина не мога да се движа, нито да говоря. И да _дишам_, като капак на всичко.
	Бен отмества кичурите от челото ми и прокарва пръсти през тях, така че изцяло открива лицето ми.
	— Ти си пуснала дълга коса, защото не искаш хората да те виждат. Носиш дълги ръкави и ризи с яки, защото мислиш, че това помага. Но не е така.
	Имам чувството, че думите му се превръщат в юмруци, които се забиват право в корема ми. Отдръпвам лице от ръката му, но продължавам да държа очите си затворени. Опасявам се, че отново ще заплача, а вече пролях достатъчно сълзи за една тъпа годишнина.
	— Хората не се чувстват неловко, защото са видели белезите ти, Фалън. Те се чувстват неловко, защото когато те погледнат, ти им показваш, че не е редно да го правят. И _повярвай_ ми — ти си една от тези, които хората искат да гледат. — Усещам как пръстите му докосват челюстта ми и аз потръпвам. — Лицето ти има най-невероятните черти. Знам, че това е странен комплимент, но е вярно. — Пръстите му се плъзгат нагоре по брадичката, докато не докосват устните ми. — И устните ти.
	Мъжете ги гледат, защото искат да ги вкусят, а жените — от завист, защото ако техните имаха такъв цвят, никога нямаше да си купят червило.
	От гърдите ми се изтръгва нещо средно между смях и ридание, но все още не се осмелявам да го погледна. Стоя вцепенена като дърво и се опитвам да отгатна къде ще е следващото му докосване. Какви ще са следващите му _думи_.
	— Само веднъж в живота си съм срещал момиче, което имаше толкова дълги и красиви коси като твоите, но вече ти казах за Абита. И само за сведение, тя не може да стъпи и на малкия ти пръст, въпреки че страхотно се целуваше.
	Чувствам как ръцете му се повдигат и той отмята косата ми зад раменете. Бен е толкова близо, че вижда как се повдигат и спускат гърдите ми. Но, мили боже, изведнъж ми става толкова трудно да дишам, сякаш неочаквано съм се озовала на три хиляди метра надморска височина.
	— Фалън — изрича той властно, настоявайки за вниманието ми. Пръстите му хващат брадичката ми и повдигат лицето ми. Когато отварям очи, той е много по-близо, отколкото съм си представяла. Взира се в мен с остър поглед. — Хората _искат_ да те гледат. Повярвай ми, аз съм един от тях. Но когато всичко в теб крещи: „Извърни се“, хората правят точно това. Единственият човек, на когото му пука за няколкото белега върху твоето лице, си самата ти.
	Толкова ми се иска да му повярвам. Ако можех да повярвам на всичко, което той казва, може би тогава животът ми щеше да означава за мен много повече, отколкото сега. Навярно бих могла да сторя точно това, което мама твърди, че трябва да направи всяко момиче на моята възраст: да открия коя действително съм аз. Не да се крия от себе си.
	По дяволите, аз дори не се _обличам_ заради себе си. Обличам се в това, което според мен хората предпочитат да нося.
	Погледът на Бен се премества върху ризата ми и за пръв път забелязвам, че дробовете му поемат въздух със същото усилие, както и моите. Той вдига ръка към горното копче на ризата ми и го разкопчава. Аз рязко поемам въздух. Когато пръстите му се придвижват към второто копче, мога да се закълна, че той поема дъх на пресекулки.
	Не знам какво прави и съм ужасена, че Бен всеки миг ще стане първият човек, който ще види какво се крие под тази риза. Но дори и животът ми да зависи от това, аз не мога да намеря думите, за да го спра.
	Когато и второто копче е разкопчано, той преминава на третото. Преди да го откопчае, очите на Бен срещат моите и аз виждам, че в момента той е изплашен не по-малко от мен. Погледите ни остават приковани един в друг, докато той не стига до последното копче. Когато и то е разкопчано, аз свеждам очи.
	Виждам, че е разголена само тясна ивица малко под пъпа ми, затова не се чувствам истински разголена. Но скоро и това ще се случи, защото Бен бавно вдига ръце към горните краища на ризата ми. Преди да направи следващото движение, аз отново стискам здраво клепачи.
	Не искам да видя изражението на лицето му, когато разбере колко силно е обгоряло тялото ми. Ако трябва да съм точна, почти цялата лява половина. Това, което вижда той върху бузата ми, е само малка част в сравнение с онова, което се крие под дрехите.
	Усещам, че ризата ми се разтваря и колкото по-голяма част от мен се разголва, толкова ми е по-трудно да сдържа сълзите си. Това е най-неподходящият момент на света да се поддам на емоциите, но предполагам, че за сълзите никой момент не е идеален.
	Чувам тежкото му дишане, както и рязкото свистене, което излиза от гърдите му, когато ризата ми е напълно разтворена. Искам да го изтикам от дрешника, да захлопна вратата и да се скрия, но точно това правех през последните две години. Поради причини, които не мога да обясня, аз не го моля да спре.
	Бен изхлузва ризата от раменете ми и бавно я плъзга надолу по ръцете ми. Дърпа я надолу, докато не пада на пода. Усещам докосването на пръстите му до ръцете ми, но съм прекалено засрамена, за да помръдна, тъй като отлично знам какво вижда той в момента.
	Пръстите му се придвижват нагоре от китките и по ръцете, а по бузата ми се търкулва първата сълза. Ала сълзата ми ни най-малко не го смущава. Кожата ми настръхва, когато Бен продължава да плъзга пръсти нагоре към лактите. Вместо да стигне до раменете, той спира. Аз все още не се осмелявам да отворя очи.
	Чувствам нежния допир на челото му до моето и това, че той диша също толкова тежко като мен, е единственото, което в този миг ме дарява с утеха.
	Стомахът ми се свива, когато ръцете му се отпускат върху колана на дънките ми.
	_Това стигна твърде далеч._
	Твърде, твърде, твърде далеч, но единственото, на което съм способна, е дълбоко да поема дъх и да позволя на пръстите му да разкопчаят копчето на дънките, защото колкото и силно да е желанието ми да го спра, имам чувството, че той не ме разсъблича за удоволствие. Не съм сигурна какво прави, но съм прекалено парализирана, за да попитам.
	_Дишай, Фалън. Дишай. Дробовете ти се нуждаят от приток на въздух._
	Челото му все още е опряно до моето и аз усещам учестеното му дишане върху устните си. Имам чувството, че очите му са широко отворени, докато наблюдава ръцете си, свалящи ципа.
	Когато смъква водача на ципа до долу, той пъхва ръце под плата на дънките, при това го прави толкова небрежно, че аз започвам да вярвам, че изобщо не се притеснява да докосва белезите от лявата ми страна. Смъква дънките надолу по бедрата ми и бавно прикляква. Дъхът му се движи надолу по тялото ми, докато не усещам, че спира при корема, но устните му нито веднъж не са докоснали кожата ми.
	Когато дънките са свалени до глезените ми, вдигам първо единия, после другия крак и ги прекрачвам.
	Нямам представа какво ще стане после. Какво ще се случи по-нататък? Какво. Ще се случи. По-нататък?
	Очите ми все още са затворени и аз не знам дали той стои изправен, или е коленичил. Или се е отдръпнал.
	— Вдигни ръце — изрича той.
	Гласът му е груб и звучи толкова отблизо, че се сепвам и неволно отварям очи. Той стои право пред мен и държи роклята, която преди малко хвърли на пода.
	Аз го поглеждам и съм абсолютно смаяна от изражението на лицето му. Очите му горят с див блясък, сякаш едва се сдържа да не разкъса бельото ми.
	Бен прочиства гърлото си.
	— _Моля те_, вдигни ръце, Фалън.
	Аз ги вдигам, а той наглася роклята на главата ми и пъха ръцете ми в ръкавите. Дърпа я надолу, докато главата ми не се промушва през деколтето, а после я приглажда по извивките на тялото ми. Когато роклята най-сетне е на мястото си, Бен повдига косата ми и я пуска да падне свободно по гърба. Прави крачка назад и ме оглежда от главата до петите. Прокашля се, но когато заговорва, гласът му звучи дрезгаво.
	— Дяволски красива — заявява той и устните му бавно се извиват в усмивка. — И цветът е червен.
	_Червен?_
	Поглеждам надолу към роклята, но тя определено е черна.
	— Гащичките ти — уточнява Бен. — Техният цвят е червен.
	Аз издавам звук, който би трябвало да е смях, но повече прилича на задавено хълцукане. Тогава осъзнавам, че сълзите продължават да се стичат по страните ми, затова вдигам ръце, за да ги изтрия, но те не спират да текат.
	Не мога да повярвам, че той току-що ме разсъблече, за да се наложи. Не мога да повярвам, че аз му го _позволих_. Сега съвсем точно знам какво имаше предвид Бен, когато каза, че му е трудно да контролира негодуванието си, когато се натъкне на някой пълен абсурд. Той смята, че моята несигурност е абсурдна и бе решил да го докаже.
	Бен пристъпва напред и ме прегръща. Всичко в него е успокояващо и топло и аз не знам как да откликна. Той слага едната си ръка на тила ми и притиска лицето ми към гърдите си. Сега аз се смея заради нелепите сълзи, защото _кой реагира така? Кое момиче плаче, когато за пръв път го разсъблича момче?_
	— Това е рекорд — заявява Бен и ме отдръпва от гърдите си, за да ме погледне. — Да разплача гаджето си по-малко от три часа след началото на връзката ни.
	Аз отново се смея, притискам лице към гърдите му и го прегръщам. Защо той не беше до мен преди две години, когато се свестих в болницата? Защо ми бяха нужни цели две години, преди най-после да се сдобия с поне малко самочувствие?
	След минута или две се опитвам да обуздая променливите си емоции и най-после се овладявам достатъчно, за да осъзная, че когато притискам лице към двудневната тениска на Бен, от него не се разнася чак толкова приятно ухание.
	Отстъпвам назад и отново прокарвам пръст под очите си. Вече не плача, но съм сигурна, че гримът ми се е размазал и цялото ми лице е изплескано със спирала.
	— Ще нося тази тъпа рокля само при едно условие — заявявам. — Да се прибереш у вас и да си вземеш душ.
	Усмивката му грейва още по-широко.
	— Това вече беше част от плана ми.
	Двамата се умълчаваме за известно време, а после аз нямам сили нито миг повече да остана в този дрешник. Завъртам раменете му и го изтиквам в спалнята.
	— Часът е вече почти четири — осведомявам го. — Върни се към шест и аз ще съм облечена и готова за излизане.
	Той се отправя към вратата на стаята, но преди да излезе, се обръща.
	— Искам довечера да вдигнеш косата си.
	— Не си насилвай късмета.
	Той се смее.
	— Защо, по дяволите, съществува късметът, ако не мога да го насилвам?
	Соча вратата.
	— Тръгвай. Вземи душ. И се обръсни.
	Той отваря вратата и понечва да се върне.
	— Да се обръсна, така ли? Да не би довечера да възнамеряваш да докоснеш с устни лицето ми?
	— _Тръгвай_ — нареждам през смях.
	Бен затваря вратата, но аз чувам какво казва на Амбър и Глен, когато влиза във всекидневната.
	— Те са червени! Гащичките й са червени!


>>	Глава 4
#	Бен

	Какво, по дяволите, правя?
	Тя се мести в Ню Йорк. Това е вечеря. Само една вечеря.
	_Но сериозно, какво, по дяволите, правя? Не бива да правя това._
	Обувам дънки и надниквам в шкафа, за да намеря чиста тениска. Тъкмо я нахлузвам през глава и вратата се отваря.
	— Здрасти — казва Кайл и се обляга на рамката. — Хубаво е, че си се прибрал у дома, за да се преоблечеш. — _Господи. Не сега._ — Искаш ли днес да вечеряш с мен и Джордин?
	— Не мога. Имам среща. — Приближавам до скрина и грабвам одеколона. Не мога да повярвам, че Фалън доброволно се е приближила близо до мен, имайки предвид вонята, която се разнасяше днес от мен. Малко е неловко.
	— О, така ли? И с кого?
	Вземам портфейла от скрина и грабвам сакото.
	— С гаджето ми.
	Кайл се смее зад гърба ми, докато се промушвам покрай него и вървя по коридора.
	— _Гадже?_ — Той знае, че нямам гадже, затова ме следва по петите, за да измъкне още информация. — Знаеш, че ако кажа на Джордин, че си излязъл с гаджето си, тя ще ме бомбардира с въпроси, докато главата ми не експлодира. По-добре ме осветли малко повече по въпроса.
	Засмивам се. Той е прав; приятелката му иска да знае всичко за всички. И поради някаква причина, откакто смята да се нанесе да живее при нас, тя смята, че вече сме семейство. А Джордин е особено любопитна, когато става дума за семейството.
	Кайл се тътри след мен чак до колата. Улавя дръжката на вратата, преди да успея да я затръшна.
	Аз се предавам, оставям вратата отворена и се пльосвам на седалката. _Ето че пак се започва._
	— Твоята приятелка има голяма уста, знаеш ли?
	Той се обляга на вратата и ме гледа, скръстил ръце пред гърдите си.
	— Тя се тревожи за теб, Бен. Всички се тревожим.
	— Добре съм. Ще видиш. Всичко ще е наред.
	Кайл мълчаливо се взира няколко секунди в мен, искайки този път да ми повярва. Но аз толкова много пъти съм го уверявал, че съм добре, че му е трудно да приеме думите ми за истина. И аз го разбирам. Но той няма представа, че този път наистина _е_ различно.
	Кайл се предава и затръшва вратата, без повече да каже нито дума. Знам, че той само се опитва да помогне, но няма нужда. Нещата действително ще се променят. Разбрах го в момента, в който днес видях Фалън.

	* * *

	Приближавам входната й врата точно в 17,05. Подранил съм, но както казах… тя заминава за Ню Йорк и аз никога повече няма да я видя. Допълнителни петдесет и пет минути с нея съвсем не са толкова много, колкото ми се иска.
	Почуквам и вратата се отваря почти веднага. Амбър ми се усмихва и отстъпва настрани, за да вляза.
	— Здравей, гадже на Фалън, за което не съм чувала. — Сочи дивана. — Сядай. Фалън е под душа.
	Поглеждам дивана, а после коридора, водещ към спалнята на Фалън.
	— Как смяташ, дали не се нуждае от помощта ми под душа?
	Амбър се засмива, но след миг лицето й става сериозно.
	— Не. Сядай.
	Глен се е настанил на дивана срещу мен. Кимвам му, а той предупредително повдига вежда. Мисля, че точно това е моментът, за който Фалън ме беше предупредила.
	Амбър прекосява всекидневната и сяда до Глен.
	— Глен ми каза, че си писател.
	Кимам.
	— Бен Писателя. Това съм аз.
	Тъкмо преди тя да изстреля втори въпрос, Фалън внезапно се появява в коридора.
	— Здрасти. Стори ми се, че чух гласа ти.
	По нея няма никакви признаци, че току-що е взела душ. Обръщам се към Амбър, а тя свива рамене.
	— Не можеш да ме обвиниш за опита.
	Ставам и поемам по коридора, соча зад гърба си към Амбър, но съм вперил поглед във Фалън.
	— Твоята съквартирантка е дяволски коварна.
	— Такава е — съгласява се Фалън. — А ти си подранил с един час.
	— С петдесет и пет минути.
	— Все същото.
	— Не е.
	Тя се извръща и върви заднешком към стаята си.
	— Уморих се да се боря с теб, Бен. — Запътва се към банята, която се намира до стаята й. — Току-що приключих с опаковането на багажа. Дори още не съм започнала да се приготвям.
	Настанявам се на мястото си върху леглото й.
	— Не се притеснявай. Аз вече се настаних удобно. — Протягам се и вземам книгата, която лежи върху нощното шкафче. — Просто ще почета, докато свършиш.
	Фалън надниква през пролуката на вратата на банята и поглежда към книгата в ръцете ми.
	— Внимавай. Тази е много хубава. Може да те накара да размислиш за написването на любовен роман.
	Сбърчвам нос и клатя глава. Тя се смее и отново изчезва в банята.
	Отгръщам първата страница на книгата с намерението просто да я прелистя. Но преди да се усетя, вече съм на десета страница.
	Седемнайсета страница.
	Двайсета страница.
	Трийсет и седма страница.
	_Боже, това е като наркотик._
	— Фалън?
	— Да? — отвръща тя от банята.
	— Прочела ли си тази книга?
	— Не.
	— Е, трябва да я прочетеш, преди да заминеш за Ню Йорк, за да ми кажеш дали тя разбира, че той в действителност е неин брат.
	Тя тутакси цъфва на вратата.
	— Какво? — крещи. — Той е неин _брат_?
	Ухилвам се.
	— Хвана се.
	Фалън върти очи и отново изчезва в банята. Аз се заставям да спра да чета и захвърлям книгата настрани. Оглеждам стаята на Фалън и откривам, че тя вече изглежда различно, отколкото преди един час, когато бях тук. Фалън е махнала всички снимки от нощното шкафче, а аз дори не успях да ги разгледам по-рано. Дрешникът й е почти празен, ако не се смятат няколкото кашона на пода.
	Когато дойдох, забелязах, че Фалън все още е с роклята. Надявах се, че тя няма да размисли и да я прибере в багажа, преди да успея да се намеся.
	С крайчеца на окото зървам движение, затова насочвам поглед към банята. Тя стои на вратата.
	Погледът ми първо се спира на роклята. Мислено се поздравявам за избора. Деколтето на дрехата е достатъчно голямо, което ме радва, но искрено се съмнявам, че ще мога достатъчно дълго да отвърна очи от лицето й, за да погледна гърдите й.
	Не мога да определя точно какво е различно в нея, защото тя дори не си е сложила грим, но някак си изглежда дори по-красива от преди. Радвам се, че насилих късмета си и я помолих да вдигне косата си, защото тя е събрана в хлабав кок на темето и прическата наистина много ми харесва. Ставам и приближавам към нея. Подпирам ръце на рамката над главата й и й се усмихвам.
	— Дяволски красива — шепна аз.
	Тя се усмихва и свежда глава.
	— Чувствам се глупаво.
	— Аз едва те познавам, затова не мога да споря за нивото на интелекта ти, защото можеш да се окажеш тъпа като галош. Но поне си красива.
	Фалън се смее и за миг се втренчва в очите ми, но сетне погледът й се свежда към устата ми и, _господи_, искам да я целуна. Искам да я целуна толкова силно, че изпитвам физическа болка и усмивката ми се стопява.
	— Какво не е наред?
	Сгърчвам лице и се вкопчвам по-здраво в рамката на вратата.
	— Толкова силно искам да те целуна, че правя всичко по силите си да се сдържа.
	Фалън отмята глава и веждите й недоумяващо се сключват.
	— Винаги ли изглеждаш така, сякаш всеки миг ще повърнеш, когато искаш да целунеш някое момиче?
	Клатя глава.
	— Не и преди да те срещна.
	Тя изсумтява и се промъква покрай мен. _Не_ това исках да кажа.
	— Нямах предвид, че от мисълта да те целуна ми се повдига. Искам да кажа, че толкова зверски искам да те целуна, че чак стомахът ме присвива. Нещо като да те болят топките, но вместо тях ме боли стомахът.
	Фалън прихва и закрива чело с длани.
	— Какво ще правя с теб, Бен Писателя?
	— Можеш да ме целунеш, за да се почувствам по-добре.
	Тя клати глава и пристъпва към леглото.
	— Няма начин. — Сяда и взема книгата, която допреди малко четях. — Прочела съм много любовни романи и знам кога е подходящият момент. И ако ще се целуваме, трябва да си струва да бъде описано в книга. След като ме целунеш, искам напълно да забравиш онова момиче Абита, за което постоянно говориш.
	Заобикалям леглото и лягам от другата страна, редом до нея, където тя е опряла глава на таблата. Обръщам се настрани и се подпирам на лакът.
	— Коя е тази Абита?
	Фалън ми се усмихва.
	— Точно така. От сега нататък, когато се запознаеш с някое момиче, по-добре го сравнявай с мен, а не с нея.
	— Ще бъде абсолютно нечестно да те използвам като стандарт спрямо останалата част на женското население.
	Фалън завърта очи, предполагайки, че отново се шегувам. Но честно, идеята да сравнявам която и да било жена с Фалън е просто абсурдна. Тя е несравнима. Истинска гадост е, че съм прекарал едва няколко часа с нея, а вече го знам. Почти ми се иска никога да не я бях срещал. Защото аз наистина не излизам с момичета, а тя се мести в Ню Йорк, ние сме само на осемнайсет и има толкова… много… неща.
	Взирам се в тавана и се питам дали ще се получи. Как, по дяволите, ще й кажа довечера просто „сбогом“, след като знам, че никога вече няма да говоря с нея? Закривам очите си с ръка. Иска ми се днес да не бях влязъл в онзи ресторант. Не може да ти липсва това, което не познаваш.
	— Все още ли мислиш да ме целунеш?
	Облягам глава на възглавницата и я поглеждам.
	— Вече съм отвъд целувките. Омъжи се за мен.
	Тя се смее и се плъзва надолу върху леглото, за да е с лице към мен. Изражението й е нежно, върху устните й трепти лека усмивка. Протяга ръка и поставя длан върху бузата ми.
	— Избръснал си се — проронва и прокарва палец по брадичката ми.
	Не мисля, че съм в състояние да се усмихна, когато тя ме докосва така, защото няма абсолютно нищо хубаво във факта, че след тази нощ никога повече няма да се почувствам така. Това е дяволски жестоко.
	— Ако те помоля, ще ми дадеш ли телефонния си номер?
	— Не — почти незабавно отвръща тя.
	Стискам устни и чакам да обясни категоричния си отказ, но тя мълчи. Просто продължава да прокарва пръст по линията на брадичката ми.
	— А имейла?
	Тя клати глава.
	— Имаш ли поне пейджър? Факс?
	Фалън се смее, толкова е приятно да чувам смеха й. Въздухът сякаш е станал прекалено тежък.
	— Аз не искам да имам гадже, Бен.
	— Значи късаш с мен?
	Тя върти очи.
	— Знаеш какво имам предвид. — Отдръпва ръката си от лицето ми и я слага на леглото между нас. — Ние сме само на осемнайсет. Аз се местя в Ню Йорк. Едва се познаваме. А и обещах на мама, че няма да се влюбя в никого, докато не навърша двайсет и три.
	Съгласен, съгласен, съгласен и… _какво_?
	— Защо двайсет и три?
	— Моята майка смята, че по-голямата част от хората едва на двайсет и три осъзнават кои са и какво е мястото им на този свят, затова искам да съм сигурна, че съм наясно със себе си и с това, което искам от живота, преди да си позволя да се влюбя. Защото е много лесно да се влюбиш, Бен. Много по-трудно е, когато разлюбиш.
	Има смисъл. _Ако си Тенекиеният човек._
	— Наистина ли вярваш, че можеш да контролираш дали да се влюбиш в някого, или не?
	— Влюбването може и да не е осъзнато решение, но да се предпазиш от ситуация, в която то може да се случи и да го предотвратиш, е твой избор. Затова, когато срещна някой, в когото мисля, че може да се влюбя… просто се отдалечавам, докато не стана готова за любовта.
	_Леле._ Прилича на Сократ с всички тези нейни житейски сентенции. Имам чувството, че трябва да си водя бележки. Или да поспоря с нея.
	Но ако трябва да съм честен, изпитвам облекчение от думите й, защото се страхувах, че ще ме опияни с целувките си и до края на вечерта ще ме убеди, че сме сродни души. Защото Бог ми е свидетел, че ако ме беше помолила, аз щях да й се нахвърля с цялата си страст, макар да знам, че това е абсолютно последното, което трябва да направя. Момчетата не отказват на момичета като нея, независимо колко силно неприятни са им по-близките отношения. Момчетата зърват чифт хубави цици в комбинация със страхотно чувство за хумор и вече си мислят, че са открили шибания Свещен Граал.
	Но пет години изглеждат цяла вечност. Аз съм почти сигурен, че след пет години Фалън дори няма да си спомня тази вечер.
	— В такъв случай ще ми направиш ли услуга да ме потърсиш, когато навършиш двайсет и три?
	Тя се смее.
	— Бентън Джеймс Кеслър, след пет години ти ще бъдеш прекалено известен писател, за да ме помниш.
	— Или може би ти ще бъдеш прекалено известна актриса, за да си спомняш за _мен_.
	Фалън не отговаря нищо на това. Всъщност моят коментар я натъжава.
	Ние оставаме притихнали в леглото й, без да помръдваме, с лице един към друг. Дори с белезите и тъгата в очите, тя все още е най-красивото момиче, което някога съм виждал. Устните й изглеждат толкова меки и подканящи, че аз се опитвам да не обръщам внимание на възела в стомаха си, но всеки път, когато погледна устата й, усилието да обуздая желанието си ме кара да се мръщя. Опитвам се да не си представям какво ще почувствам, ако се наклоня напред и я целуна. Ала тя е толкова близо, че наистина съжалявам, задето не съм прочел всички любовни истории, написани някога на тази земя, защото какво, по дяволите, може да направи една целувка достойна за _роман_? Трябва да знам, за да го постигна.
	Фалън лежи на дясната си страна, а роклята, с която е облечена, открива голяма част от кожата й. Виждам откъде започват белезите — точно над китката, продължават по ръката и по шията и преминават през бузата й. Докосвам лицето й, точно така, както тя бе докоснала моето. Усещам я как потръпва под дланта ми, защото докосвам тази част, която тя допреди няколко часа дори не искаше да виждам. Прокарвам палец по брадичката й, сетне го плъзвам по дължината на шията. Тя цялата се напряга от милувката ми.
	— Това притеснява ли те?
	Погледът й се стрелка към мен.
	— Не знам — прошепва.
	Питам се дали съм единственият, който е докосвал белезите й. Имал съм инциденти в миналото, когато съм се изгарял в опитите си да се науча да готвя, затова знам какво е усещането, когато раната от изгаряне заздравява. Но нейните белези са много по-видими, отколкото при повърхностно изгаряне. На допир кожата й е много по-мека от нормалната кожа. По-нежна. Приятно ми е да я усещам под пръстите си и не мога да спра да я галя.
	Тя ми позволява. В продължение на няколко минути нито един от двама ни не промълвява нито дума, докато аз не спирам да плъзгам пръстите си нагоре и надолу по ръката и шията й. Очите й се навлажняват, сякаш тя всеки миг ще заплаче. Това ме кара да се питам дали не й харесва. Мога да разбера защо се чувства смутена, но поради някаква откачена причина в този миг аз се чувствам много по-удобно с нея, отколкото през целия ден.
	— Би трябвало да ги мразя заради теб — шепна, прокарвайки пръсти по белезите по горната част на ръката й. — Би трябвало да съм бесен заради теб, защото да преживееш нещо подобно сигурно е било изключително болезнено. Но поради някаква причина, когато те докосвам… харесва ми допира на кожата ти.
	Не съм сигурен как Фалън ще приеме думите, току-що отронили се от устата ми. Но това е вярно. Внезапно се изпълвам с благодарност към тези белези… защото те са напомняне, че би могло да бъде много по-лошо. Тя би могла да загине в онзи пожар и сега нямаше да лежи редом с мен.
	Спускам ръка надолу по рамото й, по ръката, а сетне я вдигам обратно. Когато погледите ни се срещат, виждам върху бузата й мокра следа от току-що търкулналата се сълза.
	— Едно от нещата, които винаги се старая да си напомням, е това, че всеки човек има белези — промълвява тя. — И много от тях са по-страшни от моите. Единствената разлика е, че моите са видими, а на повечето хора не са.
	Не й казвам, че е права. Не й казвам, че мога само да мечтая отвътре да съм толкова красив, колкото е тя отвън.


>>	Глава 5
#	Фалън

	— Мамка му. _Фалън!_ Мамка му, мамка му, мамка му, по дяволите, мамка му, мамка му.
	Чувам Бен да ругае като моряк, но не разбирам защо. Усещам ръцете му върху рамото си.
	— Фалън Преломницата, събуди се, по дяволите!
	Отварям очи и го виждам да седи на леглото, заровил ръка в косата си. Изглежда бесен.
	Сядам на леглото и разтърквам очи, за да пропъдя съня. Сънят.
	_Ние сме заспали?_
	Стрелвам поглед към будилника. Показва 20,15. Пресягам се и го приближавам към лицето си. Не може да е вярно.
	Но е. Часът е 20,15.
	— Мамка му — промърморвам.
	— Пропуснахме вечерята — ядно изрича Бен.
	— Знам.
	— Проспали сме два часа.
	— Аха. Знам.
	— Пропилели сме _два шибани часа_, Фалън.
	Бен изглежда искрено разстроен. Сладък, но разстроен.
	— Извинявай.
	Той ме поглежда смутено.
	— Какво? Не. Не го казвай. Вината не е твоя.
	— Миналата нощ спах само три часа — оправдавам се аз. — През целия ден наистина бях уморена.
	— Аха — въздъхва той обезсърчено. — Аз също не съм спал много миналата нощ. — В колко часа е полетът ти?
	— В единайсет и половина.
	— Тази вечер?
	— Да.
	— Тоест след три часа?
	Кимам.
	Бен изпъшква и разтрива лице с ръце.
	— Мамка му — отново изругава. — Това означава, че трябва да тръгваш. — Ръцете му се отпускат върху бедрата му и той забива поглед в пода. — Това означава, че _аз_ трябва да тръгвам.
	Не искам Бен да си тръгва.
	Но така трябва. Не ми се нрави паниката, зараждаща се в гърдите ми. Не ми се нравят думите, които напират да бъдат изречени. Искам да му кажа, че съм размислила, че може да запише телефонния ми номер. Но ако му дам телефонния си номер, ще говоря с него. През цялото време. Той ще ме отклонява от целта ми с всеки незначителен есемес, телефонен разговор, после по цял ден ще висим в скайп и докато се опомня вече няма да съм _Фалън Преломницата_. Ще бъда _Фалън Гаджето_.
	Мисълта би трябвало да ме изпълни с много по-голямо отвращение, отколкото в действителност изпитвам.
	— Трябва да тръгвам — казва Бен. — Сигурно се налага да свършиш още много неща, преди да потеглиш за летището.
	Всъщност не се налага. Вече съм опаковала багажа, но не казвам нищо.
	— Искаш ли да си тръгна? — Виждам, че Бен се надява да кажа „не“, но той трябва да си върви по много причини, преди да го използвам като извинение да не се местя в Ню Йорк.
	— Ще те изпратя. — Гласът ми звучи тихо и извинително. Той не реагира веднага на думите ми, но накрая стисва устни в тънка линия и кимва.
	— Да — мърмори обезсърчено. — Да, изпрати ме.
	Нахлузвам обувките, които бях приготвила за вечерята. И двамата мълчим, докато неохотно се отправяме към вратата.
	Бен я отваря и излиза пръв, а аз го следвам. Наблюдавам го как върви пред мен по коридора. Стиснал е тила си с ръка и аз виждам, че е разстроен. Ненавиждам се, задето и аз съм разстроена. Яд ме е, че заспахме и напълно пропиляхме нашите два последни часа заедно.
	Почти стигаме до всекидневната, когато той спира и се обръща. Отново има вид, сякаш му се повдига. Аз застивам на място и го чакам да заговори.
	— Може и да не е става за роман, но трябва да го направя. — Бен прави две бързи крачки към мен, ръцете му се заравят в косата ми, а устата му покрива моята. Аз ахвам от изненада и го хващам за раменете, но тутакси пристъпвам към него и обвивам ръце около шията му.
	Той ме опира в стената, а ръцете, гърдите и устните му жадно се притискат в моите. Обхваща лицето ми, сякаш се страхува да ме пусне, а аз се опитвам да дишам, защото е минало много време, отколкото съм се целувала и може да съм забравила как се прави. Бен се отдръпва, за да си поеме дъх и после се връща ведно с… ръцете… и краката… и езика.
	_О, господи, езикът му._
	Изминали са две години, откакто нечий език е бил в устата ми, затова би трябвало да предположа, че ще съм по-нерешителна. Но в секундата, в която Бен плъзва езика си по устните ми, аз тутакси разтварям моите и откликвам със страст, задълбочавайки нашата целувка. Мека. Опияняваща. Съчетанието от устните му и ръката, която се плъзга по моята, ми идва много. Прекалено много. В добрия смисъл. Толкова е хубаво. Аз тихо изскимтявам.
	Щом стонът се отронва от устните ми, той ме притиска по-силно към стената. Лявата му ръка милва бузата ми, а дясната ме прегръща през кръста и той ме притегля към гърдите си.
	Аз съм опаковала багажа. Не е нужно той веднага да тръгва.
	Нали?
	Наистина не трябва. Сексът освобождава ендорфини, а ендорфините поддържат хората бодри, така че сексът с Бен може да бъде полезен преди полета. За своите осемнайсет години аз никога не съм правила секс, така че можете да си представите колко ендорфини съм натрупала. Можем да правим секс преди полета ми и няколко дни няма да се нуждая от сън. Представете си само колко кипяща от енергия ще бъда, когато се озова в Ню Йорк.
	О, боже, аз го тегля назад към моята стая. Ако Бен се върне в стаята с мен, няма да мога да му кажа „не“. Наистина ли искам да правя секс с някого, когото никога повече няма да видя?
	Аз съм луда. Не мога да правя секс с него. Дори нямам презерватив.
	Сега го бутам обратно в коридора, по-далеч от спалнята.
	_Исусе, той сигурно ме смята за откачена._
	Бен отново ме притиска към стената и се държи така, сякаш последните десет секунди на нерешителност никога не ги е имало.
	Главата ми е замаяна. Толкова съм замаяна, че се чувствам прекрасно, а мама е _луда._ Всичките й съвети са глупави, безумни, абсурдни и тя _греши_. Защо му е на едно момиче да намира себе си, когато никога няма да изпита такова щастие, с което само едно момче може да я дари? Добре де, сега аз съм глупава. Но в момента Бен ме кара наистина да се чувствам страхотно.
	Той простенва и в следващия миг аз се предавам. Ръцете ми са в косата му, а устните му обсипват с целувки шията ми.
	_Докосни гърдата ми, Бен._
	Той отгатва мислите ми и стиска гърдата ми.
	_Докосни и другата._
	Боже, той е телепат.
	Устните му се връщат обратно към устата ми, но ръцете му остават на гърдите ми. Аз съм почти сигурна, че моите обхващат задника му, придърпват го по-близо към мен, но съм прекалено засрамена от поведението си, за да го призная.
	— Бих ви посъветвала да се върнете в стаята, но мислех, че точно това сте правили през последните два часа.
	_Амбър._
	_Каква кучка. Ще я пребия веднага щом Бен си тръгне._
	Не мога да повярвам, че току-що го помислих. Тя е най-добрата ми приятелка.
	Ендорфините са лошо нещо. Те са зли и лоши и ме карат да мисля абсурдни неща.
	При звука на гласа й, Бен откъсва устни от моите. Челото му се притиска о слепоочието ми, а ръцете му изоставят гърдите ми и се подпират на стената зад мен.
	Аз издишам дълго, дълго, _наистина_ дълго сдържания си дъх.
	— Сериозно — продължава Амбър, — двамата с Глен виждаме всичко, което става в този коридор. Помислих, че трябва да се намеся, преди да си забременяла.
	Кимам, но още не съм в състояние да говоря. Мисля, че гласът ми се е изгубил някъде в гърлото на Бен.
	Той се отдръпва и свежда поглед към мен и ако Амбър не продължаваше да стърчи тук, щях отново да впия устни в неговите.
	— Фалън просто ме изпращаше. — Гласът му е дрезгав и това ме кара да се усмихна, защото аз му въздействам също толкова силно, колкото и той на мен.
	— Ъхъ — отвръща Амбър. Щом тя изчезва от периферното ми зрение, Бен се ухилва и устата му отново покрива моята. Аз се усмихвам, хващам се за ризата му и го претеглям по-близо.
	— Боже, хора — изпъшква Амбър. — Сериозно. От стаята ти ви делят пет крачки и десет от входната врата. Изберете най-после.
	Бен отново се отдръпва, но този път докрай. Отдалечава се на три крачки, докато гърбът му не се опира в стената. Той въздъхва дълбоко и прокарва длани по лицето си. Стрелва поглед към вратата на спалнята ми, а после го насочва към мен. Иска аз да избера, но аз не желая. Хареса ми, когато Бен пое контрола и реши да ме целуне. Не искам следващото решение да е мое.
	Ние се взираме един в друг цяла минута. Той, изпълнен с желание да го поканя обратно в стаята си. Аз, копнееща той просто да ме _набута_ вътре. И двамата знаем, че е по-добре и по-правилно да се запътим към входната врата.
	Бен се изправя, пъхва ръце в джобовете си и се прокашля.
	— Искаш ли да те закарам до летището?
	— Амбър ще ме закара — отвръщам, някак си разочарована, че вече имам уговорка с нея.
	Бен кимва и се полюлява напред-назад на пети.
	— Е, летището изобщо не ми е на път, но… мога да се престоря, че е в моята посока, ако искаш да те закарам.
	По дяволите, той е очарователен. Думите му ме карат да се почувствам щастлива, топла и пухкава, и… _По дяволите, аз не съм плюшено мече. Трябва да се взема в ръце._
	Не приемам веднага предложението му. Двете с Амбър няма да се видим, преди да дойде в Ню Йорк през март, затова не съм сигурна дали няма да ми се разсърди, ако й кажа, че предпочитам до летището да ме закара някой, който познавам едва от половин ден.
	— Аз нямам нищо против — подвиква Амбър от всекидневната. Двамата с Бен поглеждаме надолу към коридора. Глен и Амбър седят на дивана и ни зяпат. — Не само, че ви виждаме как се целувате, но и чуваме разговора ви.
	Познавам я достатъчно добре, за да разбера, че ми прави услуга. Амбър ми смигва, когато аз се извръщам към Бен и съзирам надежда в очите му. Небрежно скръствам ръце пред гърдите си и накланям глава.
	— Случайно да живееш близо до летището?
	Устните му се разтягат в широка усмивка.
	— Всъщност да. Какво невероятно съвпадение.
	През следващите няколко минути Бен ми помага да досъбера багажа. Сменям роклята, с която смятах да ходя на вечерята, с клин за йога и тениска, за да ми е по-удобно по време на полета. Той натоварва куфарите ми в колата си и аз се сбогувам с Амбър.
	— И не забравяй, цялата съм твоя по време на пролетната ваканция — напомня ми тя. Прегръща ме, но и двете не сме от момичетата, които плачат при глупави раздели. Амбър, също като мен, знае, че това преместване е за мое добро. Тя ми оказа огромна подкрепа след инцидента, надявайки се, че ще възвърна самоувереността, която изгубих през последните две години. Но това няма как да стане, ако продължа да живея в този апартамент. — Обади ми се утре сутринта, за да знам, че си пристигнала благополучно.
	Довършваме сбогуването и аз следвам Бен до колата му. Той я заобикаля, за да ми отвори вратата, но преди да се кача, хвърлям един последен поглед към входната врата. Изпълва ме сладко-горчиво чувство. Била съм в Ню Йорк само няколко пъти и дори не съм сигурна дали там наистина ще ми хареса. Но този апартамент е прекалено удобен, а удобството понякога се превръща в препятствие, когато се опитваш да определиш своята цел в живота. Целите се постигат чрез преодоляване на неудобствата и упорита работа. Те няма да се постигнат, ако се криеш на някое удобно и приятно място.
	Усещам ръката на Бен да ме обгръща. Той отпуска брадичка на рамото ми.
	— Да не би да размисли?
	Аз клатя глава. Нервна съм, но определено не съм размислила. _Все още._
	— Добре — кимва той. — Защото не ми се иска да те напъхвам в багажника и да те карам през целия път до Ню Йорк.
	Аз се смея, облекчена, че Бен не е като баща ми, който егоистично се опита да ме убеди да се откажа от тази стъпка. Ръцете му продължават да ме прегръщат и когато се обръщам. Сега аз съм облегната на колата, а той се взира надолу към мен. Нямам много време, преди да се чекирам за полета, но не искам да бързам за летището, когато мога още няколко минути да се насладя на този момент. Просто ще тичам до изхода, ако закъснея.
	— Има един стих от Дилън Томас, който ми напомня за теб. Той е любимият ми поет.
	— Кой е той?
	Върху устните му се разлива бавна усмивка. Бен скланя глава и шепне до устните ми: „Копнеех да се отдалеча, но се страхувам. Макар и неизживян, понякога животът може да избухне“.
	Еха. Той е добър. И става още по-добър, когато притиска топлите си устни към моите, обхванал лицето ми с шепи. Протягам се и заравям ръка в косата му, позволявайки му пълен контрол върху скоростта и интензивността на целувката. Бен ме целува нежно и изразително; предполагам, че пише така, както се целува. С елегантен замах, но всяка дума е обмислена и целенасочена.
	Той ме целува така, сякаш иска тази целувка да бъде запомнена. Не знам от кого от двама ни, но аз му позволявам да вземе от тази целувка толкова, колкото може, и му давам толкова, колкото мога. И е страхотно. Приятно. _Наистина_ приятно.
	Сякаш той действително е мое гадже и това е нещо, което трябва да правим през цялото време. Което ме връща към мисълта, че удобството може да бъде пречка. С такива целувки мога да си представя как с лекота се вписвам в живота на Бен и забравям как да живея своя. И тъкмо заради това трябва да продължа това сбогуване.
	Когато целувката най-после свършва, той отърква върха на носа си о моя.
	— Кажи ми нещо — подхваща Бен. — По десетобалната скала колко достойна за роман беше нашата първа целувка?
	Той е избрал идеален момент за шегата си. Усмихвам се и гризвам долната му устна.
	— Минимум седем.
	Бен се отдръпва потресено.
	— Сериозно? Това ли е всичко, което получавам? Седмица?
	Свивам рамене.
	— Чела съм за някои страхотни първи целувки.
	Бен свежда глава в престорено съжаление.
	— Знаех си, че трябваше да изчакам. Щях да получа десет, ако имах план. — Той отстъпва назад и ме пуска. — Първо трябваше да те отведа на летището и в мига, в който стигнеш до гишето за паспортен контрол, трябваше драматично да изкрещя името ти и да се затичам към теб като в забавен кадър. — Той изобразява сцената, като пристъпва от крак на крак и протяга ръце към мен. — Фааалллъъъъън! — изтръгва се протяжен вой от гърдите му. — Неее меееее остааавяй! — Аз едва не се задавям от смях, когато той зарязва представлението и отново обвива ръце около кръста ми.
	— Ако го беше направил на летището, щеше да получиш най-малко осем. Може би девет, зависи от достоверността.
	— Деветка? Само толкова? — Ако това е девет, какво, по дяволите, трябва да се направи за десетка?
	Замислям се над въпроса. Какво прави сцените с целувките в романите толкова страхотни? Прочела съм достатъчно и би трябвало да знам.
	— Тъга — заявявам аз. — Определено е нужно малко тъга, за да се получи десет.
	Бен изглежда смутен.
	— Защо тъгата да се оценява с десет? Дай ми няколко примера.
	Облягам глава на колата и се взирам в небето, докато мисля.
	— Не знам, зависи от ситуацията. Може би влюбените не бива да бъдат заедно, така че факторът забрана е причина за тъгата. Или те са били най-добри приятели от години и неизказаното привличане натрупва достатъчно тъга, за да се оцени целувката с десет. Понякога изневярата е отлична предпоставка за тъга, зависи от героите и ситуацията.
	— Струва ми се доста объркано — клати глава Бен. — Да не би да искаш да кажеш, че ако се срещах с друго момиче и те целунех в коридора, оценката щеше да се покачи от седем на десет?
	— Като за начало, ако се срещаше с друго момиче, никога нямаше да бъдеш в апартамента ми. — Изведнъж застивам при мисълта. — Почакай. Нямаш истинско гадже, нали?
	Бен свива рамене.
	— Ако имах, щеше ли следващата ни целувка да бъде десетка?
	_О, мили боже. Моля те, дано току-що не съм се превърнала в другата жена!_
	Той забелязва страха, изписан на лицето ми, и се смее.
	— Успокой се. Ти си единственото гадже, което имам, а скоро смяташ да скъсаш с мен и да се преместиш на другия край на страната. — Бен се накланя и ме целува по слепоочието. — Давай го по-кротко с мен, Фалън. Сърцето ми е крехко.
	Притискам глава към гърдите му и макар да знам, че той се шегува, една част от мен искрено тъгува, задето ще се сбогува с него. Прочела съм отзиви за много аудиокниги, които озвучавам, и съм виждала коментари за това, на какво са готови читателите, за да срещнат в живота идеалния партньор от романа. И ето ме сега, сигурна, че се намирам в обятията на един от тях, и смятам да го напусна.
	— Кога е първото ти прослушване?
	Бен определено има голяма вяра в мен.
	— Още не съм мислила за това. Честно, донякъде съм ужасена от прослушванията. Боя се, че щом ме зърнат, хората ще започнат да се смеят.
	— И какво лошо има в това?
	— Да станеш за смях? — удивявам се аз. — На първо място, унизително е. А това убива вярата.
	Бен многозначително се взира в мен.
	— Аз се _надявам_, че те ще ти се смеят, Фалън. Ако хората ти се смеят, значи полагаш усилия да постигнеш мечтата си. Не са много хората, които имат смелост да предприемат тази стъпка.
	Радвам се, че е тъмно, защото усещам как страните ми пламват. Той винаги казва неща, които изглеждат едновременно прости и много мъдри.
	— Ти донякъде ми напомняш за моята майка — казвам му.
	— Точно това беше целта ми — отвръща Бен саркастично. Отново ме привлича към гърдите си и ме целува по темето. Трябва да потеглям за летището, но се опитвам да отложа колкото може по-дълго този момент, защото предстоящото сбогуване ме измъчва.
	— Мислиш ли, че някога ще се видим отново?
	Ръцете му се стягат около мен.
	— Надявам се. Ще излъжа, ако кажа, че вече не правя планове да те открия, когато навършиш двайсет и три. Но пет години са много дълъг срок, Фалън. Кой знае какво ще се случи през това време. По дяволите, преди пет години дори нямах косми на топките.
	Аз отново се засмивам, както правех почти през целия ден на всичките му шеги. Не мисля, че някога съм се смяла толкова много с друг човек.
	— Ти наистина трябва да напишеш книга, Бен. Романтична комедия. Много си забавен.
	— Единственият начин да напиша любовен роман е, ако ти си един от главните герои. И _аз_, разбира се. — Той се отдръпва назад и ми се усмихва. — Предлагам ти сделка. Ако обещаеш да отидеш на прослушване в Бродуей, ще напиша роман за връзката, която не можем да имаме, благодарение на разстоянието и незрелостта.
	Иска ми се той да говори сериозно, защото идеята ми харесва. Ако нямаше един крещящ недостатък.
	— Но ние никога вече няма да се видим. Откъде ще знаем, че другият се придържа към плана?
	— Ще се отчитаме един пред друг — отвръща той.
	— Пак ти казвам… след тази вечер ние никога повече няма да се _видим_. А аз не мога да ти дам телефонния си номер.
	Достатъчно съм разумна, за да не му дам телефонния си номер. Трябва да свърша толкова много неща сама, а ако Бен има телефонния ми номер, цялото ми внимание ще е съсредоточено в часа, в който се предполага, че той ще ми се обажда всеки ден.
	Бен ме пуска, отстъпва назад и скръства ръце пред гърдите си. Започва да крачи напред-назад, дъвчейки долната си устна.
	— Ами ако… — Спира и се извръща с лице към мен. — Ако се срещнем догодина в същия ден? И после след още една година? Можем да го правим в продължение на пет години. Същата дата, същото време, същото място. Можем да продължим оттам, където ще спрем тази вечер, но само за един ден. Така аз ще се уверя, че ти ходиш на прослушвания и ще мога да напиша книга за дните, които сме прекарали заедно.
	Замислям се над предложението му. Опитвам се да запазя сериозно изражение като неговото, но възможността да го виждам веднъж в годината ме изпълва с трепетно вълнение и аз се старая с всички сили да не постъпя прекалено лекомислено.
	— Да се срещаме всяка година в един и същи ден изглежда наистина добър сюжет за любовен роман. Ако претвориш художествено нашата история, ще я добавя начело на моя КЗЧ.
	Сега Бен се усмихва. Аз също, защото никога не съм мислила, че ще очаквам с нетърпение днешната дата. Девети ноември е годишнина, която ме изпълва с ужас след нощта на пожара и сега за пръв път мисълта за тази дата ме зарежда с положителни емоции.
	— Говоря сериозно, Фалън. Ще започна да пиша проклетата книга още тази вечер, ако това означава, че ще те видя през следващия ноември.
	— Аз също съм сериозна — уверявам го. — Ще се срещаме всяка година на девети ноември. Но през останалото време няма по никакъв начин да общуваме.
	— Така е честно. Девети ноември или нищо. И ще спрем след пет години? — пита Бен. — Когато и двамата навършим двайсет и три?
	Кимам, но не питам за това, за което съм сигурна, че и двамата мислим. Какво ще се случи през тези пет години? Предполагам, че е по-добре да оставим този въпрос за следващия път… когато ще разберем дали и двамата се придържаме към този нелеп план.
	— Гризе ме едно безпокойство — подема Бен, стиснал между пръстите долната си устна. — Трябва ли да сме… нали се сещаш… моногамни? Ако е така, смятам, че двамата току-що сключихме доста сурова сделка.
	Аз се смея на абсурдното му предположение.
	— Бен, няма начин да поискам това от теб за пет години. Смятам, че тъкмо фактът, че всеки от нас ще продължи да живее своя живот, прави тази идея толкова страхотна. Ние ще добием жизнения опит, както се предполага на тази възраст, но в същото време ще бъдем заедно един път в годината. Това е най-доброто решение за двама ни.
	— Ами ако един от нас се влюби в някой друг? — пита той. — Това няма ли да съсипе романа, ако накрая не бъдем заедно?
	— Дали двамата главни герои ще се съберат накрая, не бива да определя щастливия или нещастен край на романа. Щом и двамата са щастливи, не е важно дали са щастливи заедно, или поотделно.
	— А ако се влюбим един в друг? Преди да изтекат петте години?
	Ненавистно ми е, че първата ми мисъл е, че не е възможно такъв младеж като Бен да се влюби в мен. Не знам от кое съм по-уморена. От белезите върху лицето ми или от себеподценяващите мисли за реакциите на хората, когато ги видят. Пропъждам тези мисли и се насилвам да се усмихна.
	— Бен, разбира се, че ще се влюбиш в мен. Тъкмо това е причината за петгодишното правило. Ние се нуждаем от твърди принципи, за да не надделеят сърцата над разума, докато не завършиш своята книга.
	Виждам в очите му, че Бен обмисля думите ми и после кимва. И двамата се умълчаваме за миг, сякаш претегляме условията на току-що сключеното споразумение. Но сетне той се обляга до мен на колата и казва:
	— Ще се наложи да проуча любовните романи. Трябва да ми дадеш някои препоръки.
	— Абсолютно мога да го направя. Може би тогава догодина ще можеш да повишиш оценката на целувката от седем на десет.
	Той се смее, подпира лакът на колата и се извръща към мен.
	— Питам само за всеки случай. Ако сцените с целувките са любимите ти в любовните романи, тогава кое ти харесва най-малко? Трябва да знам, за да не проваля нашата история.
	— Когато книга, която е част от поредица, свършва на най-интересното място — отвръщам незабавно. — И мигновената любов.
	— Мигновена любов? — мръщи се Бен.
	Кимам.
	— Когато двама герои се срещат и незабавно чувстват онази страхотна връзка помежду си.
	Той повдига вежда.
	— Фалън, мисля, че вече сме загазили, ако това е най-нелюбимата ти част в романите.
	За миг се замислям над изявлението му. Може би е прав. Днешният ден, който прекарахме заедно, беше невероятен. Ако го опише в книга, аз най-вероятно ще завъртя очи и ще заявя, че е прекалено мелодраматично и нереално.
	— Само не ми прави предложение за брак преди полета и мисля, че всичко ще е наред.
	Той се смее.
	— Почти съм сигурен, че ти предложих да се омъжиш за мен, когато по-рано лежахме в леглото ти. Но ще се постарая да не забременееш преди полета.
	И двамата се усмихваме, когато Бен отваря вратата на колата и с жест ме подканва да вляза. След като потегляме, аз отварям чантата си и вадя лист и химикалка.
	— Какво правиш?
	— Давам ти домашно — отвръщам. — Ще ти напиша пет от моите любими любовни романи, с които да започнеш.
	Напушва ме смях при мисълта за Бен, който пише роман за нашата история, но в същото време се надявам, че той наистина ще я напише. Не всеки ден едно момиче може да се похвали, че е главна героиня в романа, основан на действителните й отношения с автора на измислената история.
	— По-добре да ме направиш по-забавна, когато създаваш моята героиня. И искам по-големи цици. И да съм с по-стегнато тяло.
	— Тялото ти е идеално. Както и чувството за хумор — заявява той.
	Не знам защо прехапвам отвътре бузата си, като че ли ме е срам да се усмихна. Откога ласкателството предизвиква смущение? Може би винаги е било така, но не са ме ласкали достатъчно, за да го зная.
	Най-отгоре на списъка пиша името на ресторанта и днешната дата, в случай че той забрави.
	— Ето — казвам, сгъвам листа и го пъхам в жабката на колата.
	— Вземи още един лист — нарежда Бен. — Аз също искам да ти дам домашно. — Замисля се за миг и додава: — Има няколко неща. Първо…
	Пиша номер едно.
	— Да накараш хората да ти се присмиват. Поне веднъж седмично.
	— Мислиш, че ще ходя на прослушване _всяка седмица_? — подсмихвам се аз.
	Той кима.
	— Да, докато не получиш ролята, която искаш. Номер две, трябва да излизаш на срещи. Преди малко каза, че аз съм първото момче, което водиш в апартамента си. Това не е достатъчен опит за момиче на твоята възраст, особено ако романът се основава на нашите отношения. Нуждаем се от повече чувство на тъга. Иди поне на пет срещи, преди отново да те видя.
	— _Пет?_ — Той е луд. Това е пет пъти повече, отколкото възнамерявах.
	— И искам да се целунеш поне на две от тях.
	Зяпвам го сащисано. Той кимва към листа в ръцете ми.
	— Напиши го, Фалън. Това е задача номер три. Целуни две момчета.
	— Да не би задача номер четири да е да си намеря сутеньор?
	Бен се засмива.
	— Не. Само три задачи. Да ти се присмиват поне веднъж седмично, да отидеш на пет срещи, да целунеш поне две от момчетата. Фасулска работа.
	— За теб, може би. — Записвам глупавите му заръки, сетне сгъвам листа и го пъхам в чантата.
	— Ами социалните медии? Позволено ли ни е да се следим взаимно във Фейсбук? — интересува се той.
	По дяволите. Не се бях сетила за това, имайки предвид, че през последните две години не съм била много активна в социалните мрежи. Протягам се и грабвам телефона на Бен.
	— Ще се блокираме един друг — осведомявам го. — Така няма да можем да шмекеруваме.
	Бен страдалчески изпъшква, сякаш току-що съм му провалила плановете. Преглеждам нашите два телефона, търся профилите ни и ги блокирам във всички социални мрежи, които ми идват на ума. Когато приключвам, му връщам телефона, а от моя набирам мама.
	Днес рано сутринта двете с нея закусихме, преди тя да тръгне за работа. Закуската беше и нашето сбогуване. Тя ще бъде за два дни в Санта Барбара, затова Амбър трябваше да ме закара до летището.
	— Здравей — казвам, когато тя вдига.
	— Здравей, скъпа — отвръща мама. — На летището ли си?
	— Почти стигнах. Ще ти изпратя есемес, когато кацна в Ню Йорк, но дотогава ти вече ще си заспала.
	Тя се смее.
	— Фалън, майките не заспиват, когато децата им се носят в небето с повече от осемстотин километра в час. Ще оставя телефона включен, така че ми пиши веднага, след като се приземиш.
	— Ще ти пиша, обещавам.
	Бен ме поглежда с крайчеца на окото, вероятно се чуди с кого разговарям.
	— Фалън, аз наистина съм щастлива, че правиш това — казва мама. — Но съм длъжна да те предупредя. Много ще ми липсваш и може да ти се сторя тъжна, когато ми се обаждаш, но не изпадай в носталгия по дома. Всичко с мен ще е наред. Обещавам. Мъчно ми е, че няма да се виждаме толкова често, но много се радвам, че предприемаш тази стъпка. И обещавам, че това е всичко, което ще кажа по този повод. Обичам те и се гордея с теб. Утре ще поговорим.
	— Аз също те обичам, мамо.
	Когато затварям, улавям Бен отново да ме гледа.
	— Не мога да повярвам, че още не си ме представила на майка си — упреква ме той. — Ние ходим заедно вече от десет часа. Ако в най-скоро време не ни запознаеш, ще го приема като лична обида.
	Не мога да сдържа смеха си, докато прибирам телефона в чантата си. Той се протяга, улавя ръката ми и не я пуска през целия път до летището.
	Останалото време прекарваме в мълчание, като се изключи въпроса на Бен за номера на полета и лаконичното:
	— Пристигнахме.
	Вместо да спре колата на паркинга, както се надявах, Бен паркира пред входа. Чувствам се жалка, задето съм разочарована. Мислех, че Бен ще ме изпрати до изхода за пистата, след като ме докара чак до летището. Не бива да съм толкова алчна.
	Той разтоварва двата ми куфара от багажника, аз грабвам чантата и ръчния багаж от колата. Бен затваря багажника и приближава към мен.
	— Лек път — пожелава ми, целува ме по бузата и кратко ме прегръща. Аз кимам, а той се връща при колата.
	— Девети ноември! — извиква Бен. — Не забравяй!
	Усмихвам се и му махам, но вътрешно се чувствам объркана и разочарована от сдържаното му сбогуване.
	Макар че може би така е по-добре. Донякъде изпитвах ужас от момента, когато ще се наложи да го гледам как потегля, а това _недостойно_ за роман сбогуване някак си направи раздялата по-лека. Навярно точно заради това се ядосах.
	Поемам дълбоко дъх и прогонвам мислите от главата си, докато наблюдавам отдалечаващата му се кола. Хващам куфарите и влизам вътре, тъй като до полета ми не остава много време. Летището е оживено, въпреки късния час, така че аз си проправям път през тълпата към гишето за регистрация. Разпечатвам бордната карта, чекирам багажа и се отправям към изхода за пистата.
	Опитвам се да не мисля за това, което правя. Напускам мястото, в което съм живяла през целия си живот, за да се преместя в град, където не познавам никого. Мисълта ме изпълва с желанието да повикам такси и да се върна право в апартамента си, но не мога.
	Трябва да направя това.
	Длъжна съм да се заставя да си изградя нов живот, преди досегашният, в който просто съществувам, изцяло да ме погълне.
	Нареждам се на опашката и вадя от чантата шофьорската си книжка, за да я покажа на служителя. Пред мен има петима души.
	Петима души са достатъчни, за да се убедя да се откажа от преместването в Ню Йорк, затова затварям очи и започвам мислено да изреждам всичко, което ме привлича в Голямата ябълка. Сергиите с хотдог. Бродуей. Таймс Скуеър. Кулинарното шоу „Кухнята на Ада“. Статуята на свободата. Музеят за модерно изкуство. Сентръл Парк.
	— Фаааалъъън!
	Отварям рязко очи.
	Обръщам се и виждам Бен, застанал до въртящата врата. Той се затичва към мен.
	Като в забавен кадър.
	Закривам устата си с длан и се опитвам да не избухна в смях, когато той бавно протяга ръце, сякаш се опитва да ме стигне.
	— Нееее зааааминаааавай! — крещи той, докато бавно се промушва през множеството.
	Хората наоколо се спират, за да видят за какво е цялата тази шумотевица. Искам да изровя голяма дупка и да се скрия в нея, но се смея толкова силно, за да не мисля за това колко засрамващо е всичко това. Какво, по дяволите, прави той?
	Когато Бен най-после стига до мен, върху лицето му сияе огромна усмивка.
	— Нали не си помисли, че просто ще те оставя и ще замина?
	Свивам рамене, защото точно това си помислих.
	— Би трябвало по-добре да познаваш гаджето си. — Той обхваща лицето ми в шепи. — Наложи се да добавя малко тъга, за да се опитам да направя тази целувка десетка. — Той впива устни в моите и ме целува с такава страст, че аз забравям за всичко. Абсолютно всичко. Забравям къде съм. Коя съм. Той е момче, а аз съм момиче и ние се целуваме… _чувствата_, възлите в стомаха ми, настръхналата кожа, ръката му в косата ми, ръцете ми, натежали като олово, а сега той се усмихва до устните ми.
	Очите ми се отварят и клепачите ми потрепват, а аз дори не съм подозирала, че _целувките могат да накарат клепачите да потрепват_. Но те могат и моите току-що го направиха.
	— По скалата от едно до десет? — пита той.
	Имам чувството, че всичко наоколо се върти, затова бързо поемам дъх се опитвам да не се олюлея.
	— Девет. Определено твърда деветка.
	Бен свива рамене.
	— Приемам. Но следващата година ще бъде единайсет. Обещавам. — Той ме целува по челото и ме пуска. Започва да се отдалечава заднешком, а аз усещам как всички хора ни зяпат, но на мен не ми пука. Точно преди да стигне до въртящата врата, Бен свива ръце на фуния около устата си и крещи: — Надявам се, че цял Ню Йорк ще ти се присмива!
	Не мисля, че усмивката ми някога е била толкова широка. Вдигам ръка и му махам на раздяла, докато той изчезва.
	_Всъщност беше десетка._


>	Втори девети ноември

E>
P>
	Нейните сълзи и моята душа
	живеят в паралелен свят.
	Бягат, болят, горят.
	Повтори.
	Нейните сълзи и твоята душа
	живеят в паралелен свят.
@	Бентън Джеймс Кеслър
P$
E$

>>	Глава 6
#	Бен

P>
	Когато те наляга спомен,
	толкова тъмен и дълбок,
	попадаш в мрежите на тайна,
	чиито нишки те водят напред.
	Но когато силите ти секнат
	и ти изгубиш посока,
	аз винаги ще бъда готов да ти помогна,
	когато отчаянието те налегне.
P$
	Написах това скапано стихотворение, когато бях в трети клас. Беше първото и единственото, което съм показвал на някого.
	Всъщност не съм го показвал на никого. Мама го намери в стаята ми, след което започнах да ценя красотата на личната неприкосновеност. Тя го показа на цялото семейство и след този случай не желая никога повече да споделям творенията си.
	Сега разбирам, че майка ми не се е опитвала да ме засрами. Тя просто е била горда с мен. Но въпреки това аз никога не показвам на никого писанията си. Това е все едно да изкажеш на глас мислите си. Някои неща просто не бива да стават публично достояние.
	И не знам как да го обясня на Фалън. Тя предполага, че съгласно миналогодишното ни споразумение, аз пиша роман, който тя един ден ще прочете. И макар тя да смята, че това ще бъде роман за измислена история, всяко изречение, което съм написал през изминалата година, съдържа много повече истина, отколкото всичко, което някога съм изричал на глас. Надявам се, че след днешния ден ще мога да започна да пренаписвам историята, за да й дам нещо, което да прочете, но описанието на объркания ми живот през изминалата година беше нещо като терапия.
	И въпреки че бях зает с учене и с това, което сега наричам „писмена терапия“, намерих време да изпълня домашното, което Фалън ми бе дала. И дори го преизпълних. Прочетох двайсет и шест любовни романа, от които само пет бяха по препоръка на Фалън. Тя бе пропуснала да спомене, че две от книгите, които ми бе предложила, бяха първите от поредици, затова, разбира се, трябваше да довърша останалите части.
	Докато бях вглъбен в моите „проучвания“, стигнах до заключението, че Фалън е абсолютно права. Целувките в книгите и тези в реалния живот изобщо не си приличаха. Всеки път, когато четях един от тези романи, се свивах, спомняйки си няколкото пъти, когато миналата година бях целунал Фалън. Те абсолютно не бяха достойни за роман и макар че през тази изминала година прочетох доста любовни истории, все още не съм сигурен какво прави целувката достойна да бъде увековечена в книга. Но знам, че тя заслужава много по-хубава целувка от моята.
	Ще излъжа, ако кажа, че с никого не съм се целувал, след като целунах Фалън през миналия ноември. Оттогава излизах с няколко момичета и желанието на Фалън, казано на шега, че искала да сравнявам всяко момиче с нея, се бе сбъднало. Защото точно това се случи с двете момичета, които целунах. Едната от тях изобщо не беше толкова забавна като Фалън. Другата беше прекалено погълната от себе си. Нито една от тях нямаше хубав вкус за музика, но това не се брои, тъй като нямам никаква представа каква музика харесва Фалън.
	Това определено е нещо, което възнамерявам да узная днес. Имам списък с неща, които трябва да знам, за да се захвана с работа над _реалния_ роман, който й обещах. Обаче изглежда въпросите в този списък няма да получат отговори, а цялата последна година, посветена на прилежно изучаване на любовни романи и описването на нашия първи девети ноември, е била напразно.
	Защото тя не дойде.
	Поглеждам към часовника, за да се уверя, че часът съответства на този, който показва телефонът ми. _Съответства._
	Вадя листа с домашното, за да проверя дали не съм объркал времето на срещата. _Не съм._
	Още веднъж се оглеждам, за да се уверя, че това е същият ресторант, където се срещнахме миналата година. _Същият е._
	Знам го, защото наскоро ресторантът смени собственика си и сега има различно име. Но сградата е същата, на същия адрес, със същото меню.
	_И така… къде си, по дяволите, Фалън?_
	Тя закъснява с почти два часа. Сервитьорката четири пъти долива чашата ми. А пет чаши вода за два часа са твърде голямо изпитание за пикочния ми мехур, но си давам още половин час, преди да отида до тоалетната, защото се страхувам, че ако не съм тук, когато влезе, Фалън ще си помисли, че не съм дошъл и ще си тръгне.
	— Извинете.
	Пулсът ми тутакси се учестява и рязко вдигам глава. Но… _не е Фалън_.
	Разочаровано издишам.
	— Бен ли се казвате? — пита момичето. На гърдите й е закачена табелка с име. _Тали_. Тали носи табелка на „Пинкбери“. Откъде Тали знае името ми?
	— Да. Аз съм Бен.
	Тя въздъхва и сочи табелката с името.
	— Работя отсреща, по-надолу по улицата. Някакво момиче позвъни и твърди, че е спешно.
	_Фалън!_
	Удивявам се от себе си как светкавично изскачам от сепарето и изхвръквам през вратата. Тичам надолу по улицата, стигам до „Пинкбери“ и нахлувам през вратата. Момчето зад касата ми мята странен поглед и отстъпва назад. Аз дишам тежко и едва смогвам да си поема дъх, но соча телефона зад гърба му.
	— Някой ме търси…
	Той грабва телефона, натиска един бутон и ми го подава.
	— Ало? Фалън? Добре ли си?
	Не чувам веднага гласа й, но само по въздишката познавам, че е тя.
	— Бен! Слава богу, че още си там. _Страшно_ съжалявам. Полетът ми се забави и аз се опитах да позвъня в ресторанта, но номерът беше прекъснат, а точно тогава ни извикаха да се качваме на самолета. Когато се приземих, най-накрая бях открила номера и няколко пъти се опитах да се обадя, но постоянно даваше заето, затова не знаех какво да правя. Сега съм в таксито и наистина, наистина съжалявам, че толкова закъснявам, но нямаше как да се свържа с теб.
	Никога не съм подозирал, че дробовете могат да съберат толкова въздух. Издишам, облекчен и същевременно разочарован заради нея, но невероятно щастлив и развълнуван, че тя наистина го бе направила. Тя не бе забравила и бе дошла и ние наистина го правим. Няма значение, че сега тя знае, че все още я чакам в ресторанта, цели два часа след уговорената среща.
	— Бен?
	— Тук съм — отвръщам. — Всичко е наред, просто се радвам, че успя. Но навярно ще е по-бързо, ако се срещнем у дома; тук задръстванията са ужасни.
	Тя пита за адреса и аз й го давам.
	— Добре — казва тя. Звучи нервна. — Ще се видим след малко.
	— Да, аз ще бъда там.
	— О, почакай! Бен? Хм… аз май обещах на момичето, което вдигна телефона, че ще й дадеш двайсетачка, ако ти предаде съобщението. Извинявай. Но тя се държеше така, сякаш нямаше намерение да те повика, затова се наложи да я подкупя.
	Засмивам се.
	— Няма проблем. До скоро.
	Фалън се сбогува с мен и аз подавам телефона на Тали, която сега стои зад касата. Тя подава ръка за двайсетачката. Вадя портфейла и й подавам парите.
	— Бих платил десет пъти повече за телефонното й обаждане.

	* * *

	Крача напред-назад по тротоара.
	_Какво правя?_
	Цялата тази работа е толкова сбъркана. Аз едва _познавам_ това момиче. Прекарал съм няколко часа с нея и вече обещавам да напиша книга за нея? _За нас?_ Ами ако този път изобщо не си паснем? Миналата година може да съм имал маниакален пристъп или просто съм бил изключително отзивчив и в добро настроение. Тя може дори да не е забавна. Може да е някоя кучка. Може да е стресирана заради забавянето на полета и дори да не _иска_ да бъде тук.
	Искам да кажа, кой _прави_ така? Кой нормален човек ще прелети през цялата страна, за да се срещне за един ден с някого, когото почти не познава?
	Вероятно малцина. Но аз без да се замисля щях да се кача на самолета, ако трябваше да се срещнем в Ню Йорк.
	Разтривам лицето си длани, когато таксито завива зад ъгъла. Опитвам се мислено да се уверя, че всичко това е напълно нормално. Това не е безумие. Не е обвързване. Ние сме приятели. Приятелите биха прелетели през цялата страна, за да прекарат малко време заедно.
	Почакай. _Ние приятели ли сме_? Ние дори не общуваме, така че едва ли може да се каже, че сме дори познати.
	Таксито приближава до тротоара.
	_За бога, овладей се, Кеслър._
	Колата спира. Задната врата се отваря.
	_Трябваше да я посрещна до вратата. Някак си е неловко да съм толкова далеч._
	Приближавам до таксито, когато тя се готви да слезе.
	_Моля те, бъди същата Фалън, с която се запознах миналата година._
	Сграбчвам дръжката на вратата и я отварям докрай. Опитвам се да се държа спокойно, да не изглеждам нервен. Или още по-лошо — _развълнуван_. Проучих достатъчно любовни романи, за да знам, че на момичетата им харесва, когато момчетата се държат малко отчуждено. Някъде четох, че тези момчета се наричат алфа-мъжкари.
	_Бъди магаре, Кеслър. Само малко. Ти го умееш._
	Тя слиза от колата и моментът е като във филмите, където всичко е като на забавен кадър. Изобщо не прилича на моята версия на забавен кадър. Тази сцена е много по-изящна. Вятърът подхваща кичур от косата й и го запраща в лицето й.
	Фалън вдига ръка, за да го отметне и тогава забелязвам какво може да направи една година разлика.
	Тя е друга. Косата й е по-къса. Има бретон. Облечена е с блузка с къси ръкави, каквато, по нейно признание, тя за нищо на света не би облякла миналата година.
	Фалън излъчва увереност, от главата до петите.
	Това е най-сексапилното нещо, което някога съм виждал.
	— Здрасти — приветства ме тя, когато се пресягам зад нея, за да затворя вратата. Изглежда щастлива да ме види и аз засилвам в отговор.
	_Дотук с намерението да се държа отчуждено._
	Издържах буквално нула секунди, когато работата опря до алфа-мъжкаря и неговото алтер его, което тренирах.
	Изпускам пресеклива въздишка, сдържана цяла година, пристъпвам напред и я притеглям в най-искрената прегръдка, с която някога съм удостоявал друг човек. Обвивам ръка около тила й и я привличам към гърдите си, вдъхвайки свежото й, зимно ухание. Тя тутакси ме прегръща и притиска лице към рамото ми. Чувствам как от нея се изтръгва облекчена въздишка и ние стоим в тази поза, докато таксито потегля на заден и изчезва зад ъгъла.
	И дори тогава ние не се пускаме.
	Фалън стиска ризата ми в юмрук на гърба, а аз се опитвам да не показвам, че може би съм малко обсебен от новата й прическа. Косата й е по-мека. По-права. По-въздушна. Освежаващо, но, _мамка му, това боли_.
	_Отново._
	Защо тя е единствената, която ме кара да потръпвам така? Тя въздъхва до шията ми и аз едва не я отблъсквам, защото, _по дяволите, това е твърде много_. Не съм сигурен кое повече ме притеснява. Фактът, че двамата изглежда продължаваме оттам, откъдето прекъснахме миналата година, или това, че миналата година не е била случайност. Ако трябва да съм честен, мисля, че е второто. Защото миналата година беше истински ад да преживявам всяка минута от деня и да не знам дали ще я видя отново. А сега, когато знам, че тя се придържа към този идиотски план да се срещаме само веднъж в годината, вече предчувствам агонията на следващата дълга година.
	Вече се ужасявам от секундата, в която Фалън ще си тръгне, а тя току-що пристигна.
	Тя вдига глава от рамото ми и се взира в очите ми. Отмятам бретона й настрани, за да видя цялото й лице. Независимо колко обезумяло звучеше гласът й, когато говорихме по телефона, в момента тя изглежда напълно спокойна.
	— Здравей, Фалън Преломницата.
	Усмивката й става още по-широка.
	— Здравей, Бен Писателя. Защо имаш вид, сякаш нещо те боли?
	Опитвам се да се усмихна, но съм сигурен, че в момента изражението на лицето ми не е особено привлекателно.
	— Защото наистина много боли да държа устните си далеч от твоите.
	Тя се смее.
	— Колкото и да ми се иска да усетя устата ти върху моята, съм длъжна да те предупредя, че целувката за „здрасти“ ще заслужи само шестица.
	_Аз й обещах единайсет. Ще се наложи да почакам._
	— Да вървим. Да влезем вътре, за да разбера какъв е цветът на гащичките ти. — Тя се засмива с познатия смях, а аз улавям ръката й и я повеждам към къщата. Вече мога да заявя, че няма за какво да се тревожа. Тя е същата Фалън, която помня от миналата година. Може би дори малко по-добра.
	Така че… може би това означава, че трябва да се тревожа за всичко.


>>	Глава 7
#	Фалън

	Не очаквах това, когато Бен предложи да се срещнем в дома му. Малко или много очаквах апартамент, но това е доста модерна двуетажна къща. Впечатляваща къща. Бен затваря входната врата зад мен и се насочва към стълбището. Аз го следвам.
	— Нямаш ли багаж? — пита той.
	Не искам да мисля колко малко време ще прекарам тук.
	— Довечера се връщам.
	Той се спира насред крачката и се извръща към мен.
	— Довечера? Няма дори да пренощуваш в Калифорния?
	Аз клатя глава.
	— Не мога. Трябва да съм в Ню Йорк в осем сутринта. Полетът ми е довечера в десет и половина.
	— Полетът продължава повече от пет часа — казва той загрижело. — Имайки предвид часовата разлика, ще пристигнеш не по-рано от шест сутринта.
	— Ще спя в самолета.
	Бен се мръщи и стиска устни.
	— Това не ми харесва — отсича. — Трябваше да ми се обадиш и можехме да сменим датата или да измислим нещо друго.
	— Аз не знам телефонния ти номер. Освен това щяхме да провалим целия замисъл на книгата ти. Девети ноември или нищо друго, забрави ли?
	Струва ми се, че Бен се цупи недоволно, но аз просто му напомням, че тъкмо той измисли това правило.
	— Съжалявам, че закъснях. Все още ни остават шест часа, преди да тръгна за летището.
	— Пет и половина — уточнява Бен и отново се запътва към стълбището. Аз вървя след него до стаята му, но сега имам чувството, че той се разстрои заради мен. Знам, че през деня навярно има и други полети до Ню Йорк и обратно, но ако трябва да съм честна, аз дори не бях сигурна, че Бен ще се яви на срещата. Мислех, че навярно е преживял и други безумни, спонтанни дни с фалшиви гаджета и дори няма да ме помни. Реших, че сигурно няма да се срамувам прекалено много от себе си, задето съм повярвала, че той ще дойде, ако само няколко часа по-късно се кача на самолета и се преструвам, че нищо особено не се е случило.
	Но той не само бе дошъл, но и ме бе чакал два часа.
	_Два часа._
	Чувствам се изключително поласкана. На негово място аз щях да си тръгна след час, убедена, че ми е вързал тенекия.
	Бен отваря вратата и с жест ме кани да вляза първа. Той се усмихва, когато влизам, но усмивката му ми се струва престорена.
	Той няма право да ми се сърди. Ние се уговорихме да се срещнем днес и да, аз закъснях, но все пак дойдох. Обръщам се с ръце на хълбоците, готова да се защитя, ако той каже още една дума за това колко малко време имаме. Бен затваря вратата и се обляга на нея, но вместо да продължи с упреците, той изритва обувките си. Разочарованието е изчезнало от лицето му и сега той изглежда… дори не знам как да се изразя… _щастлив_.
	След като се отървава от обувките, той бързо пристъпва към мен и ме бута. Аз извиквам и падам назад, но преди да успея да се паникьосам, гърбът ми се приземява върху облак. Или легло. Каквото и да е, това е най-удобното нещо, върху което някога съм лягала.
	Бен приближава към мен със самодоволна усмивка и блеснали очи.
	— Нека се настаним по-удобно — предлага. — Трябва да поговорим за толкова много неща. — Застава между коленете ми и повдига единия ми крак, за да свали обувката. Аз съм с балеринки и той много лесно я събува. Вместо да пусне крака ми, Бен бавно го погалва, преди да го положи върху леглото.
	_Забравила съм колко е горещо в Калифорния. Той наистина трябва да пусне вентилатора._
	Моят домакин повдига другия ми крак и изпълнява същия ритуал — събува обувката и мъчително бавно плъзва ръката си надолу по крака ми, като през цялото време ми се усмихва.
	_Калифорния на различна надморска височина ли се намира от Ню Йорк? Господи, толкова е трудно да се диша в тази стая._
	След като вече съм боса, той ме заобикаля и се намества в горния край на леглото.
	— Ела тук — подканва ме.
	Аз се обръщам по корем, а той лежи върху възглавницата, подпрял глава на ръката си. Потупва възглавницата до него.
	— Няма да те ухапя.
	— Какъв позор! — изсумтявам и пропълзявам до него. Излягам се върху възглавницата с лице към него. — Деветдесет процента от времето, през което сме били заедно, сме прекарали в леглото.
	— Няма нищо лошо в това. Обичам косата ти.
	От думите му ме обхваща приятна възбуда, но аз се усмихвам, сякаш всеки ден го чувам.
	— Ами, благодаря.
	Известно време двамата просто мълчаливо се гледаме един друг. Бях започнала да забравям как изглежда Бен, но сега, когато лицето му е пред мен, имам чувството, че никога не съм заминавала. Той вече не прилича толкова на тийнейджър, както миналата година. И това ме кара да се питам, дали когато го видя догодина, той ще изглежда просто като мъж. Не че има някаква разлика между един мъж и деветнайсетгодишен младеж.
	— Нямаме много време — подхваща той. — Аз имам милион въпроси. Трябва да пиша книга, а не знам абсолютно нищо за теб.
	Отварям уста, за да възразя, защото ми се струва, че Бен знае всичко за мен. Но побързвам да я затворя, защото предполагам, че той наистина не знае много за мен. Ние сме прекарали само един ден заедно.
	— Написа ли нещо през тази година?
	Той кимва.
	— Да. А ти целуна ли някого през тази година?
	Аз кимвам.
	— Да. А ти?
	Той свива рамене.
	— _Целуна ли_, Бен?
	Той кимва.
	— Няколко.
	Опитвам се да не реагирам на отговора му, но колко точно включва това „няколко“?
	— А сравняваше ли ги през цялото време с мен?
	Бен клати глава.
	— Вече ти казах миналата година, че ще е абсолютно нечестно да те използвам като стандарт спрямо останалите жени. Ти си несравнима.
	Толкова се радвам, че дойдох днес. Не ми пука, дори да не спя цяла седмица, пътуването си струваше, дори само за да чуя този комплимент.
	— Ами ти? Излезе ли на пет срещи с момчета?
	— С момче — поправям го аз. — Имаше само едно. Опитах.
	Той повдига вежда и аз тутакси превключвам на отбранителен режим.
	— Бен, не можеш да очакваш с магическа пръчка да се превърна в съвсем нов човек. В действителност това ми се случва за пръв път. Нужно е време. Бях толкова горда, когато целунах едно момче. Той си помисли, че съм на седмото небе от възторг заради целувката, но всъщност бях щастлива, задето съм изпълнила домашното си.
	Той се смее.
	— Е, предполагам, че засега и един е достатъчно. Но това означава, че за следващата година домашното ти ще бъде доста по-трудно.
	— Ами, добре. Тогава и твоето ще е по-трудно. И като заговорихме за това, искам доказателство, че пишеш книгата. Искам да прочета някакъв откъс, който си написал за нас.
	— Не — мигом отвръща той.
	Надигам се от леглото.
	— Какво? Не? Не можеш да твърдиш, че си писал през тази година, без да ми предоставиш доказателство. Покажи ми няколко страници.
	— Не ми харесва, когато хората четат това, което пиша.
	Засмивам се.
	— Сериозно? Това е все едно оперната певица да откаже да пее по време на представление.
	— Нищо подобно. Ще ти позволя да прочетеш книгата, когато я завърша.
	— Искаш да чакам _четири години_?
	Устните му се извиват в усмивка, когато кимва.
	Аз се пльосвам разочаровано обратно върху възглавницата.
	— Въздишка.
	— Да не би току-що да _каза_ „въздишка“? На глас. Вместо въздъхвам?
	— Завъртане на очи.
	Бен се смее и се навежда над мен. Сега аз се взирам нагоре към него, а той надолу към мен. И всичко щеше да бъде супер, ако той не ме гледаше така, сякаш обмисляше как точно устните му ще се впият в моите.
	Поемам пресекливо дъх, а ръката му се плъзва по брадичката ми.
	— Липсваше ми, Фалън — шепне той. — Много. И мамка му, ако не трябва да го признавам, но цели две секунда се опитах да бъда алфа-мъжкар, обаче не ми се получава. Така че днес няма да получиш алфа Бен. Съжалявам.
	Еха. Дали той…
	_Да._
	— Бен — подемам, присвивайки очи, — да не би да… правиш _букстинг_ с мен?
	Той извива вежда.
	— Букстинг?
	— Аха. Когато секси тип разговаря с момиче с фрази от книги. Прилича на секстинг, но е на глас и с пасажи от книги, вместо с еротични снимки. Или есемеси. Добре де, не е като секстинг, но всичко ми е ясно.
	Той пада по гръб и избухва в смях. Сега аз бързо се премествам до него, поставям ръка върху гърдите му и се надвесвам над него.
	— Не спирай — дразня го със съблазнителен глас. — Дай ми още, Бен. Електронни книги ли чете, или… — Прокарвам бавно пръст надолу по гърдите му. — С _твърди_ корици?
	Бен скръства ръце зад главата и върху лицето му се разлива самодоволна усмивка.
	— О, да, определено бяха с твърди корици. И не съм сигурен дали си готова за това, но… аз имам свой списък КЗЧ. Би трябвало да го видиш, Фалън. _Огромен е._
	Изпускам въздишка, но не съм убедена, че беше престорена.
	— Освен това вече знам какво прави целувката достойна за роман — заявява той. — Така че бъди готова. — Повдига се отново на лакът и вече не се усмихва. — Сега сериозно. Тази женска обсебеност към алфа-мъжкарите малко ме смущава, защото аз изобщо не приличам на мъжете, за които си чела.
	_Аха. Ти си по-готин._
	— Никога няма да карам мотоциклет, нито да се бия с друг мъж просто за удоволствие. И колкото и да си фантазирах през тази година как правя секс с теб, не мисля, че някога бих могъл да изрека със сериозно изражение „Ти ми принадлежиш“. И винаги съм искал да си направя татуировка, но нещо малко, защото няма начин да изтърпя болката. Като цяло книгите бяха интересни, но в същото време ме накараха да се почувствам твърде несъвършен.
	Той не може да го мисли сериозно.
	— Бен, в книгите, които съм прочела, не всички мъже са такива.
	Той килва глава.
	— Но ти очевидно харесваш лошите момчета, щом като обичаш да четеш за тях.
	— Всъщност това не е вярно — възразявам аз. — Обичам да чета такива книги, защото в тях се описва живот, който е напълно различен от моя. Това са абсолютно други житейски ситуации, в които аз, слава богу, никога няма да се озова. Но те ме развличат. И колкото и да ми харесва да чета за това как един мъж шепти на партньорката си колко е влажна за него… ако някой ми го каже по време на секс, това няма да ме възбуди. По-скоро ще се ужася да не би случайно да съм се напишкала.
	Бен се смее от все сърце.
	— А ако двамата с теб правим секс и ти ми заявиш, че аз ти _принадлежа_, буквално ще изпълзя изпод теб, ще се облека, ще изляза от дома ти и ще повърна в предния ти двор. Така че, само защото ми харесва да чета за такива мъже, не означава, че искам мъжете в реалния живот да се държат по този начин.
	— Мога ли да те задържа? — ухилва се Бен.
	Жалко, че той само се шегува.
	— Цялата съм твоя за следващите пет часа.
	Той ме бута, за да легна по гръб.
	— Разкажи ми за това _момче_, което си целунала. — Произнася думата „момче“, сякаш иска да обиди съперник. Това ми хареса. Ревнивецът Бен е много сладък. — Трябва да знам всички подробности за вашата целувка, за да добавя към сюжета второстепенна линия.
	— _Второстепенна?_ — питам аз. — Това означава ли, че вече си намислил основната линия на сюжета?
	Лицето му остава безизразно.
	— И така, къде се запозна с него?
	— На репетиция.
	— Излезе ли на среща с него?
	— На две.
	— Защо само две? Какво се случи?
	Искам отново да кажа на глас „въздишка“. Наистина не ми се говори за него.
	— Нищо не се получи. Трябва ли наистина да обсъждаме това?
	— Аха. Това е част от споразумението.
	Въздъхвам.
	— Добре. Казва се Коди. На двайсет и една. Бяхме на прослушване за една и съща пиеса и се заговорихме. Беше приятно. Той помоли за телефония ми номер и аз му го дадох.
	— Дала си му телефонния си номер? — пита Бен унило. — А защо на _мен_ не даде телефонния си номер?
	— Защото наистина те харесвам. Както и да е, излязохме през уикенда и няколко пъти се целунахме. Той беше мил. Забавен…
	Бен се цупи.
	— По-мил от мен?
	— Твоето чувство за хумор е несравнимо, Бен. Престани да ме прекъсваш. И така, аз се съгласих да изляза с него за втори път. Отидохме у тях, за да гледаме филм. Започнахме да се целуваме и… аз просто… не можах да го направя.
	— Какво не можа да направиш? _Онова_ ли? Или просто да се целуваш с него?
	Не знам кое е по-странно. Да разказвам на Бен за целувките с друго момче или това, че ми е толкова лесно да говоря с Бен как съм се целувала с друг.
	Е, поне до този момент. Сега ми се иска просто да си затворя устата.
	— Не можах да направя нито едно от двете. Беше… — Затварям очи, защото не желая да му признавам истинската причина, поради която не можах да го направя. Но това е Бен. С него е лесно да се говори.
	— Беше различно. Той ме накара да се почувствам… не знам. _Непълноценна._
	Виждам как Бен с усилие преглъща.
	— Обясни — рязко изрича.
	Харесва ми, че изглежда малко разстроен, сякаш всъщност не _желае_ да слуша за това как съм се целувала с някой друг. Най-много ми харесва, че той като че ли иска да ме защити.
	Смятам, че Бен е много повече алфа-мъжкар, отколкото си мисли.
	Въздъхвам тежко, подготвяйки се да отговоря честно. По принцип не би трябвало да го искам, но поради някаква причина изпитвам _необходимост_ да споделя.
	— Миналата година, когато ме докосваше, ти ме накара да се почувствам… красива. Сякаш нямах никакви белези. Или… не, не се изразих правилно. Ти направи така, че аз повярвах, че белезите са _част_ от моята привлекателност. А аз _никога_ не съм се чувствала така, нито съм мислила, че някога ще се почувствам. Затова, когато бях с Коди, забелязвах всичко. Как той докосваше само дясната част на лицето ми. Как ме целуваше само отдясно по шията. Как настоя да угасим светлините, докато бяхме заедно.
	Лицето на Бен отново се сгърчва, сякаш изпитва болка и този път изражението му е много убедително.
	— Продължавай — изрича с усилие.
	— Той се опита да свали сутиена ми, но аз просто не можах да му позволя. Не исках той да види. Той беше действително много мил и не настоя да продължим. И ако трябва да съм честна, това малко ме притесни. Някак си ми се искаше той да ме успокои и да се държи така, като че ли все още ме желае, но той изглеждаше малко облекчен, когато го спрях.
	Бен се претъркулва по гръб и разтрива лицето си с длани. След миг се обръща обратно и се взира в мен.
	— Моля те, никога повече не говори за онзи шибан кретен.
	Изненадващо, от думите му ме облива гореща вълна. Палецът му погалва брадичката ми и той искрено пита:
	— Какво не си искала да види той?
	Обърканото ми изражение го подтиква да уточни.
	— Ти каза: _Не исках той да види_. Но ако ризата ти вече е била съблечена и той вече е видял белезите, за какво говореше?
	Преглъщам. Искам да сложа възглавницата върху лицето си и да се скрия. Не мога да повярвам, че Бен го е забелязал.
	Всъщност мисля, че _ще_ закрия лицето си с възглавницата.
	— Недей — възпира ме той, когато грабвам възглавницата. Пъхва я под главата си и се накланя по-близо. — Това съм _аз_, Фалън. Не се срамувай. Кажи ми какво имаше предвид.
	Поемам дълбоко дъх с надеждата, че повечето количество въздух в дробовете ми по някакъв начин ще ми даде нужната смелост, за да му отговоря. А после бавно го изпускам, за да отложа колкото може по-дълго отговора.
	Закривам с длан очите си и припряно изтърсвам:
	— Моята лява гърда.
	Чакам Бен да ме засипе с още въпроси или да ме накара да отместя ръката си, но той не го прави. Не мога да повярвам, че току-що му го казах. Никога и на никого не съм го казвала, дори на Амбър. По време на пожара обгоря не само по-голямата част от лявата половина на тялото ми, но, сякаш не бях достатъчно наказана, бях и ранена, когато ме измъкваха през прозореца на втория етаж. За щастие не помня нищо от момента, в който съм заспала през онази нощ, до мига, в който се събудих в болницата, но белезите са всекидневно напомняне. А лявата ми гърда пострада най-много. Аз не съм глупава. Знам, че за момчетата е много важно гърдите да са красиви и симетрични, но моите не са.
	Усещам как ръката му се сключва около китката ми и той отдръпва моята ръка от лицето ми. Нежно обхваща бузата ми с длан.
	— Защо се притесняваш, че някой ще я види? Защото има белези?
	Кимвам, но после клатя глава.
	— Толкова е смущаващо, Бен.
	— Не и за мен — заявява той. — И със сигурност не би трябвало да бъде и за теб. Вече съм те виждал без риза, забрави ли? Доколкото си спомням, гледката беше прекрасна.
	— Ти си ме виждал без риза, но би трябвало да ме видиш без сутиен. Тогава ще разбереш.
	Бен тутакси се повдига на лакът.
	— Добре.
	Аз го зяпвам невярващо.
	— Това не беше покана.
	— Но аз искам да я видя.
	Клатя глава. Дори се засмивам, защото за нищо на света няма да измъкна гърдата си изпод блузата, за да види колко е отвратителна.
	— Аз искам книгата да е правдоподобна, а твоите рани са нещо, което трябва да опиша. Така че ти трябва да ми позволиш да я видя. Ще го сметнем за изследователска работа.
	Думите му пронизват като нож сърцето ми.
	— Какво? — Гласът ми трепери толкова силно, сякаш всеки миг ще се разридая. Но аз няма да плача. _Засега_. — Какво искаш да кажеш с това, че трябва да опишеш това в книгата си? Ти няма наистина да пишеш за раните ми, нали?
	Бен е видимо смутен.
	— Те са част от нашата история. Разбира се, че ще пиша за това.
	Повдигам се на лакти и го гледам с присвити очи.
	— Аз исках да бъда измислена героиня, да ме направиш _красива_, Бен. Не може главната ти героиня да е урод. Никой не желае да се отъждествява с уроди. Главните герои трябва да са красиви и…
	Бен тутакси се претъркулва върху мен и закрива устата ми с длан. Поема дълбоко дъх, сякаш се готви за схватка. Бързо го изпуска, а челюстта му едва не се тресе от яд.
	— Сега ме чуй — подхваща той, продължавайки да притиска устата ми с длан, за да не мога да го прекъсна. — Бесен съм, задето позволяваш на нещо толкова нищожно да определя толкова огромна част от личността ти. Не мога да те направя красива в тази книга, защото това би било обида. Ти си дяволски _красива_. И забавна. И единствените моменти, когато не съм до уши влюбен в теб, са когато се самосъжаляваш. Защото, не знам дали си го осъзнала, но ти си _жива_, Фалън. И всеки път, когато се погледнеш в огледалото, нямаш никакво право да ненавиждаш това, което виждаш. Защото ти си оцеляла, докато много хора нямат такъв късмет. Така че оттук насетне, когато мислиш за своите белези, не ти е позволено да ги ненавиждаш. Ти трябва да ги обичаш, защото си щастлива, че живееш, че си на тази земя и ги виждаш. И всеки мъж, на когото позволиш да ги докосне, трябва да ти благодари за тази привилегия.
	Гърдите ми се стягат.
	Не мога да дишам.
	Той отмества ръка от устата ми и аз жадно поемам дъх. Сълзите напират в очите ми и аз не мога да овладея треперенето си, докато се опитвам да не заплача. Бен отпуска цялото си тяло върху моето и обхваща лицето ми в шепи. Притиска устни към слепоочието ми и шепне:
	— Ти го заслужаваш, Фалън.
	Аз кимам, защото е прав.
	Той е прав.
	_Разбира се_, че е прав. Аз съм жива и здрава. И да, пожарът остави отпечатък върху кожата ми, но не отне най-важните части от мен. Не успя да достигне по-надълбоко под повърхността. Тогава защо се отнасям по този начин към себе си?
	Трябва да престана да си го причинявам.
	— Шшт — шепне Бен, бършейки с палец сълзите от бузите ми. Всичките ми емоции избликват. Толкова съм бясна, задето той си въобразява, че има право да ми говори по този начин. Но фактът, че той току-що ми говори по този начин, накара сърцето ми да съжалява, че няма устни, за да го целуне. Бясна съм и на себе си, задето през последните няколко години бях толкова егоцентрична. Да, пожарът беше пълна гадост. Да, щеше ми се никога да не бе избухвал. Но се бе случил и аз нищо не мога да променя, така че трябва да го преодолея и да престана да се терзая.
	Искам да се смея, защото след всичко, което Бен току-що бе казал, имам чувството, че огромен товар е смъкнат от гърдите ми и аз за пръв път от три години мога свободно да дишам.
	Всичко изглежда различно. По-ново. Сякаш въздухът звънти, напомняйки ми колко съм щастлива да съм тук, да го вдишвам.
	И аз правя точно това. Поемам дълбоко дъх и прегръщам Бен, заравям глава между шията и рамото му.
	— Благодаря ти — шепна. — Гадняр такъв.
	Чувствам, че той се смее, затова се отпускам обратно на възглавницата и му позволявам да изтрие сълзите ми. Той ме гледа, сякаш съм красива откачалка и не си позволявам да се питам дали е така. Защото аз съм такава. Аз съм дяволски красива откачалка и той е голям късметлия, че в момента е отгоре ми.
	Плъзвам длани по гърдите му и усещам туптенето на сърцето му под ризата. То бие толкова силно, както и моето.
	Очите ни се срещат и той не моли за разрешение, когато свежда глава и докосва леко устата ми със своята.
	— Фалън, аз съм адски възбуден. Смятам да те целуна и няма да се извинявам.
	И тогава устните му завладяват моите. Главата ми се върти, тялото ми сякаш плува и аз не мога да помръдна ръце. Но не е нужно да го правя, защото Бен повдига ръцете ми над главата, пръстите ни се преплитат и той ги притиска към матрака. Езикът му се плъзга по моя с такова чувство, сякаш ме целува така, както ме гледа. Прониквайки до дъното на душата ми.
	Той бавно ме целува по шията, без да пуска ръцете ми, не ми позволява да го докосвам, докато изследва кожата ми. _Господи, толкова ми липсваше._ Липсваше ми усещането да бъда с него. Иска ми се да можех да изпитвам това всеки ден. Веднъж в годината не е достатъчно.
	Натискът върху дясната ми ръка изчезва, когато той прокарва пръсти по цялата дължина на ръката ми до талията. Устните му се връщат при моите и той отново ме целува, докато ръката му бавно се плъзга под блузата ми. Дори само усещането на пръстите му върху моята кожа ми напомня защо мисля за него всяка вечер, когато главата ми се отпуска върху възглавницата.
	— Събличам блузата ти — мълви той.
	Аз дори не се притеснявам.
	_Аз дори не се притеснявам?_
	Той измъква блузата през главата ми и я захвърля зад гърба си. Погледът му пада върху гърдите ми, скрити под черен сутиен, който бях убедена, че той няма да види тази вечер. Бен ми се усмихва с лукава усмивка, докато обхожда с пръсти дантелата. Обхваща с длан дясната ми гърда и с палец милва тъканта над зърното. В същата секунда аз потръпвам, защото съм прочела достатъчно книги, за да знам, че той възнамерява да ме докосне _на голо_. Цялото ми тяло се напряга, защото не съм сигурна, че искам Бен да свали сутиена. Не искам да ме види цялата. Никой досега не ме е виждал.
	— Бебче — шепне той, плъзгайки устни по гърдите ми. — Отпусни се, става ли?
	Бих могла да опитам, но сега съм напрегната, защото той ме нарече „бебче“ и то не защото всеки миг ще стигне там, където никой не е стигал.
	Винаги малко са ме дразнели гальовните думи, но не и когато Бен ги произнася.
	Заравям пръсти в косата му и го насочвам към лявата си гърда, удивена как той само за секунда се изстреля от нула до десетка. _О, господи, той дърпа презрамката на сутиена ми._ Устните му са точно там, придвижват се по извивката на гърдата, а пръстите му дърпат дантелата по-надолу… по-надолу… по-надолу… _край_.
	Усещам хладен полъх върху кожата си, но очите ми са плътно затворени и не мога да видя изражението на лицето му. Ала усещам устните му, докато с жар обсипва гръдта ми с целувки, плъзга език по кожата ми, смуче, хапе, стиска и… се _наслаждава_.
	— Фалън.
	Той иска да го погледна, но аз се чувствам много по-комфортно със затворени очи.
	— Отвори очи, Фалън.
	_Мога да го направя._
	Отварям очи и се взирам в тавана.
	_Мога да го направя._
	Бавно свеждам поглед и го гледам в очите.
	— Ти си красива. Всеки сантиметър от тялото ти е толкова красив. — Той притиска устни в падината между гърдите ми и бавно ги придвижва по кожата ми, прокарвайки език по белезите. Аз чакам да измисли извинение… за да се отдръпне.
	Но Бен не го прави. Вместо това ми се ухилва.
	— Добре ли си? Може ли да продължа?
	Понечвам да поклатя отрицателно глава, защото не искам той да продължава. Всеки път в миналото, когато съм си фантазирала, че това се случва с някое момче, съм си се представяла със съвършено тяло и без никакви белези. Но ето че сега съм тук, взирам се в Бен, докато той изследва всяка частица от мен, която бях копняла да бъде различна. И той наистина се наслаждава.
	И… аз също.
	Кимвам и може би отново простенвам, защото, _дявол да го вземе, той изглежда толкова възбуден_. Фактът, че аз съм причината за разгорещения му поглед, ме кара да се чувствам още по-желана, отколкото когато си се представях съвършена. Устните му се отместват и той покрива с целувки шията ми, накрая се надвесва над мен. Плъзга ръка на тила ми и свежда глава.
	— Извини ме. Не знам как да се сдържам, когато съм с теб.
	Но той не само се сдържа. Бен напълно застива, защото вратата на стаята се отваря със замах.
	Бен мигом се отпуска върху мен, закривайки ме с тялото си, но не е достатъчно бърз и аз успявам да зърна момичето, стоящо на прага с широко отворени очи.
	О, господи. Вратата. Момичето.
	— Бен? — заеква тя.
	_Мисля, че ще припадна._
	— Може ли да ни дадеш минута, Джордин? — пита Бен, без да я поглежда.
	Вратата бързо се захлопва и от другата страна до нас достигат приглушени извинения.
	— Съжалявам! О, леле, много съжалявам!
	Реакцията й не е на разгневено гадже, което ме изпълва с облекчение. Макар че не намалява смущението ми.
	— Толкова съжалявам — мълви Бен. — Не знаех, че е вкъщи. — Целува ме бързо по устата и се надига. — Не се тревожи. Това е много по-притеснително за нея, отколкото за нас.
	Аз придърпвам обратно сутиена върху гърдите си и сядам на леглото.
	— Говори само за себе си.
	Бен вдига блузата ми от пода, връща се при мен и ми помага да я нахлузя през глава. Той се хили.
	— Не е смешно — шепна аз.
	Бен тихичко се смее.
	— Ако познаваше Джордин, щеше да разбереш, че е адски смешно.
	Чувствам се пълна невежа. До този момент не съм осъзнавала колко малко знам всъщност за Бен.
	— Тя твоя сестра ли е?
	— Ще стане след няколко дни — отвръща той, докато си обува обувките. — През този уикенд ще се омъжи за брат ми Кайл. Церемонията ще се състои в задния двор.
	_Той има брат?_
	Ново напомняне колко малко знам за семейството му.
	— Сватбата ще е тук? Всички в тази къща ли живеят?
	Бен кимва.
	— Аз и братята ми я наследихме след смъртта на мама. Всички живеем тук, тъй като има много място. По-големият ми брат много пътува и повече отсъства, отколкото си е у дома. Кайл и Джордин обитават голямата спалня на долния етаж.
	Не знам защо бях решила, че Бен е едно дете. И нямах представа, че майка му е починала. Изведнъж се изпълвам с чувството, че този младеж, който допреди малко смучеше гърдите ми, е напълно непознат. Бен навярно е видял объркването и смущението върху лицето ми, защото се навежда и успокояващо ми се усмихва.
	— По-късно ще играем на „Двайсет въпроса“ и ти ще узнаеш почти всичко за мен. Колко скучен е животът ми. Но засега искам да те запозная с бъдещата си сестра. — Дърпа ме за ръцете, докато не се изправям. Обувам балеринките си и излизам заедно с него от спалнята. Почти стигаме до стълбището, когато Бен се спира и ме дарява с най-сладката и нежна целувка, преди да продължим надолу по стъпалата, за да намерим Джордин.
	Може би за всичко е виновна моята пристрастеност към любовните романи, но винаги съм била убедена, че колкото по-внушителен е жестът, толкова по-силна е любовта. Някои от любимите ми сцени в книгите са онези повратни моменти в сюжета, когато главният герой признава своите чувства на любимата си по някакъв страхотен начин. Но чувството, което събуди у мен кратката целувка на Бен, ме кара да се усъмня, че съм пропуснала най-хубавите моменти от романите. Може би внушителните постъпки изобщо нямат чак толкова огромно значение в сравнение с незначителните жестове между главните герои.
	Сега, когато преживявам всички тези неща с човек в реалния живот, се изпълвам с желанието да се върна назад и да препрочета всичките си любими любовни романи.
	— Съжалявам — чувам някой да казва, когато с Бен стигаме до кухнята. — Нямах представа, че си у дома, и търсех ножица, но ти си вкъщи…
	Момичето е симпатично. По-ниска от мен, типична калифорнийска блондинка с лице, което не може да скрие нито една емоция. Защото сега, докато я гледам, имам чувството, че тя всеки миг ще се срине.
	— Джордин, това е Фалън — представя ме Бен и сочи към мен. Аз й махвам, а Джордин тутакси прекосява стаята и ме прегръща.
	— Приятно ми е да се запознаем, Фалън. Не се притеснявай, напълно нормално е в стаята на Бен да има момиче.
	Стрелвам с поглед Бен, който вдига оправдателно ръце, сякаш няма представа какви ги дрънка бъдещата му снаха. Вдигам длан, призовавайки го за помощ, защото тя се притиска здраво в мен и аз не знам какво да правя. Бен се прокашля и Джордин най-после ме пуска.
	— О, боже, получи се съвсем погрешно — избъбря тя, кършейки ръце. — Не е нормално за него да води момичета в стаята си. Изобщо нямах това предвид — додава Джордин. — Просто исках да кажа, че няма от какво да се срамувате, ние всички сме големи хора. Не намеквах, че ти си една от многото. Всъщност той рядко води момичета тук и тъкмо заради това влязох в стаята му, защото в действителност това се случва толкова рядко, че на мен дори не ми хрумна, че той може да _е_ тук. С теб. С момиче. — Сега тя кръстосва из кухнята и всеки път, когато зърна лицето й, ми се струва, че всеки миг ще избухне в сълзи. Никога не съм виждала човек, който толкова да се нуждае от прегръдка, отколкото Джордин в момента.
	Приближавам към нея и тя се заковава на място. Поставям двете си ръце върху раменете й. Поемам дълбоко дъх и изправям гръб. Тя следва примера ми и вкарва повече въздух в дробовете си. Аз спокойно издишам, тя — също. Усмихвам се.
	— Всичко е наред, Джордин. Двамата с Бен въобще не сме притеснени. Но ми се струва, че ти се нуждаеш от едно питие. Или десет.
	Тя трескаво кима, сетне притиска длан към устата си и сълзите й рукват.
	О, боже. Ами сега какво? Поглеждам към Бен за помощ, но той ме гледа така, сякаш това поведение е съвсем нормално за нея. Но въпреки това пристъпва към нея и я обръща с лице към себе си.
	— Хей — изрича успокояващо и я притегля в обятията си. — Какво не е наред?
	Тя тръсва глава и сочи към другата стая.
	— Пристигнаха картичките за разположението на гостите и половината имена са сгрешени; масите и столовете трябваше да бъдат доставени тази сутрин, но са отложили поръчката за утре, а утре не става, защото трябва да отида на последна проба, а сега се налага да бъда тук и да чакам доставката; полетът на мама е отменен и тя не може да ми помогне да завърша довечера избора на цветята за сватбената украса и…
	— Успокой се — прекъсва я Бен. Махва с ръка към хладилника, а аз влизам в кухнята и откривам полупразна бутилка вино. Наливам на Джордин една чаша, докато Бен я успокоява. Когато й подавам чашата, тя седи на високия стол до бара и бърше сълзите си.
	— Благодаря — промърморва и взема чашата. — Обикновено не съм толкова откачена или изнервена, но това е най-лошата седмица в живота ми. Знам, че накрая всички мъки и усилия ще си струват, но… — Тя се взира строго в мен. — Никога не се омъжвай. Никога. Освен ако не отидеш във Вегас.
	Аз си придавам вид, че се вслушвам в съвета й, но стресираното й поведение е достатъчно, за да попари желанието на когото и да било да се жени.
	— Почакай! — изведнъж се сепва тя и сочи към мен. — Ти се казваш Фалън? Като Фалън О’Нийл?
	О, не. Не ме разпознават често, но когато се случва, това са момичета на възрастта на Джордин. Запалени фенки, които навярно не са пропуснали нито един епизод.
	— Да не би да си актрисата, която беше звезда на детективския сериал?
	Бен ме прегръща през рамо, сякаш се гордее с този факт.
	— Да, определено е тя.
	— Не може да бъде! — възкликва Джордин. — Постоянно гледах този сериал! Е, докато не те замениха с онази кукла, която изобщо не можеше да играе.
	От коментара й ми става приятно. След като ме замениха, не можех да се заставя да гледам сериала, но ще излъжа, ако кажа, че не изпитах известно задоволство, когато след два сезона спряха сериала заради нисък рейтинг.
	— Защо напусна сериала? — продължава да разпитва Джордин. — О. Почакай, спомням си. Беше пострадала при злополука, нали? Оттам ли са белезите?
	Усещам как ръката на Бен мигом се напряга.
	— Джордин — предупредително изрича.
	Признателна съм за опита му да прекъсне разговора заради мен, но е трудно да се обидя на Джордин, когато виждам, че тя е просто любопитна и няма нищо лошо наум.
	— Всичко е наред — бързам да я успокоя, когато виждам, че тя се кани да се извини. — Беше нещастен случай и беше много гадно, че се наложи да напусна сериала. Но съм благодарна, че оживях. Можеше да бъде много по-лошо.
	Усещам как Бен лепва една целува на слепоочието ми. Предполагам, че е доволен, задето окуражителните думи, които ми каза, докато бяхме в стаята му, наистина са достигнали до съзнанието ми.
	Входната врата се хлопва и вниманието на всички се пренасочва от разговора за моята кариера към звука на мъжкия глас.
	— Къде е моята малка кучка? — подвиква гласът.
	_О, господи. Надявам се, че не е младоженецът._
	— Иън е у дома — оповестява Бен. Улавя ръката ми и ме повлича към всекидневната. — Ела да те запозная с големия ми брат.
	Следвам Бен във всекидневната и виждам един мъж, който е коленичил до входната врата и гали малко бяло кученце.
	— Ето я моята малка кучка — говори той нежно на кученцето. Доколкото подобно обръщение може да звучи нежно.
	— Виж ти, каква кучешка бълха е долетяла при нас — заявява Бен, привличайки вниманието на мъжа.
	Чак когато Иън се изправя, забелязвам, че е в пилотска униформа. Бен мигом сочи към мен. Няма да си кривя душата — запознанството с нови хора по принцип е неловко за мен. Но запознанството със семейството на Бен е съвсем друг тип неловкост.
	— Иън, това е Фалън. Фалън, запознай се с Иън.
	Мъжът тутакси пристъпва напред, грабва ръката ми и я разтърсва. Двамата с Бен толкова си приличат, че не мога да спра да го зяпам. Той има същата квадратна брадичка като Бен и същата форма на устата, но е малко по-висок и е с руса коса.
	— И Фалън е твоята… — Той не довършва изречението и чака Бен да продължи. Но Бен се взира в мен и чака аз да го довърша.
	Какво, по дяволите? Това се казва да те приклещят в ъгъла.
	— Аз съм… _сюжетната линия_ на Бен.
	Бен прихва, а Иън повдига въпросително вежда. Сега прилича още повече на Бен.
	— Ти най-после пишеш истинска книга? — пита го Иън.
	Бен върти очи, грабва ръката ми и ме тегли към стълбището.
	— Тя не е моята сюжетна линия, тя е моето гадже и днес е нашата първа годишнина.
	Джордин влиза във всекидневната и застава до Иън. Двамата потресено се блещят в Бен, сякаш е пазил най-голямата тайна на света.
	— Вие се срещате вече цяла година? — пита Джордин, обръщайки се към мен. Преди да успея да й кажа, че той се шегува, тя разстроено размахва ръце. — Бен, ти ми каза, че няма да водиш приятелка! Столовете няма да стигнат и, _боже мой_, вече е прекалено късно да се поръчат допълнително! — Тя изхвърчава от стаята, за да проведе ненужния разговор.
	Шляпвам Бен по ръката.
	— Това беше много злобарско! Тя и без това е кълбо от нерви.
	Той се смее, драматично върти очи и изпуска страдалчески стон.
	— Добре де.
	Излиза след Джордин и в стаята сме само двамата с Иън, когато входната врата се отваря. _Отново._ Мили боже, колко хора могат да се поберат в тази къща?
	Когато новодошлият минава през вратата, забелязва първо Иън. Той го прегръща и го тупа по гърба.
	— Каза, че ще дойдеш утре.
	Иън свива рамене.
	— Майлс пое моята смяна, за да дойда по-рано. Утре времето ще се развали, а аз не исках да закъснея.
	Братът, когото не познавам, отвръща:
	— Човече, ако беше пропуснал репетицията за сватбената вечеря, Джордин щеше да… — Гласът му заглъхва, когато ме забелязва да стоя в средата на стаята. Очаквам да каже нещо, но той само ме оглежда подозрително от глава до пети, сякаш в дома им не идват много често гости. Иън се намесва и сочи към мен.
	— Познаваш ли гаджето на Бен?
	Изражението на мъжа не се променя, с изключение на едва доловимото повдигане на едната му вежда. Бързо изпъва рамене и се приближава към мен.
	— Кайл Кеслър — представя се и протяга ръка. — А ти си?
	— Фалън — отвръщам с леко изплашен глас. — Фалън О’Нийл.
	За разлика от Иън и Бен, Кайл не излъчва радушна енергия. Не е враждебна… просто той не прилича на братята си. Той е по-сериозен. По-страховит. Забелязвам как хвърля за миг поглед към белезите върху лявата половина на лицето ми и аз се чудя какво ли си мисли той, задето Бен е довел у дома момиче като мен. Но сетне си спомням думите, които ми каза Бен горе — какъв късметлия е той, че е довел в дома си момиче като мен. Затова, вместо да последвам първоначалния си инстинкт да закрия лицето си с косата, аз се изправям, изпълнена с увереност. Кайл пуска ръката ми, когато във всекидневната влиза Бен.
	— Всичко с Джордин е наред — казва той и млъква, когато съзира Кайл. Очите му малко се разширяват, сякаш е изненадан да го види и аз забелязвам как поведението му леко се променя. Опитва се да го прикрие с усмивка. — Каза, че ще се прибереш чак довечера.
	Кайл хвърля ключовете на близката масичка и сочи Бен.
	— Трябва да поговорим.
	Не мога да определя тона на Кайл. Не звучи гневно, но и не изглежда доволен от Бен.
	Бен ми хвърля ободряваща усмивка, преди да излезе от стаята след Кайл.
	— Ей сега се връщам — уверява ме той.
	Аз отново оставам сама с Иън. Пъхам ръце в джобовете на дънките си. Не съм сигурна какво да правя, докато чакам Бен.
	Иън се навежда, за да вземе в ръце малкото бяло кученце в краката му. Кимва към стълбището.
	— От три дни не съм вземал душ. Ще бъда горе, ако някой от тях попита.
	— Добре — кимвам. — Беше ми приятно да се запознаем, Иън.
	— Не мен също, Фалън — усмихва се той.
	И сега вече съм съвсем сама. Последните няколко минути бяха някак странни. Семейството на Бен е… интересно.
	Оглеждам всекидневната, опитвайки се да науча нещо за личността на Бен. Върху полицата на камината са подредени снимки, на които се виждат той и братята му. Вземам едната, за да я разгледам отблизо. Сега е трудно да се каже, но на старите фотографии ясно се вижда, че Бен е най-малкият, а Иън — най-големият. Макар да нямам представа каква е разликата във възрастта на братята. Може би две или три години?
	Никъде не виждам снимки на майка им. Това ме кара да се питам колко отдавна е починала и къде е баща им. Досега Бен изобщо не го е споменавал.
	Откъм коридора се чува силно тупване. Разтревожена, че може да е Джордин, се запътвам натам. Но застивам, когато виждам, че Бен е притиснат към стената, а ръката на Кайл стиска гърлото му.
	— Да не си идиот? — процежда Кайл през зъби. Бен гледа свирепо Кайл, сякаш иска да го убие, но не прави усилие да се бори. Понечвам да хукна по коридора и да издърпам Кайл от него, когато Бен ме зърва с крайчеца на окото си. Кайл се обръща, за да види какво е привлякло вниманието на брат му, и щом ме вижда, отстъпва назад и пуска Бен.
	Аз съм безкрайно смутена от току-що разигралата се сцена. Кайл стои между мен и Бен и погледът му се мести между двама ни. Тъкмо когато изглежда, че ще се обърне и ще си тръгне, той се завърта и цапардосва Бен право в окото, блъскайки го в стената зад гърба му.
	— Какво, по дяволите! — крещя на Кайл. Източвам към Бен, но той вдига ръка, за да спра.
	— Всичко е наред — успокоява ме. — Качи се горе. Идвам след минута. — Той закрива окото си с ръка, а Кайл продължава да стърчи там и изглежда така, като че ли иска пак да го удари. Но той тутакси се отдръпва, когато Джордин притичва иззад ъгъла. Тя се взира изумено подред в Кайл и Бен, сякаш подобно поведение абсолютно не е характерно за нито един от двамата.
	Което прави цялата сцена още по-объркваща. Аз нямам братя, но доколкото знам, обикновено те често се бият. Но съдейки по реакцията на Джордин, в това семейството това не е прието. Тя навярно щеше всеки миг отново да избухне в сълзи.
	— Да не би току-що да го _удари_? — пита тя Кайл.
	За част от секундата Кайл изглежда засрамен и готов да се извини. Но после бързо издишва и насочва вниманието си към Бен.
	— Ти си го заслужи — заявява, отстъпвайки заднешком по коридора. — Мамка му, ти си го _заслужи_!


>>	Глава 8
#	Бен

	Ние сме в моята баня и аз се облягам на плота, докато Фалън попива с мокра кърпа кръвта от окото ми.
	Не мога да повярвам, че Кайл ме удари пред нея. Толкова съм бесен, че ми е трудно да се успокоя. Особено когато тя се притиска до мен в банята и докосва лицето ми с пръсти.
	— Искаш ли да поговорим за случилото се? — Тя се протяга към анкерпласта и разкъсва края на опаковката.
	— Не.
	Фалън слага лепенката върху лицето ми и внимателно я приглажда.
	— Трябва ли да се тревожа? — Тя хвърля опаковката в кошчето за боклук и слага кърпата в умивалника.
	Взирам се в огледалото и опипвам с пръст подутината около окото.
	— Не, Фалън. Никога не бива да се тревожиш заради мен. Нито пък заради Кайл.
	Все още не мога да повярвам, че той ме удари. През целия ми живот Кайл нито веднъж не ме е удрял, макар че един или два пъти едва не го направи. Или е притеснен заради сватбата, или този път аз действително яко го вбесих.
	— Може ли да се махнем оттук? — питам аз.
	Тя свива рамене.
	— Предполагам. Къде искаш да отидем?
	— Където и да е, стига да сме заедно.
	Само от усмивката й цялото ми напрежение се разсейва.
	— Имам една идея — заявява тя.

	* * *

	— Студено ли ти е? — за трети път питам Фалън и тя за пореден път ми отговоря „не“, но аз виждам, че трепери. Притеглям я към себе си и увивам по-плътно одеялото около двама ни.
	Тя искаше да дойдем на плажа, въпреки че вече е почти мръкнало и е ноември. Разбира се, взехме храна от „Чипотле“ и Фалън устрои импровизиран пикник с одеялата, които отмъкнахме от вкъщи. Преди половин час бяхме привършили с храната и сега си бъбрехме непринудено, опознавайки се. Ала имайки предвид неприятната случка у дома, всички въпроси бяха на безопасни теми. Обаче през последните две минути нито един от двамата не бе задал нито един въпрос, така че навярно сме изчерпали незначителните теми. Или може би самата тишина беше въпрос.
	Държа ръката й под одеялото и двамата мълчаливо се взираме във вълните, разбиващи се в скалите. След известно време тя отпуска глава на рамото ми.
	— Не съм била на плажа от шестнайсетгодишна — проронва.
	— Страх те е от океана?
	Фалън вдига глава от рамото ми, свива колене към гърдите си и ги обгръща с ръце.
	— Преди постоянно идвах. Винаги, когато имах свободен ден, бях тук. Но после избухна пожарът и възстановяването отне много време. Влизах и излизах от болницата, сетне ходих на физиотерапия. Слънцето е противопоказно за заздравяващата кожа, затова аз просто… повече никога не се върнах. Дори и след като вече беше безопасно да стоя на слънце, вече не притежавах увереността да се появя на място, където всички излагаха на показ колкото може по-голяма част от тялото си.
	Толкова съм смутен, че отново не знам какво да й кажа. Страдам от това, че пожарът бе отнел такава голяма част от самоувереността на Фалън, но мисля, че все още нямам представа колко в действителност бе отнел от живота й.
	— Хубаво е да се върна отново — шепне тя.
	Стискам ръката й, защото съм сигурен, че това е всичко, което в момента иска Фалън.
	Отново седим притихнали, а мислите ми не престават да се връщат към случката с Кайл в коридора. Не знам какво е чула Фалън, но тя все още е тук, така че не би могло да е много. Както и да е, малко е да се каже, че тя видя не тази страна на Кайл, която исках да й покажа. Фалън навярно си мисли, че брат ми е кретен, имайки предвид действията му, на които бе станала свидетел, и аз не бих я винил.
	— Когато бях в четвърти клас, имаше едно по-голямо момче, което постоянно се заяждаше с мен — подхващам аз. — Всеки ден, докато пътувахме в автобуса, той или ме удряше, или ми говореше злобни неща. Това продължи с месеци, а няколко пъти аз слязох от автобуса с разкървавен нос.
	— Господи — отронва Фалън.
	— Кайл е с две години по-голям от мен. Той беше в прогимназията, но пътувахме с един и същи автобус, защото нашето училище беше доста малко. Един ден, след като хлапето ме цапардоса право пред Кайл, очаквах той да му даде да се разбере и здравата да го натупа, защото аз съм неговият малък брат. Нали затова са големите братя. Да защитават по-малките братя от побойниците. — Протягам крака пред себе си и въздъхвам. — Но Кайл просто си седеше там и ме гледаше. Изобщо не се намеси. И когато се прибрахме у дома, аз му бях ужасно сърдит. Заявих му, че неговата работа като брат е да даде урок на хулиганите. А той се засмя и каза: „И на какво ще те научи _теб_ това?“.
	Не знаех какво да отговоря, защото на какво, по дяволите, трябваше да се науча, ако всеки ден ме налагаха с юмруци? Но Кайл продължи: „На какво ще се научиш, ако спра един побойник? На нищо. Ако се бях намесил, какво щеше да спечелиш ти? Щеше единствено да се научиш да разчиташ на някого другиго, вместо на себе си. В живота винаги ще има хулигани, Бен. Ти трябва да свикнеш сам да се справяш с тях. А ако набия едно хлапе заради теб, това няма да _те_ научи на нищо“.
	Фалън се извръща с лице към мен.
	— А ти вслуша ли се в него?
	Аз клатя глава.
	— Не. Затворих се в стаята си и плаках, убеден, че Кайл е гадняр. И хлапето продължи да ме тормози седмици след това. Но един ден всичко се промени. Не знам какво се случи, но започнах да се защитавам. Не му позволявах да издевателства над мен, както преди. Спрях да се страхувам от него. И след известно време, когато разбра, че вече не ми пука от обидите му, той ме остави на мира.
	Тя мълчи, но аз виждам, че се чуди защо й разказвам тази история.
	— Кайл е добър брат — додавам. — И добър човек. Съжалявам, че днес го видя в лоша светлина, защото това не е той. Кайл имаше право да е разстроен заради мен и не, не желая да говоря за това. Но братята ми наистина са свестни и аз просто исках да го знаеш.
	Фалън ме гледа признателно. Обвивам ръка около нея, притеглям я към гърдите си и се отпускам върху одеялото. Взирам се в звездите, изненадан, че толкова дълго не съм ги забелязвал.
	— Аз винаги съм искала да имам брат или сестра — промълвява Фалън. — Знам, че се държах така, сякаш не се зарадвах, когато миналата година татко ми каза, че ще има дете, но винаги съм мечтала за сестра или брат. За съжаление, момичето, за което баща ми беше сгоден, изобщо не е било бременно. Тя смятала, че той има пари, защото е нещо като телевизионна звезда. Когато разбрала, че в действителност е разорен, го напуснала.
	Леле. Вече не се чувствам толкова зле заради моята семейна драма, на която днес стана свидетел Фалън.
	— Това е ужасно — съчувствено отбелязвам. — Той разстрои ли се? — Не че ми пука дали е бил разстроен. Онзи мъж си заслужаваше този ритник на съдбата, заради начина, по който се отнесе тогава с Фалън.
	Тя свива рамене.
	— Не знам. Мама ми разказа за случилото се. Аз не съм разговаряла с него от миналата година.
	Думите й ме натъжават. Независимо, че се държа като глупак, той все пак си остава неин баща и аз знам колко боли това.
	— Що за жена е тази, която си измисля бременност, за да улови един мъж в мрежите си? Това е тъпо. Макар че може да послужи за страхотна сюжетна линия.
	— Доста безвкусна сюжетна линия, с която често злоупотребяват в романите — заявява Фалън презрително, все още притисната до гърдите ми. — Сетне опира брадичка на ръцете си и ми се усмихва. Лунната светлина струи върху лицето й, осветявайки я сякаш е на сцената.
	Което ми напомня…
	— Ще ми разкажеш ли някога за тази репетиция, за която спомена по-рано? За какво беше?
	Усмивката й помръква.
	— Постановка в общинския театър. — Утре е откриването, а сутринта е генералната репетиция, затова трябва да се прибера толкова рано. Не съм в главната роля и нищо няма да ми платят, но аз се наслаждавам на работата, защото мнозина от актьорите търсят съвета ми. Не знам защо, може би заради доста големия ми опит в миналото, но това ми харесва. Хубаво е, че през цялото време не стоя затворена в апартамента.
	Приятно ми е да го чуя.
	— Ами работата ти?
	— Имам гъвкав график. Продължавам да записвам аудиокниги и имам достатъчно работа, за да си плащам сметките, така че това е добре. Макар че се наложи да сменя жилището, защото наемът беше малко висок, но… като цяло всичко върви добре. Чувствам се щастлива там.
	— Добре — казвам, докато прокарвам пръсти през косата й. — Аз също съм щастлив, че ти си щастлива там.
	И аз наистина съм. Но няма да лъжа — когато видях днес Фалън, част от мен егоистично се надяваше тя да ми каже, че в Ню Йорк не се е получило. Че тя отново ще живее в Ел Ей. Че смята своето петгодишно правило за пълна глупост и иска да ме види още утре.
	— А ти работиш ли? — интересува се Фалън. — Не мога да повярвам, че не знам почти нищо за теб. Позволих ти да галиш гърдите ми, а дори не знам с какво си изкарваш прехраната.
	— Следвам в ЮКЛА — отвръщам през смях. — Редовен студент, уча две специалности, така че не ми остава много време за работа. Но нямам много разходи. Имам достатъчно пари, наследени от мама, за да се издържам в университета, така че засега се справям.
	— Какви специалности учиш?
	— Творческо писане и обществени комуникации. Мнозинството писатели не постигат голям успех в кариерата, за да могат да се издържат, затова искам да имам резервен план.
	Тя се усмихва.
	— Не ти е нужен резервен план, защото след няколко години ще си автор на бестселър и ще можеш да си плащаш всички сметки.
	Надявам се, че не го мисли наистина.
	— Как се казва? — пита Фалън.
	— _Кое_ как се казва?
	— Нашата книга. Какво ще е заглавието й?
	— _Девети ноември._
	Наблюдавам реакцията й, но по изражението й не мога да отгатна какво мисли за заглавието. След няколко секунди Фалън отпуска глава на гърдите ми и аз повече не мога да виждам лицето й.
	— Не ти го казах миналата година. — Гласът й е едва доловим шепот. — Но девети ноември е годишнината от пожара. И заради очакването да те видя на тази дата вече не изпитвам такъв ужас от тази годишнина, както преди. Така че ти благодаря за това.
	Аз тихо поемам дъх, но преди да успея да й отговоря, Фалън чевръсто се плъзва нагоре и решително впива устни в моите.


>>	Глава 9
#	Фалън

	— Сигурен ли си за това?
	Той кимва, но всичко останало в поведението му подсказва обратното.
	Преди половин час лежахме и се прегръщахме на плажа. Изведнъж насред целувките ни Бен рязко се изправи и обяви, че иска татуировка.
	— Тази вечер — заяви непреклонно. — _Веднага._
	И ето ни тук. Той седи на стола в очакване на татуиста, а аз съм облегната на стената и го чакам да се откаже.
	Бен не иска да ми каже какво означава тази татуировка. Смята да татуира върху лявата си китка думата _поетичен_, изписана върху нотно петолиние. Не знам защо не желае да ми каже какво символизира татуировката, но поне не е моето име. Не ме разбирайте погрешно — аз харесвам това момче. Много. Но да татуираш за постоянно името на момиче върху кожата си на този ранен етап на връзката е почти постъпка на алфа-мъжкар. Особено върху китката. И защо току-що нарекох отношенията ни _връзка_?
	_О, господи. Ами ако точно заради това Бен прави тази татуировка? Ако се опитва да се държи като корав мъжкар? Май трябва да го предупредя, че греши._
	Прокашлям се, за да привлека вниманието му.
	— Хм. Не ми се иска да го казвам, Бен, но да си татуираш _поетичен_ върху китката не е много алфа-мъжкарско. Всъщност е тъкмо обратното. Сигурен ли си, че не предпочиташ череп? Нещо с бодлива тел? Или може би нещо кърваво?
	Устните му се извиват в крива усмивка.
	— Не се тревожи, Фалън. Не правя това, за да впечатля момичетата.
	Не проумявам защо толкова много ми се понрави този отговор. Татуистът се връща в студиото и сочи китката на Бен, където преди няколко минути бе нарисувал контура на татуировката.
	— Ако ви харесва мястото, започваме.
	Скицираната с мастило татуировка се извива от едната страна на китката до другата. Бен кимва на мъжа, че е готов, сетне сочи към мен.
	— Тя може ли да седне в скута ми и да ме разсейва?
	Татуистът свива рамене, притегля ръката на Бен към себе си, но нищо не казва. В главата ми тъкмо се заражда мисълта, че този тип навярно се чуди какво прави Бен с момиче като мен, когато Бен прекъсва пристъпа ми на несигурност.
	— Ела тук — подканва ме и се потупва по крака. — Разсейвай ме.
	Аз се подчинявам, но единственият начин да седна на коленете му е да го възседна. Добре че съм с дънки, но при все това се чувствам неловко, че седя в тази поза насред студио за татуировки. Ръката на Бен се обвива около талията ми и силно ме стиска. Чувам жуженето на иглата и долавям леката разлика в звука, когато острието докосва кожата му. Бен дори не се намръщва от болка, само леко се усмихва. В опит да направя всичко възможно за да го разсея, продължавам незначителния разговор, който водихме на плажа.
	— Кой е любимият ти цвят?
	— Малахитовозелено.
	Аз леко се цупя.
	— Много специфичен зелен цвят, но става.
	— Това е цветът на очите ти. И случайно е любимият ми минерал.
	— Ти имаш любим _минерал_?
	— Вече да.
	Свеждам глава, за да не види Бен смутената ми усмивка. Усещам как ръката му отново стиска талията ми. Предполагам, че иглата го разсейва много повече, отколкото аз, затова задавам следващия въпрос.
	— Кое е любимото ти ястие?
	— Пад Тай* — отвръща той. — А твоето?
	[* Традиционно тайландско ястие, приготвено от оризови спагети, зеленчуци и пилешко месо. — Б.пр.]
	— Суши. Почти същото.
	— Нямат нищо общо — възразява Бен.
	— И двете са от азиатската кухня. Кой е любимият ти филм?
	— Тези въпроси са скучни. Постарай се повече.
	Отмятам глава назад и се взирам в тавана, докато обмислям следващия въпрос.
	— Добре, кое беше първото ти гадже? — питам и погледът ми се връща към него.
	— Брин Фелоус. Бях на тринайсет.
	— Струва ми се, че каза, че името й е било Абита.
	Той се ухилва.
	— Имаш добра памет.
	Аз добивам сериозно изражение и повдигам вежда.
	— Не е важно дали имам добра памет, Бен. Просто съм безумно ревнива и неуравновесена, когато става дума за миналите ти гаджета.
	Той се смее.
	— Абита беше първото момиче, което целунах. Не моето първо гадже. Бях на петнайсет, когато излизах с нея в продължение на една година.
	— И защо се разделихте?
	— Станахме на шестнайсет. — Той го изрича сякаш е съвсем уважителна причина. Вижда безмълвния въпрос в очите ми и добавя: — Това правиш, когато се срещаш с някого на шестнайсет. Разделяте се. Ами ти? Кой беше първият ти приятел?
	— Истински или фалшив?
	— И двете — заявява той.
	— Ти. — Взирам се внимателно в очите му, за да видя дали в тях ще се появи съжаление, но те излъчват по-скоро гордост. — С колко момичета си спал?
	Бен свива устни.
	— Няма да отговоря на това.
	— Повече от десет?
	— Не.
	— По-малко от една?
	— Не.
	— Повече от пет?
	— Не разгласявам любовните си отношения.
	Аз прихвам.
	— Напротив, разгласяваш ги. След пет години ще разкажеш на целия свят за нас в книгата си.
	— Четири — уточнява той.
	— Кога си роден? — продължавам с въпросите.
	— Ами ти?
	— Аз първа попитах.
	— Ами ако си по-стара от мен? Това не отблъсква ли момичетата? Да излизат с момчета, които са по-млади от тях?
	— А за момчетата не е ли отблъскващо да излизат с момичета, на които по-голямата част от лицето е в белези?
	Ръката му стиска талията ми и той сърдито впива поглед в мен.
	— Фалън. — Произнася името ми така, сякаш само с една дума ми изнася цяла лекция.
	— Опитах се да бъда забавна — оправдавам се.
	Бен не се усмихва.
	— Не смятам, че себеподценяването е забавно.
	— Само защото ти не си този, който се себеподценява.
	Ъгълчето на устната му потрепва, докато се опитва да сдържи усмивката си.
	— Четвърти юли — отговоря на въпроса ми Бен. — Цялата страна всяка година празнува рождения ми ден. Супер епично.
	— Двайсет и пети юли, което означава, че ти официално си по-стар от мен. Сега спокойно мога да те преследвам и няма да ме смятат за хищница, тръгнала на лов за млади мъже.
	Бен повдига дланта си на няколко сантиметра от талията ми и бавно ме гали с палец.
	— Не можеш да преследваш някой, който сам го желае, Фалън.
	_О, по дяволите._ Той заслужава целувка за този коментар, но редом с нас е татуистът с пистолет в ръка, а аз не съм от момичетата, които се целуват с момчета на обществено място. Очевидно мога само да ги възсядам, оттам нататък тегля чертата.
	— Има нещо, което трябва да знам за теб — заявява Бен и се взира пронизващо в мен. — И след като ти задам този въпрос, искам много обстойно да обмислиш отговора, защото той може да укрепи или разруши връзката помежду ни.
	Мъчително преглъщам.
	— Добре. Какво искаш да знаеш?
	Той потръпва, съвсем леко, и аз не съм сигурна дали е заради пистолета за татуировки, или е изнервен заради своя въпрос.
	— Хубаво — промърморва Бен. — Ако се наложи да слушаш само една група до края на живота си, коя би избрала и защо?
	Тутакси се отпускам. Това е лесно. Мислех, че ще задълбае много по-надълбоко, отколкото да се интересува от любимата ми група.
	— „X Ambassadors“.
	— Никога не съм ги чувал — озадачава се Бен.
	— Аз съм ги виждал два пъти — намесва се татуистът. С Бен го поглеждаме, но той е изцяло съсредоточен в работата си.
	Отмествам поглед към Бен и извивам вежда.
	— Защо моята любима група може да укрепи или разруши връзката помежду ни?
	— Музикалният вкус е много показателен за характера на даден човек. Почти съм сигурен, че го прочетох в една от книгите, които ми препоръча. Ако беше избрала група, която ненавиждам, това щеше да е огромно отблъскване.
	— Е, все още не е късно да ги намразиш, след като ги чуеш, така че още не сме се изяснили.
	— В такъв случай никога няма да ги слушам — заявява Бен уверено.
	— Не и ако зависи от мен.
	— Коя е любимата ти строфа от тяхна песен? — пита той.
	— Различна е в зависимост от настроението ми.
	— Тогава коя е любимата ти строфа в този момент?
	Затварям за миг очи и мислено припявам една от песните, докато не стигам до строфата, която подхожда за дадения момент. Отварям очи и се усмихвам.
	— _Ти си толкова прекрасна, защото ме караш да се чувствам прекрасно._
	Върху устните му се мярва слаба усмивка.
	— Харесва ми — казва той и погалва с палец кожата на талията ми. Известно време ние се взираме един в друг. Забелязвам как дишането на Бен се учестява и разбирам, че той е възбуден, въпреки иглата, пронизваща кожата му, което ме кара малко да тържествувам.
	Замислям се да се наклоня леко напред и да го целуна кратко по устата, но преди да успея да го направя, татуистът обявява:
	— Готово!
	Плъзвам се от скута на Бен и ние разглеждаме завършената татуировка, преди да бинтоват ръката му. Получи се страхотно, но аз все още нямам представа кое бе предизвикало желанието му да си направи татуировка, нито защо това трябваше да стане тази вечер, но се радвам, че бях тук с него, докато го татуираха.
	Бен става и вади портфейла от джоба си, за да плати на мъжа. Когато улавя ръката ми и ме повежда към колата, всяка моя крачка става все по-трудна, защото знам, че всяка стъпка ни приближава към нашето сбогуване.
	По пътя за летището нервите ми са опънати като струна. Не спирам да се питам дали нежеланието ми да се кача на самолета и да се върна в Ню Йорк се дължи на чувствата ми към Бен, или на самия Ню Йорк?
	Знам, че на плажа му казах, че съм щастлива в Ню Йорк, но аз съм нещастна там почти толкова, колкото бях тук. Просто не искам Бен да го знае. Надявам се, че участието ми в театралната трупа на общинския театър ще ми помогне да завържа няколко приятелства. В крайна сметка беше минала само една година. Но беше тежка година. Колкото и да се стараех да се придържам към домашното, което ми бе дал Бен, ходенето на прослушване след прослушване е уморително, особено когато получавам само откази. Това ме кара да се питам дали баща ми не беше прав. Може би мечтите ми са прекалено големи. Въпреки че, благодарение на Бен, голяма част от самочувствието ми се бе възвърнала, това не правеше индустрията, изградена върху външния вид, по-достъпна за хора като мен.
	А Бродуей беше безкрайно недостижим за мен. Броят на хората, които се явяват на прослушвания, ме карат да се чувствам като малка мравка в огромна колония. Единственият шанс да попадна на сцената е, ако ролята изисква актриса с белези. Ала досега не съм имала този късмет.
	— Имаш ли нужда от още една драматична сцена на летището? — пита Бен, когато приближаваме терминала.
	Аз се смея и категорично отказвам, затова този път той спира колата на паркинга. Преди да влезем в летището, той ме придърпва към себе си. Съзирам тъгата в очите му и знам без никакво съмнение, че по изражението на лицето ми той вижда колко силно не искам да се сбогуваме. Бен прокарва опакото на ръката си надолу по бузата ми и аз потрепервам.
	— Следващата година аз ще дойда в Ню Йорк. Къде искаш да се срещнем?
	— В Бродуей — отвръщам аз. — Там живея. Искам да те разведа из моя квартал и непременно да опиташ страхотните местни тапас. — Вкарвам адреса на любимото си заведение в телефона му. Добавям и датата и времето на срещата, макар че той едва ли ще ги забрави. После му връщам телефона.
	Бен пъха телефона в задния си джоб и ме притегля за още една прегръдка. Оставаме притиснати един до друг цели две минути, никой от нас не желае пръв да се отдръпне. Дланта му стиска тила ми и аз се старая да запомня усещането на ръката му. Опитвам се да запомня как все още ухае на плаж, където днес прекарахме повече от три часа. Искам да запомня как устата ми се намира точно до брадичката му, сякаш раменете му са били създадени да отпусна глава върху тях.
	Навеждам се към него и го целувам по шията. Кратко докосване, нищо повече. Той повдига главата ми от рамото си, накланя лицето ми към своето, плъзва поглед по чертите ми.
	— Мислех, че съм по-корав от самата дума — проронва Бен. — Но току-що открих, че да ти кажа „сбогом“ е едно от най-трудните неща, които някога ми се е налагало да правя.
	Искам да изрека: _Тогава ме помоли да остана_, но устните му се впиват в моите в страстна целувка. Той ми казва „сбогом“ с докосването на устните си, с нежната милувка, с която ръцете му галят страните ми, с кадифената целувка, която запечатва в средата на челото ми, преди да ме пусне. Той на практика ме отблъсква от себе си, сякаш разстоянието между нас ще направи раздялата по-лека. Бен се отдалечава заднешком, докато стига до края на тротоара. Всичките думи са заседнали в гърлото ми, затова стискам здраво устни и се опитвам да не ги изпусна на воля. Още няколко секунди стоим без да откъсваме поглед един от друг, болката от това сбогуване тежи като гъста мъгла във въздуха помежду ни. После той се обръща и се запътва към паркинга.
	Опитвам се да не плача, защото би било глупаво.
	Нали така?

	* * *

	Никога не съм обичала местата до прозореца, затова когато чувам жената на седалката до пътеката да се оплаква колко мрази местата до пътеката, й предлагам да се сменим.
	Не ме е страх да летя, стига да не гледам през прозореца. А ако се случи да седя на мястото до прозореца, имам чувството, че пропускам нещо, ако _не_ гледам през люка. И по време на целия полет наблюдавам света под нас и започвам да се изпълвам с паника много по-силно, отколкото ако просто седя до пътеката.
	Оставям чантата си под седалката и се опитвам да се наместя по-удобно. Изпитвам облекчение, че следващата година Бен ще дойде в Ню Йорк, защото полетът от Ел Ей до Ню Йорк е едно от най-малко любимите ми неща.
	Затварям очи с надеждата да поспя няколко часа. Утре няма да има време да поспя преди репетицията и трябва да си наваксам сега. Утре е денят на откриването и трябва да съм в театъра навреме за генералната репетиция.
	— Хей.
	Чувам гласа на Бен и се усмихвам, защото това означава, че определено ще се наспя, щом вече бъркам реалността с мечтите.
	— Фалън.
	Отварям очи. Поглеждам нагоре и виждам Бен да стои до мен. _Какво става, по дяволите?_
	Поглеждам към ръката му, в която той държи самолетен билет.
	Изправям се в седалката.
	— Какво правиш?
	Някой се опитва да се промуши покрай него, затова той се отмества колкото може по-близо до мен. Когато мъжът отминава, Бен се отпуска на колене.
	— Забравих да ти дам домашно за тази година. — Подава ми сгънат лист хартия. — Наложи се да си купя билет за самолета, за да стигна до теб, преди да отлетиш. И това означава, че трябва да изпълниш заданието, иначе напразно ще съм похарчил толкова много пари. И кой казва, че е напразно? Както и да е. Това е всичко. Абсолютно не е алфа-мъжкарска постъпка, но няма значение.
	Гледам листа в ръката му, а после отмествам поглед към Бен. _Той действително ли е купил билет за самолета, за да ми даде домашно задание?_
	— Ти си луд.
	Той се усмихва, но после се налага отново да се изправи, за да пропусне нов пътник. Стюардесата го моли да освободи пътеката и да заеме мястото си. Бен ми смигва.
	— Трябва да вървя, преди да остана приклещен в самолета. — Навежда се и ми лепва една бърза целувка по устните.
	Опитвам се да прикрия тъгата, която съм сигурна, че се вижда в очите ми. Насилвам се да се усмихна, преди Бен да се обърне и да се отправи към изхода. Стюардесата го пресреща и го пита защо не е на мястото си. Той смотолевя нещо за извънредни семейни обстоятелства и тя му позволява да мине, но преди напълно да изчезне от погледа ми, Бен се обръща и ми смигва.
	И в следващия миг вече го няма.
	_Наистина ли се случи всичко това?_
	Свеждам поглед към листа в ръцете си. Толкова съм нервна, че не мога да го разгърна. Питам се какво домашно може да струва покупка на билет за самолет?
C>
	Фалън,
	Излъгах. Нямам списък със задачи за теб, защото смятам, че ти сама отлично се справяш с живота. Просто трябваше да ти дам това писмо, защото исках да ти благодаря за днешната среща. Забравих да ти благодаря, когато бяхме заедно. Гадно е, не няма да можеш да спиш, но това означава толкова много — ти пожертва съня си, за да изпълниш нашата уговорка. Обещавам, че следващата година ще ти се реванширам. Що се отнася до тази година, искам да направиш само едно нещо.
	Посети баща си.
	Знам, знам. Той е кретен. Но той е единственият баща, който имаш, и когато ми каза, че не си говорила с него от миналата година, аз не можах да се отърся от чувството на вина. Чувствам се виновен за караницата помежду ви, заради моята намеса във вашия разговор, която не доведе до нищо добро. Не биваше да си пъхам носа в чуждите дела, но ако бях останал настрани, нямаше да имам щастието да узная какъв цвят са гащичките, които носиш. Така че, предполагам, че всъщност не съжалявам за намесата си, но ми е съвестно, че може би отношенията с баща ти нямаше да са толкова обтегнати, ако просто не бях прекъснал обяда ви. Заради това мисля, че трябва да му дадеш още един шанс.
	Когато осъзнах, че съм забравил да те помоля за тази дреболия, това ми струва четиристотин долара за самолетния билет, който трябваше да купя. Така че не ме разочаровай, става ли? Обади му се утре. Заради мен.
	Следващата година искам да прекарам с теб целия ден. Нека се срещнем един час по-рано и аз ще остана до полунощ.
	А междувременно се надявам, че хората ще продължат да ти се присмиват.
@	Бен
C$
	Препрочитам още веднъж писмото, преди да го сгъна. Щастлива съм, че Бен не е в самолета, защото усмивката на лицето ми е засрамващо широка.
	Не мога да повярвам, че го е направил. Не мога да повярвам, че възнамерявам да го послушам и утре ще се обадя на баща си, само защото Бен ме е помолил.
	Но най-вече съм в шок, задето Бен е похарчил толкова много пари за самолетен билет, само за да ми даде това писмо. Постъпката му е много по-впечатляваща от всички незначителни жестове. И това ужасно ми харесва, дори много повече от всички останали несъществени дреболии, които прави Бен.
	Може би не знам нищо за първите признаци на влюбването, защото постоянно си повтарям, че все още не съм влюбена в него. Просто е прекалено рано.
	Но всъщност не е. Това, което в момента става в сърцето ми, е твърде важно, за да се отрича. Мисля, че съм подценила цялата концепция за „мигновената любов“. Сега ми остава само да измисля как да преживеем тези следващи четири години, за да се увенчае всичко с щастлив край.


>	Трети девети ноември

E>
P>
	„Тя ме обича“ в кавички.
	__Тя ме целуна__ с удебелен шрифт.
	ОПИТАХ СЕ ДА Я ЗАДЪРЖА с главни букви.
	Тя си отиде с многоточие…
@	Бентън Джеймс Кеслър
P$
E$

>>	Глава 10
#	Фалън

	Донесох си бележник в ресторанта.
	Малко е смущаващо, но толкова много неща се случиха през тази година, че още през януари започнах да си водя бележки. Аз съм побъркана на тема ред, така че в това отношение Бен има късмет. Няма да ме разпитва много, защото тук е записано всичко. За всичките четирима млади мъже, с които излязох на среща, за всички прослушвания, на които отидох, за факта, че отново говоря с баща си, за четирите обаждания след успешните прослушвания, за едната (много малка) роля, която получих в пиеса, играна в театър извън Бродуей. И как колкото и да бях развълнувана за това, общинският театър ми липсва, много повече, отколкото съм очаквала. Може би защото ми беше приятно, че всички там се обръщаха към мен за съвет. Сега, когато получих малка роля в по-голяма пиеса, чувството е различно. Всички се опитват да се изкатерят до върха и са готови да пропълзят по главите на останалите, за да успеят. В този свят има много амбициозни и напористи хора, а аз установих, че всъщност не съм от тях. Но днес няма да мисля за това, което е наред или не е в живота ми, защото днешният ден е само за Бен и мен.
	Планирала съм целия ден. След закуска ще се изявим като типични туристи. Живея вече две години в Ню Йорк, но още не съм била в Емпайър Стейт Билдинг. Но най-вълнуващата част ще бъде след обяда. Преди две седмици минах покрай художествено студио и забелязах залепена листовка за предстоящо събитие под название „Животът и смъртта на Дилън Томас. Най-вече смъртта“. Бен два пъти спомена името на Дилън Томас, затова знам, че харесва творчеството му. И фактът, че събитието ще се състои в това студио точно днес не е толкова интересен, както това, което научих от листовката.
	Дилън Томас бе починал в Ню Йорк през 1953 година.
	_На девети ноември._
	Невероятно, нали? Наложи се да проверя информацията в Гугъл, за да се убедя, че е вярна. Вярна е. Нямам представа дали Бен знае тази подробност за Дилън Томас. Отчасти се надявам, че не подозира, защото искам да видя изражението на лицето му, когато му кажа.
	— Вие ли сте Фалън?
	Поглеждам към сервитьорката. Тя е същата, която два пъти долива чашата ми с диетична кока-кола. Но този път тя ме гледа извинително и… държи телефон в ръката си.
	Сърцето ми се свива.
	_Моля те, господи, нека само да закъснява. Моля те, нека не се обажда, да ми каже, че няма да дойде._
	Кимвам.
	— Да.
	Жената ми подава телефона.
	— Той твърди, че е спешно. Можете да донесете телефона на бара, когато приключите разговора.
	Аз го поемам от ръцете й и го притискам към гърдите си с две ръце. Но бързо го отдръпвам, защото се боя, че от другата страна на линията Бен ще чуе как бързо тупти сърцето ми. Свеждам поглед към апарата и бавно поемам дъх.
	Не мога да повярвам, че реагирам така. Нямах представа с какво нетърпение очаквам днешната среща, докато не се появи заплахата, че могат да ми я отнемат. Поднасям бавно телефона към ухото си. Затварям очи и промърморвам:
	— Ало?
	Мигом разпознавам въздишката от другия край на линията. Направо е откачено, че дори не е нужно да чуя гласа му, за да го позная. Толкова силно се е запечатал той в съзнанието ми. Дори звукът на диханието му ми е познат.
	— Здравей — казва Бен.
	Друг отчаян поздрав исках да чуя. Искаше ми се гласът му да прозвучи паникьосано, задето закъснява. Сякаш току-що е слязъл от самолета и е ужасен, че аз ще си тръгна, преди той да успее да дойде тук. Вместо това чувам ленивото „здравей“. Като че ли Бен седи на някакво легло и отдъхва. Изобщо не е паникьосан и забързан, за да стигне при мен.
	— Къде си? — смотолевям страшния въпрос и предчувствам ненавистния отговор, че се намира на почти пет хиляди километра от Ню Йорк.
	— В Лос Анджелис — отвръща той. Затварям очи и чакам продължението, но то не последва. Бен не обяснява нищо, което означава само едно — той се чувства виновен.
	_Срещнал е някого._
	— О — изричам. — Добре. — Опитвам се да не бъда толкова прозрачна, но тъгата ми е осезаема.
	— Наистина съжалявам — казва Бен. Долавям искреността в думите му, ала това не ме успокоява.
	— Всичко наред ли е?
	Той не отговаря веднага на въпроса ми. Помежду ни се възцарява тежко мълчание, докато той поема пресекливо дъх.
	— Фалън — подхваща и гласът му потреперва. — Дори не знам как да го кажа по-внимателно, но… моят брат… Кайл… Той… ъъ… преди два дни претърпя злополука.
	Закривам устата си с длан, когато думите му достигат до съзнанието ми.
	— О, не. Бен, той добре ли е?
	Отново мълчание, а сетне немощно:
	— Не.
	Бен произнася думата толкова спокойно, сякаш все още не може да повярва.
	— Той… ъъ… не оживя, Фалън.
	Не съм в състояние да отговоря. Не знам какво да кажа. Не ми идва на ума нито една подходяща дума. Не познавам достатъчно добре Бен, за да знам как да го утеша по телефона и не познавах достатъчно добре Кайл, за да изразя скръбта си по повод смъртта му. Изминават няколко секунди, преди Бен отново да заговори.
	— Щях да ти се обадя по-рано, но… ти се сещаш. Не знаех как да се свържа с теб.
	Клатя глава, сякаш Бен може да ме види.
	— Престани. Всичко е наред. Толкова съжалявам, Бен.
	— Да — отвръща той печално. — Аз също.
	Искам да го попитам дали мога да направя нещо, но знам, че той вече се е уморил да го чува. По линията настъпва тишина и аз се ядосвам на себе си, задето не знам как да реагирам на новината. Просто всичко е толкова неочаквано, а аз никога не съм изпитвала нищо подобно на това, което той навярно преживява в момента, затова дори не се опитвам да се преструвам на съпричастна.
	— Това ме убива — изрича Бен не с глас, а с дрезгав шепот. — Но догодина ще се видим. Обещавам.
	Стискам здраво очи. Усещам дълбоката мъка, стаена в гласа му и сърцето ми се изпълва с болка за него.
	— Догодина по същото време? — пита той. — На същото място?
	— Разбира се. — Опитвам се да изстискам думите, преди да избухна в сълзи. Преди да му кажа, че не мога да чакам още една година.
	— Добре — казва той. — Трябва да вървя. Наистина много съжалявам.
	— Аз ще бъда добре, Бен. Моля те, не се разстройвай… аз разбирам.
	Мълчанието отново увисва помежду ни, докато той накрая въздъхва.
	— Довиждане, Фалън.
	Линията прекъсва, преди да успея отново да заговоря. Свеждам поглед към телефона, сълзите замъгляват очите ми.
	Сърцето ми е разбито. Съсипана съм.
	И аз съм такава гаднярка, защото колкото и да искам да се убедя, че плача заради смъртта на брата на Бен, това не е вярно. Аз плача по съвършено егоистична причина и осъзнаването какво жалко човешко същество съм, ме кара да се разридая още по-силно.


>>	Глава 11
#	Бен

	Стискам мобилния телефон в ръка и с всички сили се сдържам да не го запратя към вратата на спалнята си. Надявах се, че сервитьорката ще каже, че тя не е там. Надявах се, че Фалън не е дошла на срещата и така нямаше да я разочаровам. Предпочитах тя да е срещнала някой друг, да се е влюбила и да е забравила за мен, за да не ми тежи отговорността за разочарованието, което току-що долових в гласа й.
	Облягам гръб на вратата и отмятам глава назад. Взирам се в тавана и се боря със сълзите, напиращи да бликнат от мига, в който узнах за катастрофата на Кайл.
	Още не съм плакал. Нито веднъж.
	С какво щях да помогна на Джордин, ако бях рухнал, когато ни съобщиха, че съпругът й е загинал една седмица преди първата им годишнина? И три месеца преди раждането на първото им дете? И каква полза щеше да има, ако се бях разревал, докато разговарях с Иън по телефона, когато се налагаше да му съобщя за смъртта на по-малкия му брат? Знаех, че Иън трябваше да уреди завръщането си у дома веднага след нашия разговор, затова исках той да знае, че се държа. Че всичко тук е под контрол и той не бива да бърза.
	Но сега, след разговора с Фалън по телефона, съм готов да се разплача. Поради някаква причина беше много по-тежко да съобщя новината на нея, отколкото на всеки друг. И това навярно бе така, защото знаех, че нашият разговор беше пропит с тъга не заради смъртта на Кайл. А заради неизречената истина, че двамата очаквахме с нетърпение този ден от мига, в който трябваше да се разделим миналата година.
	Независимо колко силно исках да я уверя, че следващата година ще отида при нея, всичко, което действително желаех, беше да падна на колене и да я умолявам да дойде тук. Днес. Никога не бях изпитвал по-огромна нужда да прегърна някого, отколкото в този миг, и бих дал всичко, за да бъде Фалън тук с мен. Само за да мога да притисна лице в косата й, да почувствам ръцете й около талията си, на гърба. На този свят нищо не можеше да ме утеши така, както Фалън, ала аз не й го казах. Не можах. Може би трябваше да го направя, но да я моля да дойде при мен в последната минута е повече от всяка молба, която бих могъл да отправя към някого.
	Входният звънец звъни и аз се изтръгвам от бездната на съжалението, завладяло ме след току-що проведения разговор. Захвърлям телефона върху леглото и се запътвам към долния етаж.
	Иън отваря входната врата, когато стигам най-долното стъпало. Тейт пристъпва вътре и обвива ръце около врата му. Не съм изненадан да ги видя двамата с Майлс. Майлс и Иън са били най-добри приятели още преди да се родя и аз се радвам, че ги има в живота на най-големия ми брат. Но в същото време гледката ме кара да се потопя още по-дълбоко в кладенеца на самосъжалението, защото неговите най-добри приятели са тук, с него, а единственият човек, за когото копнея, се намира на почти пет хиляди километра оттук.
	Тейт се отдръпва от Иън и ме прегръща. Майлс влиза през входната врата и прегръща Иън, но нищо не казва. Тейт се обръща и посяга към една от чантите в ръцете на Майлс, но той отказва да й я даде.
	— Недей — възпира я той и свежда поглед към корема й. — Аз сам ще отнеса багажа в стаята. Ти иди в кухнята и си приготви нещо за ядене. Още дори не си закусвала.
	Иън затваря вратата след тях и поглежда Тейт.
	— Той все още ли не ти позволява нищо да носиш?
	Тя върти очи.
	— Никога не съм мислила, че ще се уморя да се отнасят с мен като с принцеса, но вече ми дойде до гуша. Нямам търпение дъщеря ни да се роди и вниманието му да се съсредоточи върху нея, а не върху мен.
	Майлс й се усмихва.
	— Това няма да се случи. Имам достатъчно внимание и за двете. — Майлс ми кима за поздрав, докато минава край мен и се запътва към стаята за гости.
	— Мога ли да помогна с нещо? — обръща се Тейт към мен. — Моля те, дай ми работа. Имам нужда да се почувствам полезна, за разнообразие.
	Давам й знак да ме последва в кухнята. Тя се спира, когато вижда плота.
	— Мили боже.
	— Аха — съгласявам се, докато гледам купищата храна. От два дни хората не са спрели да носят съдове с храна. Кайл работеше за софтуерна компания с около двеста служители, а сградата се намира само на десетина километра от дома ни. Аз съм почти сигурен, че повече от половината донесоха храна през последните два дни. — Вече напълнихме хладилника, както и този в гаража. Но сърце не ми дава да я изхвърля.
	Тейт навива ръкавите на блузата си и се промушва покрай мен.
	— Аз без всякакви угризения изхвърлям такава храна. — Тя повдига капака на един съд, помирисва съдържанието и мръщи нос. Бързо затваря капака. — Това определено не бива да се пази — заявява и слага съда в умивалника. Аз стоя насред кухнята, наблюдавам я и за пръв път осъзнавам, че коремът й е почти еднакъв с този на Джордин. Може би нейната бременност е малко по-напреднала.
	— Кога ще раждаш?
	— След девет седмици — осведомява ме тя. — Две седмици преди Джордин. — Тейт ме поглежда и вдига капака на друг съд. — Как е тя?
	Настанявам се зад бара и дълбоко въздъхвам.
	— Не е добре. Не мога да я накарам да хапне нещо. Дори не излиза от стаята си.
	— Спи ли?
	— Надявам се. Майка й долетя снощи, но Джордин не желае да разговаря и с нея. Надявах се, че тя ще може да помогне.
	Тейт кимва, но аз забелязвам, че избърсва една сълза, когато се извръща.
	— Не мога да си представя какво преживява — прошепва тя.
	Аз също не мога. И не искам да плача. Толкова много трябва да се направи, преди погребението на Кайл да ме застави да се съсредоточа над въпроса какво, по дяволите, ще се случи с Джордин и детето й.
	Отивам до стаята на Иън и чукам на вратата. Когато влизам, той нахлузва нова тениска през глава. Очите му са насълзени и ръката му набързо ги избърсва, преди да се наведе да обуе обувките си. Преструвам се, че не съм забелязал, че плаче.
	— Готов ли си? — питам го. Той кимва и излиза след мен през вратата.
	Иън го преживява много трудно, като всеки брат. Ала това е още една причина, за да не се срина. Засега. Защото в момента аз съм единственият, който ни сплотява.
	Преди няколко дни си мислех, че ще прекарам днешния ден с Фалън в Ню Йорк. Никога не съм си представял, че ще се окажа в погребална агенция, избирайки ковчег за единствения човек на този свят, който ме познаваше по-добре от всеки друг.

	* * *

	— Какво смяташ да правиш с къщата? — пита чичо ми, докато вади бира от хладилника. Едва затворил вратата, той отново я отваря и измъква съд с храна. Повдига ъгъла на капака и помирисва, сетне свива рамене и грабва вилица от близкото чекмедже.
	— Какво имаш предвид? — недоумявам, докато чичо тъпче студени спагети в устата си.
	Той махва с вилицата наоколо.
	— Къщата — отвръща с пълна уста. Преглъща и отново забива вилица в спагетите. — Сигурен съм, че Джордин ще се върне в Невада при майка си. Нима ще останеш тук сам?
	Още не съм мислил за това, но той е прав. Къщата е голяма и аз се съмнявам, че ще искам да остана тук сам. Но мисълта да я продам, ме изпълва с ужас. Живея в този дом от четиринайсетгодишен. Знам, че мама вече я няма, но тя никога не би желала да продадем къщата. Дори го бе казала.
	— Не знам. Всъщност още не съм мислил за това.
	Чичо отваря бутилката бира.
	— Е, ако решиш да я продадеш, не забравяй да ме уведомиш. Мога да ти уредя страхотна цена.
	— Ти сериозно ли говориш, Антъни? — раздава се зад гърба ми гласът на леля. — Не мислиш ли, че е твърде рано? — Тя ме поглежда. — Извинявай, Бен. Чичо ти е идиот.
	Сега, след като тя го каза, осъзнавам, че е проява на лош вкус да обсъжда с мен продажбата на къщата едва десет минути след като са пристигнали.
	Отдавна изгубих бройката на всички, които в момента се намират в дома ни. Вече е почти седем вечерта и се бяха отбили поне петима братовчеди. Две лели и двама чичовци донесоха съдове с храна, а Иън и Майлс седят на задната веранда. Тейт все още снове из къщата и чисти, въпреки отчаяните молби на Майлс да седне и да си почине. А Джордин… Ами, тя все още не е излязла от спалнята си.
	— Бен, ела тук! — крещи Иън отвън. Аз се радвам да се измъкна от разговора с чичо и отварям мрежестата врата. Иън и Майлс седят на стъпалата на верандата, зареяли погледи в задния двор.
	— Какво?
	Иън се обръща.
	— Свърза ли се със старите му колеги, за да им съобщиш? Аз дори не се сетих за това.
	Кимвам.
	— Да, вчера им се обадих.
	— Ами онзи негов приятел с червената коса?
	— Този, който беше на сватбата?
	— Аха.
	— И той знае. Всички знаят, Иън. Нарича се Фейсбук.
	Той кима, а после отново се обръща. Поради претоварения си график Иън рядко идва тук, затова предполагам, че се чувства безполезен, задето не знае с какво да помогне. Макар че не е така. Самият факт, че той ми позволява да ръководя всичко и да се залисам с работа, всъщност малко ми помага. Особено след като не мога да видя днес Фалън, както възнамерявах.
	Затварям задната врата и се сблъсквам с Тейт.
	— Извинявай — казва тя и ме заобикаля. — Мисля, че успях да убедя Джордин да хапне нещо. — Спуска се към хладилника и мята свиреп поглед на чичо, докато той рови с вилица из съдовете с храна.
	— Престани да се тъпчеш и да вървим — подканва го леля. — Трябва да вечеряме с Клаудия и Бил.
	Те ме прегръщат за довиждане и ме уверяват, че ще се видим на погребението. Докато леля не гледа, чичо Антъни ми мушва скришом картичката си на агент по недвижими имоти. След като затварям вратата зад тях, аз се облягам на нея и въздъхвам.
	Мисля, че задължението да общувам с всички тези посетители е най-лошата част от цялата тази гадост, когато всички роднини и близки се изреждат да ти изкажат съболезнования за смъртта на член на семейството. Не помня да са идвали толкова гости, когато мама почина преди няколко години, но тогава Кайл беше жив и изпълняваше ролята, която се налага да играя аз сега. Тогава се бях затворил в спалнята си, сърдит на целия свят, както прави Джордин сега, криейки се от хората. Мисълта за Кайл, който толкова млад се е грижил за всичко това, ме изпълва с вина. Той сигурно е страдал заради смъртта й също толкова силно като мен, но е бил длъжен да се държи, след като аз напълно бях рухнал.
	Прокарвам длани по лицето си, изпълнен с желанието всичко да свърши час по-скоро. Искам този ден да отмине, да дойде утрешния, а с него и погребението, а после и то да приключи. Просто всичко да се уталожи. Но в същото време се страхувам как ще се чувствам, когато цялата тази суматоха отмине.
	Оттласквам се от вратата и се запътвам към кухнята, когато проехтява входният звънец. _Отново._ Изпъшквам, когато Тейт минава край мен с чиния с храна.
	— Щях да отворя, но… — Тя свежда поглед към чинията и чашата, които държи в ръце.
	— Ако можеш да накараш Джордин да хапне нещо, съм готов да забавлявам десет милиона посетители.
	Тейт кимва съчувствено и се запътва обратно към стаята на Джордин.
	Аз отварям вратата. Премигвам два пъти, за да се уверя, че действително я виждам.
	Фалън се взира в мен и аз не мога да промълвя нито дума. Страхувам се, че ако заговоря, видението ще изчезне.
	— Трябваше първо да се обадя — подхваща тя нервно. — Но не знаех номера ти. Но аз просто… — Тя бързо издиша. — Просто исках да се уверя, че си добре.
	Отварям уста, за да заговоря, но тя вдига ръка, за да ме спре.
	— Току-що те излъгах, прости ми. Не съм тук, за да разбера дали си добре. Знам, че не си добре. Просто не бях на себе си, след като ти затвори. Мисълта, че няма да те видя днес и трябва да чакам още цяла година, напълно ме срина и…
	Пристъпвам напред и я карам да замълчи, покривайки устата й с моята.
	Фалън въздъхва до устните ми, обвива ръце около мен и сключва длани зад гърба ми. Аз я целувам силно, все още неспособен да повярвам, че тя наистина стои на прага. Че след края на днешния ни разговор е отишла право на летището и е похарчила пари за билет, за да прелети от Ню Йорк до Лос Анджелис и да ме види.
	Продължавам да я целувам, докато я тегля навътре в къщата с мен. Прегръщам я през кръста, притискам я към себе си, защото се боя, че ако я пусна, тя ще се изпари във въздуха.
	— Трябва…
	Фалън се опитва да каже нещо, но устата ми е плътно притисната към нейната и това й пречи да говори. Тя отваря входната врата и се опитва да се отдръпне от мен. Аз я пускам съвсем малко, колкото да й дам възможност да каже това, което се опитва.
	— Трябва да кажа на шофьора на таксито, че може да тръгва. Не бях сигурна, че ще поискаш да ме видиш.
	Заобикалям я и отварям по-широко вратата. Махам на шофьора да потегли, сетне захлопвам вратата и улавям ръката й.
	Повличам я нагоре по стълбището към стаята си.
	Далеч от всички на този свят, защото в този момент не желая да виждам или да говоря с когото и да било.
	Фалън е единствената, която искам днес да бъде с мен и тя е тук. Само заради мен. Защото съм й липсвал.
	И ако тя не внимава, просто ще се влюбя в нея.
	Довечера.


>>	Глава 12
#	Фалън

	Той затваря вратата на спалнята зад нас и ме притегля за дълга прегръдка.
	Откакто си купих билет, на няколко пъти се усъмнявах в правилността на решението си да дойда тук. Поне сто пъти размислях. Не бях сигурна дали Бен ще поиска да ме види, имайки предвид всичко, което се случваше в момента в живота му. Мислех, че той може да се разсърди — нали ми каза, че ще се видим догодина, а ето че аз цъфвам без предупреждение.
	Но изобщо не очаквах да видя облекчение на лицето му, когато той отвори вратата. Не съм очаквала, че ще ме целува с такава страст, сякаш съм му липсвала толкова много, колкото и той на мен. Не съм си представяла, че ще стои тук и ще ме прегръща толкова дълго, както го прави сега. Бен не ми е казал нито дума, но действията му изразяват едно огромно „благодаря“.
	Затварям очи, без да вдигам глава от гърдите му. Едната му ръка ме прегръща за тила, а другата е здраво обвита около талията ми. Мога да стоя така цяла нощ. Дори това да е всичко, което ще направим — дори той да не промълви нито дума — пътуването си струваше.
	Интересно дали и той чувства същото? Дали мислите за мен изпълват целия му ден, както мислите за него изпълват моя?
	Дали копнее да сподели с мен всичко, което е правил и където е ходил?
	Бен ме целува по темето, сетне обхваща страните ми в шепи и повдига лицето ми към своето.
	— Не мога да повярвам, че си тук — промълвява той, ала усмивката не може да скрие мъката в очите му. Аз мълча, защото не знам какво да кажа. Просто плъзвам ръка по бузата му и докосвам устните му с палец.
	Не би трябвало да се изненадвам, че тази година Бен е още по-привлекателен, отколкото миналата. Сега вече е мъж. Изчезнали са и последните следи на юношеството, които все още можех да зърна последния път, когато го видях.
	— Държиш ли се? — Продължавам да галя лицето му, както и той моето, но Бен не отговаря. Вместо това впива устни в моите и ме побутва заднешком от вратата. Полага ме нежно върху леглото, като внимателно наглася главата ми върху своята възглавница. Прекъсва целувката и се плъзга отгоре ми. Не ляга до мен, а притиска глава до гърдите ми и слуша ударите на сърцето ми, докато здраво ме прегръща. Аз вдигам ръка и милвам косата му с бавни и продължителни ласки.
	Ние толкова дълго лежим, притихнали един до друг, че започвам да се питам дали той не е заспал. Но след няколко минути Бен се вкопчва още по-отчаяно в мен. Склонява глава и плътно заравя лице на гърдите ми, а раменете му започват да се тресат, когато заплаква.
	Имам чувството, че от сърцето ми избликват милион малки сълзи и ми се иска да се обвия около него, докато той изплаква скръбта си. Но риданията му са толкова тихи и аз разбирам, че той не желае да ги признае. Той просто има нужда да го оставя да се наплаче и аз правя точно това.

	* * *

	Изминават пет минути, преди Бен да се съвземе и още половин час, преди най-сетне да се отдръпне от мен. Надига се от гърдите ми и ляга до мен на възглавницата. Аз се извръщам с лице към него. Очите му са зачервени, но сълзите му са пресъхнали. Протяга се към лицето ми и отмята кичур коса, докато признателно се взира в мен.
	— Как се случи? — питам аз.
	Тъгата отново забулва очите му, но той не се колебае с отговора.
	— Връщал се е от работа, когато колата му излязла от пътя. Отвличане на вниманието. Само три секунди и той се забил в проклетото дърво. Двамата с Джордин трябваше същата вечер да заминат на почивка и аз съм почти сигурен, че й е писал есемес, когато се е случило, основавайки се на това, което ми казаха полицаите. Надявам се, че тя още не се е досетила и се надявам никога да не разбере. — Аз бавно прокарвам пръсти по ръката му. — Тя е бременна — додава Бен.
	Ахвам и пръстите ми застиват.
	— Знам — кимва той. — Шибан късмет. Този уикенд трябваше да отпразнуват годишнината от сватбата.
	Не бях се сетила за това, но щом Бен спомена за годишнината, си спомних Джордин от миналата година и трескавата й подготовка за предстоящата сватба с Кайл. А сега, само година по-късно, тя трябваше да се подготви за предстоящото му погребение.
	— Това е толкова тъжно. В кой месец е?
	— Трябва да роди през февруари.
	Опитвам се да се поставя на нейно място. Почти съм сигурна, че сега тя е на двайсет и четири. Не мога дори да си представя да съм толкова млада и да загубя съпруга си няколко месеца преди раждането на първото си дете. Това е просто непонятно.
	— Кога се връщаш в Ню Йорк? — пита Бен.
	— С първия полет утре сутринта. Тази нощ мога да спя при мама, за да не те притеснявам. Трябва наистина да стана много рано.
	Той приближава устни към моите.
	— Няма да спиш никъде другаде, освен в това легло.
	Силно почукване попречва на устните на Бен да достигнат моите и вниманието му се насочва към вратата. Тя се отваря и Иън влиза, стрелва ме бегло с поглед, после сепнато се заглежда в мен.
	Сочи към мен, но вече е извърнал очи към Бен.
	— В леглото ти има момиче.
	Двамата се надигаме и сядаме. Иън скланя глава и присвива очи към мен.
	— Почакай. Вече сме се срещали. Фалън, нали?
	Няма да лъжа, приятно ми е, че брат му ме помни. Не че лицето ми лесно се забравя. Но той не беше длъжен да помни името ми, а го помнеше, което можеше единствено да означава, че момичета не посещават често леглото на Бен.
	— Много мило от твоя страна, че си дошла — казва Иън. — Гладна ли си? Аз дойдох, за да кажа на Бен, че вечерята е сервирана.
	Бен тежко въздъхва, докато става от леглото.
	— Нека отгатна. Претоплена манджа от онези в хладилника?
	Иън клати глава.
	— На Тейт й се дояде пица, затова поръчахме.
	— Слава богу! — Бен ме тегли за ръката. — Да вървим да ядем.


>>	Глава 13
#	Бен

	— Правилно ли съм разбрал? — пита удивено Майлс, гледайки през масата към мен и Фалън. — Вие сте се блокирали взаимно в социалните медии. Не знаете телефонните си номера, нямате никакви контакти. Но се срещате всяка година, откакто сте били на осемнайсет?
	— Шантаво, нали? — мърмори Фалън и оставя чашата си на масата.
	— Прилича малко на „Безсъници в Сиатъл“ — отбелязва Тейт.
	Аз тутакси клатя глава.
	— Нищо подобно. Те се уговориха да се срещнат само веднъж.
	— Вярно. Тогава на „Винаги в същия ден“. Онзи филм с Ан Хатауей?
	Отново отхвърлям сравнението й.
	— Не, там двамата се виждат в един конкретен ден всяка година, но през останалата част от годината общуват нормално. Фалън и аз не поддържаме никаква връзка.
	Не знам защо толкова се защитавам. Сигурно е естествено писателите да бранят сюжетите си, когато ги сравняват с идеите на други творци, дори и съвсем невинно. Но нашата история с Фалън е единствена по рода си и аз се чувствам като неин защитник. Всъщност _ревностен_ защитник.
	— И кога ще престанете? Или възнамерявате да продължите по този начин до края на живота си?
	Фалън ме поглежда и се усмихва.
	— Ще спрем, когато станем на двайсет и три.
	— И защо на двайсет и три? — диви се Иън.
	Фалън отговаря на следващите въпроси, с които ни обсипват, затова аз се възползвам от възможността да се извиня, за да си долея питие. Облягам се на плота и от кухнята ги наблюдавам как общуват.
	Щастлив съм, че тя е тук. Имам чувството, че присъствието й някак си облекчава общата ни болка. Тя не е била свързана с Кайл по никакъв начин, така че никой не се опитва да ходи, както се казва, на пръсти около нея. Фалън е като глътка свеж въздух, от който всички толкова се нуждаехме през тази седмица. Знам, че вече й благодарих, задето дойде днес, но един ден ще й разкажа точно колко много означава за мен идването й тук.
	Тя ме поглежда от мястото си и когато забелязва леката усмивка на лицето ми, се извинява и идва в кухнята.
	Цялото ми тяло се отпуска, когато ръцете й се плъзват около талията ми. Тя целува ръката ми, сетне сподавя една прозявка.
	— Уморена ли си?
	Фалън ме гледа и кимва.
	— Да. Още съм по нюйоркско време, а там вече минава полунощ. Имаш ли нещо против да ползвам душа ти, преди да си легнем?
	Докосвам устните й с пръст.
	— Имаш нещо между зъбите. — Тя отваря уста и аз махам от зъба й нещо, което прилича на късче пипер. — Готово, вече е чисто — заявявам и й лепвам кратка целувка. — И да, можеш да използваш душа ми. Кажи ми, ако се нуждаеш от помощ. — Смигвам й, а в този миг Иън приближава към нас, обляга се на плота и се взира смаяно в мен.
	— Да не би току-що да изчопли нещо от зъбите й?
	Не отвръщам нищо, защото не знам как ще изтълкува отговора ми.
	— Сериозно питам — казва той и сега гледа към Фалън. — Да не би той току-що да изчопли нещо от зъбите ти?
	Тя нерешително кимва.
	— Леле! — самодоволно се ухилва Иън. — Моят брат е влюбен в теб.
	Усещам как Фалън застива до мен.
	— Да бе, това изобщо не е неловко — подмятам саркастично.
	Иън клати глава с лукава усмивка.
	— Няма нищо неловко, Бен. Много е мило. Ти си влюбен.
	— Престани — срязвам го.
	Иън се смее безгрижно и за пръв път аз нямам нищо против да ме дразни. За пръв път от два дни в къщата сякаш се диша по-леко.
	— Хората не правят противни неща, освен ако не са влюбени — обажда се Тейт от масата. — Това е доказан факт. Пише го в интернет или някъде там.
	Сграбчвам ръката на Фалън и я повличам през кухнята, по-далеч от закачките им.
	— Лека нощ, хора. Фалън има неотложни хигиенни проблеми, с които трябва да й помогна.
	Чувам ги да се смеят, докато излизаме от кухнята и се изкачваме заедно по стълбището.
	На път към стаята ми.
	Където ще прекараме нощта.
	Заедно.
	В моето легло.
	Трудно е да знам, че няма да я видя още една година, така че нямам представа колко далеч е готова да стигне. Мисля, че всичко ще зависи от това доколко далеч е стигала в миналото с други момчета.
	Разбира се, не желая да си я представям с някой друг, но нали в това е смисълът на нашите ежегодни срещи. Искам да съм сигурен, че Фалън изживява всичко, което трябва да преживее едно момиче на нейната възраст, а това означава да опознава различни хора. Но всяка нощ аз затварям очи и егоистично се моля тя да спи сама в леглото си.
	Искам да я попитам за това, но не съм сигурен как да започна.
	Отварям вратата на спалнята и я следвам вътре. Усещането е различно, когато влизам в стаята с Фалън. Сякаш в атмосферата е стаено очакване, което трябва да се сбъдне, преди утре сутринта да излезем от стаята. Разговори, които трябва да проведем. Тела, които трябва да се докоснат. Умове, които трябва да отдъхнат. И недостатъчно време да се вмести всичко изброено, преди Фалън да ме напусне за още една година.
	Затварям и заключвам вратата зад гърба си. Тя застава с лице към леглото, вдига косата си и я прихваща с ластичето за коса, което през целия ден беше около китката й. Възползвам се от мига, за да се полюбувам на съвършената извивка на шията й. Пристъпвам напред и я прегръщам през кръста, за да докосна с устни тази извивка. Обсипвам с нежни целувки шията от рамото до ухото й и обратно. Кожата й настръхва и аз я целувам, горд, че аз съм причината за тази възбуда. Тя издава тих звук, нещо между въздишка и стон.
	— Ще те оставя да вземеш душ — проронвам, без да я пускам. — Кърпите са под умивалника.
	Фалън стиска ръцете ми, обвити около талията й, после се освобождава от обятията ми, но вместо да влезе в банята, приближава към гардероба.
	— Може ли да спя с една от тениските ти? — пита тя.
	Аз гледам към гардероба, после към нея. Моят ръкопис се намира вътре, върху полицата. Или това, което съм написал. В този момент последното, което искам, е тя да прочете дори една дума от написаното. Хващам края на тениската, с която съм облечен и я измъквам през глава.
	— Ето — казвам и й я подавам. — Облечи тази.
	Фалън грабва тениската от ръцете ми, но щом вдига поглед, се спира. Преглъща, взряна в корема ми.
	— Бен?
	— Да?
	Тя сочи корема ми.
	— Ти имаш плочки?
	Аз се смея и свеждам поглед към корема си. Тя го произнесе като въпрос, затова й давам очевидния отговор:
	— Хм… да? Предполагам.
	Фалън закрива уста с тениската ми, за да прикрие усмивката си.
	— Еха! — възкликва тя, думите са заглушени от тениската. — Харесват ми.
	После изтичва в банята и хлопва вратата.


>>	Глава 14
#	Фалън

	Проверявам дали вратата е заключена, преди да вляза под душа. Не че не бих искала да взема душ с Бен, но просто още не съм готова. За мен вземането на душ с някого се намира по-високо по личната ми скала на вероятното унижение, отколкото повечето неща, включително и секса. Поне по време на секс мога да се скрия под завивките в тъмното.
	_Секс._
	Мисля за думата. Дори я търкалям върху езика си, докато изплаквам балсама от косата си.
	— Секс — мълвя тихо. Толкова странна дума.
	Колкото повече пораствам, толкова повече се опасявам от мисълта да изгубя девствеността си. От една страна съм готова да разбера за какво е цялата тази дандания. Трябва да е нещо велико, след като е толкова важен фактор в живота на цялото човечество. Но от друга страна това ме плаши, защото ако в крайна сметка сексът _не_ ми хареса, ще бъда малко разочарована от човечеството като цяло. Защото изглежда той е коренът на доста злини, затова ако се окаже нещо посредствено и мигом не пожелая още, ще се почувствам донякъде излъгана от целия свят.
	Навярно малко драматизирам, но все едно. Твърде съм нервна, за да изляза от душа, макар че преди няколко минути изплакнах балсама от косата си. Нямам представа какво очаква Бен от тази нощ. Ако той иска да спи, напълно ще го разбера. През тази седмица е преживял истински ад. Но ако иска да прави нещо друго, освен да _спи_, аз абсолютно без капка съмнение с радост ще се включа.
	След като се подсушавам, нахлузвам тениската през глава. Поглеждам в огледалото и се възхищавам на това как пада по раменете ми. Никога досега не съм носила мъжка дреха и винаги съм се питала дали усещането е толкова хубаво, колкото съм си представяла.
	Хубаво е.
	Смъквам кърпата от главата си и няколко пъти прокарвам пръсти през косата си. Вземам пастата за зъби на Бен, изстисквам малко върху пръста си, а после няколко минути търкам зъбите си. Когато свършвам, поемам дълбоко дъх, за да се успокоя, после загасям лампата и отварям вратата.
	Нощната лампа е включена и Бен лежи по средата на леглото, скръстил ръце под главата си. Изритал е завивките на пода и е само по боксерки и чорапи. Спирам и за миг се любувам на гледката, тъй като очите му са затворени. Навярно наистина спи, но това не ме разочарова. Тази нощ е за него, само за него, защото знам колко страда. Просто искам да му помогна, докато съм тук, така че ако Бен се нуждае от сън, аз ще направя всичко по силите си, за да се уверя, че той ще получи най-добрия сън, който някога е имал.
	Отивам до лампата и я изключвам, после вдигам завивките от пода. Внимателно сядам върху леглото и завивам и двамата, докато лягам до него, с гръб към гърдите му. Старая се да не го събудя, докато нагласям възглавницата.
	— Мамка му.
	Обръщам се при звука на гласа му. В стаята е тъмно, затова не съм сигурна дали говори насън, или е буден.
	— Какво има? — шепна аз.
	Чувствам как ръката му се обвива около талията ми и той ме притегля по-близо.
	— Оставих лампата да свети, за да те видя, когато излезеш от банята, облечена с моята тениска, но ти вземаш наистина много дълги душове. Май съм заспал.
	Усмихвам се.
	— Тя още е на мен. Искаш ли да запаля лампата?
	— Мамка му, да, моля те.
	Засмивам се и се претъркулвам към лампата. Включвам я, после отново се извръщам с лице към него. Бен не мига, а очите му сякаш ме поглъщат.
	— Изправи се — заповядва той и се повдига на лакът. Аз ставам, но очите му не срещат моите. Погледът му се плъзга по краката, бедрата, гърдите ми. Нямам нищо против, че не гледа лицето ми. Изобщо не съм против.
	Подгъвът на тениската му достига малко над моите колене. Достатъчно ниско, за да не разбере той, че в момента не нося долни дрехи. В същото време е достатъчно високо, за да се _моли_ той в момента да съм без бельо.
	Очите му отново се връщат към краката ми и Бен започва бавно да говори, сякаш рецитира стихотворение.
	— Единственото море, което видях, беше разлюляната морска шир, която яздиш. Легни долу, легни спокойно. Нека моят кораб потъне между бедрата ти. — Погледът му пълзи нагоре по тялото ми, докато не се преплита с моя. — Дилън Томас — уточнява той.
	Изпускам бавно дъх.
	— Леле — отронвам. — Порно поезия. Кой би си помислил?
	Бен лениво се усмихва. Вдига пръст и сочи към мен.
	— Сега си искам тениската обратно.
	— Сега?
	— Точно сега — кима той. — Преди да си угасила лампата. Свали я, тя е моя.
	Засмивам се нервно и протягам ръка към лампата. Преди да успея да я изключа, той скача, прекосява матрака и тупва на пода точно пред мен. Погледът му е игрив, но в същото време някак си строг. Грабва края на тениската и без да се колебае я дърпа нагоре, изхлузвайки я през главата ми. Захвърля я някъде зад гърба си и аз застивам неподвижно пред него, напълно гола. Очите му изучават всяка извивка на тялото ми, преди той трепетно да въздъхне.
	— Мили боже — мърмори.
	Не мога да си припомня нито един път, дори преди пожара, когато съм се чувствала толкова красива. Той ме изпива с поглед, сякаш това е привилегия, а не услуга. И когато се навежда и обхваща лицето ми с шепи, аз разтварям устни и чакам да ме целуне, защото никога не съм жадувала толкова за целувка, както в този миг.
	Устните му са влажни и той собственически ме целува. Езикът му е груб и безмилостен и това ми харесва. Харесва ми да се чувствам толкова желана. Когато пръстите му бавно се спускат по гърба ми, осъзнавам, че не е нужна тъга, за да бъде целувката оценена с десет. Защото в тази целувка няма никаква тъга, а тя вече е деветка.
	Той ме притегля към себе си и голите ми гърди се притискат в неговите. _Добре де, сега е десет._
	Бен ни обръща и ме отпуска върху леглото, но не ляга отгоре ми. Той ни наглася така, че да лежим един до друг, с глави върху възглавницата, но устата му е впита в моята. Тихи, изпълнени с желание стонове се отронват от устните ми и всеки един от тях е директен резултат от това, което тази целувка събужда в мен.
	Дори не ме е грижа, че лампата продължава да свети. Ако това означава, че Бен отново ще ме гледа така, както преди тази целувка, ще му позволя да включи _всички_ светлини. Дори ще му разреша да монтира флуоресцентни лампи.
	— Фалън — задъхано мълви той, след като най-сетне откъсва уста от моята. Отварям очи и виждам, че той е свел поглед към мен. — Прочели сме едни и същи книги. Ти знаеш правилата. Ако искаш да спра или да действам по-бавно, само…
	Клатя глава.
	— Всичко е съвършено, Бен. Толкова съвършено. Ще ти кажа, ако не искам да правиш нещо или започна да нервнича. Обещавам.
	Той кимва, но ми се струва, че иска да каже още нещо. Или да попита. И тогава си спомням, че всъщност двамата никога не сме говорили за това.
	— Аз никога не съм го правила, но това не означава, че не съм готова — признавам.
	Усещам как тялото му леко се сковава.
	— Ти си девствена. — Изрича го по-скоро като твърдение, отколкото като въпрос.
	— Аха, но само още няколко минути.
	Отговорът ми извиква усмивка на устните му, но после безпокойство засенчва лицето му. Очите му стават сериозни, а усмивката му се превръща в мрачна линия. Той леко поклаща глава.
	— Аз не искам да съм първият ти, Фалън. Искам да бъда последният.
	Тихо поемам дъх, когато думите му достигат до мен. Той дори не ме целува, но само заради тези думи моментът заслужава дванайсет. Докосвам бузата му с върховете на пръстите си и му се усмихвам.
	— Аз искам ти да бъдеш моят първи _и_ последен.
	Очите на Бен потъмняват, когато плъзга тялото си върху моето и силно ме прегръща. Чувствам възбудата му и се опитвам да не изскимтя.
	— Не можеш да говориш такива неща, освен ако действително не ги мислиш, Фалън.
	Аз ги мисля с цялото си сърце и душа. За пръв път осъзнавам, че не ми пука за петте години. Не ме е грижа, че не съм на двайсет и три. Интересува ме единствено Бен, моите чувства към него и колко силно копнея за още.
	— Искам ти да си моят _единствен_. — Гласът ми е по-тих, но изпълнен с повече решителност.
	Той потръпва, сякаш го боли, но аз вече знам, че това е добър знак. Много добър.
	Бен погалва устните ми с палец.
	— Аз _искам_ да бъда твоят единствен, Фалън. Искам го повече от всичко. Но тази вечер нищо няма да се случи, освен ако не ми обещаеш, че ще мога да чувам гласа ти утре и през всеки следващ ден.
	Кимвам, изненадана, че водим този разговор. Изобщо не очаквах подобен обрат, когато тази сутрин се качих на самолета. Но знам, че е правилно. Никога няма да срещна друг мъж, който ще ме накара да изпитвам чувствата, които събужда той у мен. Такова щастие се случва веднъж в живота.
	— Обещавам.
	— Сериозен съм — настоява Бен. — Искам да ми дадеш телефонния си номер, преди утре да заминеш.
	Отново кимвам.
	— Ще го имаш. _Искам_ да го имаш. И имейла ми. Дори ще си кумя принтер с факс, за да ти дам и този номер.
	— Бебче — промълвява той и устните му се извиват в усмивка. — Благодарение на теб това е най-страхотният секс, който някога съм правил, а дори още не съм влязъл в теб.
	Прехапвам устни и плъзвам пръсти по ръката му, сетне нагоре до врата му и накрая обхващам лицето му с длани.
	— И какво чакаш?
	Бен рязко поема дъх.
	— Навярно да се събудя. — Навежда се и ме целува по шията. — Сънувам, нали?
	Поклащам глава, а той притиска бедрата си към мен. От устните ми се отронва въздишка и нежните целувки, с които покрива шията ми, стават още по-диви.
	— _Определено_ сънувам — мърмори Бен. Устата му докосва ямката на гърлото ми, върхът на езика му гали кожата ми, продължава по шията и той отново впива устни в моите. Това е най-еротичното усещане, което някога съм изпитвала.
	Секундите се превръщат в минути. Пръстите в ръце. Дразненето в мъчение. Мъчението в невероятно удоволствие.
	Боксерките му се скупчват на пода. Демонстрирайки изключителна сила на волята, той се притиска към мен, но все още не прониква в мен.
	— Фалън — шепне, докато устните му бавно се движат по моите. — Благодаря ти за този прекрасен дар.
	Щом устните му докосват устата ми, той ме поглъща в необятна целувка. Цялото ми тяло се напряга от изблика на болка, която ме пронизва, когато Бен влиза в мен, но идеалното пасване на телата ни превръща болката в мимолетно неудобство.
	Това е красиво.
	_Той_ е красив.
	И някак си, заради начина, по който той ме гледа, дори вярвам, че _аз_ съм красива.
	Бен притиска уста към ухото ми и прошепва:
	— Този момент не може да се опише и с най-красноречивите слова.
	Усмихвам се между стенанията.
	— Как тогава ще го опишеш?
	Той ме целува, точно в ъгълчето на устата.
	— Предполагам, че ще се наложи да затъмня тази част…

	* * *

	Не съм сигурна дали сексът трябва да те кара да се чувстваш така, сякаш току-що си отдал част от себе си на човека, който е бил в теб, но точно това се случи. Сякаш в секундата, когато телата ни се сляха, малки частици от нашите души се преплетоха и неговата се пресели в мен, а моята — в него. Това беше най-силният и единствен миг, който съм споделяла с друг човек.
	Чувствам как топлината плъпва по лицето ми и искам да заплача, но сдържам сълзите си. Просто знам, че не е възможно след преживяното да му кажа „сбогом“. Раздялата ще ме опустоши, много повече, отколкото миналата година. Не мога да преживея нито ден повече без Бен да е част от ежедневието ми. Не и след това.
	Ръката му е обвита около мен и въпреки че изминаха няколко минути и Бен вече успя да отскочи до банята и да се върне в леглото, той все още диша накъсано, като че ли е излязъл от мен само преди секунди. Мисля, че тази част от секса ми харесва. Последствията. Тишината. Връзката, която продължаваш да чувстваш, след като физическият контакт е приключил.
	Устните му се притискат о рамото ми — нашареното с белези — и той запечатва върху кожата ми най-нежната целувка. Толкова мека и прочувствена, че изглежда много повече от обикновена целувка. Тя е като обещание и аз бих дала всичко на света, за да мога да прочета мислите му точно в този момент.
	— Фалън — прошепва той и ме притегля по-близо до себе си. — Помниш ли всички онези любовни романи, които ме накара да прочета?
	— Аз те накарах да прочетеш само пет. Останалите си прочел по собствено желание.
	Той прокарва нос по брадичката ми, докато устните му не се озовават до ухото ми.
	— Ами — продължава той, — мислех за някои от нещата, които онези герои говореха на своите любими. Сещаш ли се, тези, за които твърдяхме, че никога няма да кажем? Например, когато мъжът казва на момичето, че я притежава? Знам, че преди се смяхме на това, но… _по дяволите_. — Той се отдръпва и ме приковава с напрегнат поглед. — Никога не съм желал по-силно да ти кажа някои от онези неща, докато бях в теб. Нужна ми беше цялата сила на волята, за да се сдържа.
	Никога не съм мислела, че едно изречение може да ме застави да изхлипам, но точно това се случи.
	— Ако го беше направил… аз нямаше да те помоля да замълчиш.
	Бен прокарва устни по бузата ми, докато не достига до устата ми.
	— Няма да ти кажа онези неща, докато действително не _станеш_ моя. — Обвива ръце около мен, сгушва ме до гърдите си, умолявайки ме безмълвно за това, което не казва на глас. Усещам го. Отчаянието.
	— Фалън — подема Бен, думите сякаш засядат на гърлото му. — Не искам са се сбогувам с теб, когато утре се събудим.
	От признанието му в сърцето ми се образува огромна дупка.
	— Този път ще имаш телефонния ми номер. Можеш да ми се обаждаш.
	— Всеки ден? — пита той с надежда.
	— Ще ти бъда много сърдита, ако не го направиш.
	— Два пъти на ден?
	Аз се смея.
	— Може ли да те _виждам_ всеки ден?
	Клатя глава, защото това наистина не е възможно.
	— Ще бъде доста скъпо — казвам му.
	— Не и ако живея в един и същи град с теб.
	Усмивката ми тутакси изчезва. Не защото идеята му не звучи привлекателно. А защото това не беше невинна забележка. Хората не могат просто да заявяват, че ще се преместят да живеят на другия край на страната, ако действително не го мислят.
	Преглъщам буцата в гърлото си.
	— Какви ги говориш, Бен?
	Той отново се претъркулва настрани и подпира глава върху ръката си.
	— Мисля да продам къщата, ако Иън няма нищо против. Според майката на Джордин, тя ще се върне да живее в родния си дом. Кайл вече го няма. Иън почти не се задържа тук. Единственият човек, който искам да е до мен, живее в Ню Йорк. Питам се какво мисли тя, ако се преместя там.
	Не мога да повярвам, че водим този разговор. Макар да знам, че подобно решение трябва да се вземе, без да се бърза, а не след секса, замъглил мозъците ни, не мога да се сетя за нищо, което да желая повече, от това всеки ден да виждам Бен. Да му позволя да стане част от живота ми.
	С изключение на една малка подробност.
	— Ами книгата? — питам го. — Ние трябваше да се срещнем още три пъти. Не искаш ли да я завършиш?
	Той обмисля въпроса ми няколко секунди, сетне бавно поклаща глава.
	— Не — отвръща просто. — Не и ако това означава, че няма да можем да бъдем заедно. — Изражението на лицето му не се променя.
	Той е сериозен. Бен действително иска да се премести в Ню Йорк. А аз искам той да бъде там повече от всичко на света.
	— Ще ти трябва дебело палто.
	Лицето му засиява в усмивка. Той протяга ръка към бузата ми и плъзва пръсти по брадичката ми, погалвайки с палец устните ми.
	— И те живели дълго и щастливо.

	* * *

	Вчера вечерта, когато Бен отвори вратата и аз го видях за пръв път от една година, съзрях болката, която той изпитваше. Сякаш смъртта на брат му го бе състарила с пет години.
	Но сега той изглежда почти така, както в деня, когато го срещнах. Разчорлен и размъкнат. Очарователен. Красив. За пръв път, откакто пристигнах, изражението му е омиротворено.
	Целувам го леко по бузата и безшумно се измъквам от леглото, без да го будя. Обличам се, излизам от спалнята и слизам долу, за да видя дали има нещо за разчистване, преди да го събудя, за да си взема довиждане с него.
	Вече е почти четири сутринта. Последното, което очаквам, е да заваря някого в кухнята, но Джордин седи до бара.
	Когато влизам, тя вдига поглед към мен, очите й са зачервени и подути, но тя не плаче. Пред нея лежи голяма кутия с пица пеперони и тя отхапва огромно парче.
	Неудобно ми е да нарушавам самотата й. Съдейки по разговора с Бен, през последните няколко дни Джордин не искала нищо друго, освен уединение. Колебая се дали да се върна в стаята на Бен и да я оставя сама. Тя навярно вижда нерешителността ми и побутва кутията към мен.
	— Гладна ли си?
	Май наистина съм гладна. Сядам до нея и вземам парче пица. Двете седим мълчаливо, докато тя дояжда второто си парче пица. После става и прибира кутията в хладилника. Когато се връща на бара, ми подава кутийка сода.
	— Значи ти си момичето, за което Бен пише?
	Кутията застива пред устните ми. Шокирана съм, че тя знае за това. Изглежда никой от присъстващите на вечерята не знаеше за неговата книга. Кимвам отново и отпивам от содата.
	Джордин се усмихва насила, свежда поглед към ръцете си и преплита пръсти върху барплота.
	— Той е страхотен писател — казва тя. — Мисля, че тази книга ще стане велика. Идеята е много интересна.
	Аз се прокашлям, надявайки се, че тя няма да долови смайването в гласа ми.
	— Чела ли си я?
	— Само отделни откъси — отвръща Джордин и отново се усмихва. — Бен наистина много старателно подбира кои части ми е позволено да чета, но аз имам магистърска степен по английски, така че той понякога пита за мнението ми.
	Отпивам още една глътка, просто за да не започна да я разпитвам. Искам да й задам много въпроси, но не желая тя да узнае, че не съм прочела нито дума от книгата.
	— Кайл беше много щастлив, когато Бен подписа договора с агента. — Очите й се замъглиха, когато споменава мъртвия си съпруг.
	Аз отмествам поглед встрани.
	_Агент?_
	_Защото той не ми е казал, че е подписал договор с агент?_
	— Как е той? — пита Джордин.
	— Бен?
	Тя кимва.
	— Всъщност още не съм говорила с никого. Знам, че е егоистично от моя страна, защото не съм единствената, която страда. Просто…
	Слагам ръка върху нейната и я стискам.
	— Той е добре. И разбира, Джордин. Всички разбират.
	Тя изтрива една сълза със салфетката. Гърдите ми се стягат като я гледам как се опитва да се държи. Страдам за нея, особено след като знам с какво й предстои да се бори съвсем сама.
	— Просто се чувствам зле. През последните няколко дни толкова се бях потопила в болката от загубата, че дори не си помислих как ще се отрази случилото се на Иън и Бен. Имам предвид, че те живеят тук. А сега им се натриса и една жена, която скоро ще роди. Последното, което искам, е те да се чувстват задължени да ми помагат, но… Наистина не искам да се връщам в Невада. Не мога отново да живея с мама, когато домът ми е тук. Аз просто… — Тя притиска ръце към лицето си. — Не знам какво да правя. Не искам да съм в тежест на никого, но се страхувам, че няма да се справя сама.
	Прегръщам я и тя се разплаква на гърдите ми. Нямах представа, че Джордин не желае да се върне да живее с майка си. Питам се дали Бен го знае.
	— Джордин.
	И двете вдигаме глава, когато Бен изрича името й. Той стои на прага на кухнята със смутено изражение. Когато го поглежда, Джордин се разридава още по-силно. Той приближава към нея и я прегръща, а аз ставам и заобикалям бара, за да не ги притеснявам.
	— Ти никъде няма да ходиш, ясно ли е? — успокоява я той. — Ти си моя сестра. Ти си сестра на Иън. И нашият племенник ще отрасне в дома, в който двамата с Кайл сте избрали да живеете. — Отдръпва се и отмята кичур коса от лицето й. — Обещай ми, че ще ни позволиш да ти помогнем.
	Джордин кимва и изтрива още сълзи. Едва успява да промълви „благодаря“ между риданията.
	Повече не мога да я гледам как плаче. Самата аз едва се сдържам да не избухна в сълзи, само заради това, че разбирам страха й. Хуквам нагоре по стълбите, обратно в стаята на Бен, където мога да събера мислите си. В главата ми е пълен хаос, но най-вече преобладава страхът. Боя се, че Бен взема прибързано решение. Страхувам се, че ако му кажа колко силно копнея той да се премести в Ню Йорк, той наистина ще го направи, а очевидно снаха му се нуждае от него тук. Да не споменавам вероятността да се откаже от книгата. Имам чувството, че колкото по-правдива е историята, толкова по-големи са шансовете да продаде книгата. Да, бих била щастлива да започнем нашата връзка незабавно, но не това беше договорката ни в началото. Ако просто зарежем нашата идея по средата, без да продължим да се срещаме на девети ноември, Бен ще се откаже от това, което агентът му очевидно смята, че може да излезе. Една прекрасна книга.
	_Не мога да повярвам, че той има агент._
	Това е огромна стъпка и аз не разбирам защо Бен не ми е казал. Колкото и да ми се иска да повярвам, че той ще бъде щастлив и без да завърши книгата, аз се боя, че той взема толкова важно решение, основавайки се на емоциите от последните няколко дни. Последното, което искам за него, е да избере да се премести на другия край на страната, а после да съжалява, че го е направил. Разбира се, бих дала всичко на света, за да съм с Бен всеки ден, но още по-силно искам той да е щастлив с решението, което ще вземе. Знам, че три години за нас са много дълго очакване, но тези три години могат изключително много да повлияят на успеха му като писател. Фактът, че нашата история е истинска, може да я направи привлекателна за читателите и макар че още нищо не съм прочела от ръкописа, съм сигурна, че Бен трябва да завърши книгата си.
	Не желая да бъда причината той да не довърши започнатото. Ще минат години, той ще си спомни миналата нощ и ще се пита дали не е направил погрешен избор. Възможно е нашите съдби пак да бъдат същите и накрая двамата пак да бъдем заедно, но тези три години на очакване са необходими, за да може Бен да напише книгата, която бе обещал.
	Той изцяло промени моя живот. Ако не беше Бен, не мисля, че някога щях да възвърна самоувереността си. Знам, че нямаше да имам смелостта да отида дори на едно прослушване. Присъствието на Бен в живота ми дори само един ден в годината оказа толкова положително влияние върху мен, че ще се намразя, ако направя точно противоположното за него.
	А за капак и случилото се през последните десет минути. Бен не може да се премести в Ню Йорк, защото семейството му се нуждае от него сега повече от всякога. Джордин ще има нужда от него тук много повече, отколкото аз от него в Ню Йорк. Двамата с Иън са длъжни да бъдат тук с нея и аз нямам намерение да бъда тази, която ще го убеди да изостави снаха си точно в този момент.
	Грабвам телефона си и се обаждам за такси, докато не съм размислила.


>>	Глава 15
#	Бен

	Затварям вратата на стаята на Джордин, когато чувам стъпките на Фалън надолу по стълбите. Завивам зад ъгъла и я пресрещам. Тя ахва и притиска длан към сърцето си.
	— Стресна ме — казва и слиза от последното стъпало. — Как е тя?
	Стрелвам поглед надолу по коридора към стаята на Джордин. — По-добре — отвръщам. — Мисля, че пицата помогна.
	Фалън разбиращо се усмихва.
	— Не пицата й е помогнала да се почувства по-добре, Бен. — Фалън прави още две стъпки, този път към входната врата. Най-после забелязвам чантата на рамото й и обувките на краката. Тя изглежда готова да си тръгне.
	Фалън се суети и пристъпва от крак на крак. Свива рамене, сякаш съм й задал въпрос, сетне поглежда обратно към мен.
	— По-рано…
	— Фалън — прекъсвам я. — Моля те, недей да размисляш.
	Тя потръпва, извива очи нагоре, после ги насочва надясно, като че ли се опитва да сдържи сълзите си. _Тя не е размислила. Не може да го направи._ Спускам се към нея и улавям двете й ръце.
	— _Моля те._ Можем да се справим. Може би аз няма да мога да се преместя веднага, но ще го направя. Просто първо трябва да уредя всичко тук.
	Фалън стиска ръцете ми и въздъхва.
	— Джордин каза, че си намерил агент. — Гласът й звучи малко засегнато и тя има право да се обижда. Трябваше да й го кажа, преди да го чуе от някой друг, но днес съзнанието ми беше заето с други мисли.
	Кимвам.
	— Да, преди два месеца. Представих идеята за книгата на неколцина литературни агенти и този наистина я хареса. — Осъзнавам накъде клони всичко това, затова клатя глава. — Това няма значение, Фалън. Мога да напиша нещо друго.
	Върху стената пробягва лъч светлина от фаровете на кола и тя поглежда през рамо. Таксито й е тук.
	— Моля те — подхващам настойчиво. — Поне ми дай телефонния си номер. Утре ще ти се обадя и все нещо ще измислим, става ли? — Опитвам се да говоря със спокоен и обнадеждаващ тон, въпреки че ми е трудно да прикрия паниката, надигаща се в гърдите ми.
	Фалън ме поглежда, в очите й се чете нещо като съжаление.
	— Последните два дни бяха прекалено емоционални, Бен. Не е честно от моя страна да ти позволявам точно в този момент да вземаш подобно решение. — Тя притиска устни към бузата ми, после се насочва към входната врата. Аз я следвам навън, решен да не й позволя толкова бързо да размисли.
	Когато приближава таксито, тя се извръща към мен с непоколебимо изражение на лицето.
	— Никога няма да си простя, ако не те окуража да следваш мечтите си, както ти ме призова да следвам моите. Моля те, не искай от мен да бъда причината да се откажеш от тях. Не е справедливо.
	Долавям отчаяната молба в думите й, затова всичките ми доводи засядат на гърлото. Фалън ме прегръща и притиска лице към врата ми. Аз я държа здраво, надявайки се, че ако почувства каква силна нужда имам тя да остане с мен, ще размисли. Ала тя не го прави. Пуска ме и отваря вратата на таксито.
	Никога досега не съм изпитвал желание да използвам физическа сила с някое момиче, но сега ми се иска да я поваля на земята и да я държа, докато таксито си замине.
	— Ще дойда догодина — обещава тя. — Искам да се запозная с племенника ти. Ще се срещнем отново в ресторанта, нали? По същото време, на същото място.
	Какво?
	_Нима двамата не преживяхме едно и също през последните осем часа?_
	_Да не би да е паднала по стълбите и да си е ударила главата?_
	Не, няма да се съглася с това. Тя е луда, ако мисли, че ще й дам пет и ще й кажа, че ще се видим догодина. Тръсвам категорично глава и захлопвам вратата на таксито, за да не й позволя да се качи.
	— _Не_, Фалън. Не можеш да кажеш, че ме обичаш и после да си вземеш думите обратно, защото мислиш, че любовта ти не е най-доброто за мен. Така не става.
	Тя е слисана от думите ми. Мисля, че е очаквала да я пусна да си отиде без съпротива, ала тя не е от тези момичета, за които подбираш битките си, отказвайки се от маловажните, за да спестиш сили за по-главната. Тя е момиче, за което се сражаваш до самия край.
	Фалън обляга гръб на таксито и скръства ръце пред гърдите си. Очите й са съсредоточени върху асфалта под краката й, но моите са вперени в нея.
	— Бен — подхваща тя, гласът й е едва доловим шепот. — Не е нужно да живееш в Ню Йорк. Ти трябва да бъдеш тук. Аз само ще те разсейвам и ти никога няма да довършиш книгата си. Остават само още три години. Ако ни е писано да сме заедно, три години са нищо.
	Аз се засмивам, но смехът ми е кратък и без капка веселие.
	— Да ни е писано да сме заедно? Чуваш ли се какво говориш? Това не е една от твоите вълшебни приказки, Фалън. Това е _реалният живот_ и в реалния свят трябва да си съдереш задника, за да живееш дълго и щастливо! — Впивам пръсти в тила си и отстъпвам назад, опитвайки се да овладея разочарованието си, но то напира и струи от всяка моя пора, щом си помисля с каква лекота тя е готова да се качи в това такси, след като знае, че няма да ме види цяла година. — Когато откриеш любовта, ти не само я приемаш. Ти я сграбчваш с две ръце и правиш всичко по силите си, за да не я изгубиш. Не можеш просто така да си тръгнеш и да очакваш, че тя ще се съхрани и ще чака, докато бъдеш готова за нея.
	Не знам откъде се взе всичко това. Никога досега не съм бил ядосан, но сега съм толкова дяволски бесен, защото адски боли. Боли ме, след като знам какво споделихме преди малко горе в стаята ми, а после, след кратък размисъл, тя решава, че това не означава нищо за нея. Че _аз_ не означавам нищо за нея.
	Очите й се разширяват и тя ме наблюдава как се боря с всяка емоция, на която навярно е способен един мъж. Тази седмица беше изпълнена с тях. От смъртта на Кайл, до разговора с Фалън вчера сутринта, появата й на прага ми, моят срив в обятията й и накрая завършекът — любовта, на която се отдадохме в моето легло. Ако трябва да начертая графика на емоциите си през тази седмица, линията ще бъде на зигзаг.
	Фалън гледа към таксито, докато обмисля решението си. Аз пристъпвам напред, слагам ръце върху раменете й и я заставям да съсредоточи вниманието си върху мен.
	— Не зарязвай всичко това.
	Тя въздъхва и раменете й се отпускат.
	— Бен, аз не зарязвам нищо. Не правя нищо, за което не сме се съгласили още първия ден, когато се запознахме. Аз съм тази, която се придържа към правилата. Разбрахме се за пет години. И да, имаше малка засечка в твоята стая, когато едва не нарушихме…
	— Засечка? — прекъсвам я и соча към къщата. — Нима ти току-що нарече решението ни да започнем сериозна връзка… _засечка_?
	Тя тутакси добива разкаян вид, ала аз не искам извинението й. Очевидно съм сгрешил, защото когато се любих с нея, знаех, че случващото се между нас е нещо, за чието съществуване повечето хора дори не подозират. И ако тя поне малко бе почувствала същото, за нищо на света нямаше да изрече тези думи.
	Стомахът ми се свива и аз едва се сдържам да не се превия от болка. Но вместо това стоя изправен и й предлагам последен шанс да докаже, че преживяното през изминалия ден е било взаимно.
	Вземам лицето й в длани и пръстите ми обхващат тила й. Плъзвам палци по страните й и я заставям да ме погледне. Докосвам я нежно — толкова нежно, доколкото изобщо е възможно. Тя преглъща и аз виждам, че промяната в поведението ми я изнервя.
	— Фалън — заговорвам, стараейки се гласът ми да звучи спокойно и искрено. — Не ми пука за книгата. Дори не искам да я завърша. Интересуваш ме единствено ти. Да бъда всеки ден с теб. Да те виждам всеки ден. Аз все още продължавам да се влюбвам в теб. Но ако ти не желаеш окончателно да се влюбиш в мен, тогава трябва да ми го кажеш още сега. Искаш ли да бъда част от твоя живот, много повече, отколкото само един девети ноември? Ако кажеш „не“, ще се обърна и ще се прибера в къщата и всичко ще бъда така, както преди вчера да дойдеш тук. Ще продължа да пиша книгата и ние ще се срещнем догодина. Но ако кажеш „да“… ако ми кажеш, че искаш да прекараш с мен всеки ден от календара през тази година, докато се влюбваш в мен, тогава ще те целуна. И обещавам, че целувката ще заслужи единайсет. Ще изживея с теб всеки ден след днешния, доказвайки ти, че си направила правилния избор.
	Ръцете ми обгръщат здраво лицето й. Очите й остават приковани в моите.
	И в този миг една сълза бавно се образува в окото й и се търкулва надолу по бузата. Тя клати глава.
	— Бен, ти не можеш…
	— Да или не, Фалън. Това е всичко, което искам да чуя.
	_Моля те, кажи „да“. Моля те, кажи ми, че още не си свършила да се влюбваш в мен._
	— Тази година трябва да бъдеш тук, със семейството си. Разбираш го не по-зле от мен, Бен. Последното, което ни е нужно, е връзка по телефона. А точно това ще се случи, защото ние ще прекарваме всяка свободна секунда в разговори, вместо да се съсредоточим върху целите си. Ще променим всичко, само за да бъдем заедно, а не бива да става така. Още не. Трябва да довършим започнатото.
	Оставям думите й да влязат през едното ми ухо и да излязат през другото, защото не това е отговорът, който искам да чуя. Навеждам се, докато очите ни не се оказват на едно ниво.
	— Да или не?
	Тя поема пресекливо дъх. И после, след неумел опит да прозвучи искрено, казва:
	— Не. Не, Бен. Върни се обратно в къщата и завърши своята книга.
	Още една сълза се търкулва, ала този път от _моето_ око.
	Отстъпвам назад и я пускам. След като се качва на задната седалка в таксито, Фалън сваля прозореца, но аз не поглеждам лицето й. Взирам се в асфалта под краката си, изпълнен с желанието земята да се разцепи и изцяло да ме погълне.
	— Единственото, което искам най-много от всичко, Бен, е целият свят да ти се присмива. — Долавям сълзите в гласа й. — А това няма да се случи, ако не сторя за теб същото, което ти направи за мен в деня, когато се запознахме. Ти ме остави да си отида. Ти ме _окуражи_ да замина. И аз искам същото за теб. Искам да последваш страстта си, а не сърцето.
	Колата започва да дава на заден и за частица от секундата си мисля, че Фалън навярно ще проумее колко сбъркани са приоритетите й, защото _тя_ е моята страст. Книгата беше просто предлог.
	Замислям се дали да не затичам след нея — да й устроя представление, достойно за роман. Можех да преследвам таксито и когато спре, да отваря вратата, да я грабна в прегръдките си и да й призная, че я обичам. Че съм свършил да се влюбвам в нея почти веднага, след като започнах, защото това беше стремителен полет от горе до долу. Профучаване. Мигновение. Мигновена любов.
	Но тя ненавижда мигновената любов. Очевидно ненавижда и полумигновената любов, и бавната любов, и любовта с бързината на охлюв, и любовта като цяло, и…
	— Мамка му!
	Проклинам празната улица, защото този път получавам точно това, което заслужавам.


>	Четвърти девети ноември

E>
P>
	В своята тъмнина, тя е безмълвна.
	В моята тъмнина, тя крещи.
@	Бентън Джеймс Кеслър
P$
E$

>>	Глава 16
#	Фалън

	Не съм била толкова нервна дори през нощта, когато ме извикаха да дублирам. Дойдох с един час по-рано, но нашето сепаре вече беше заето, когато пристигнах тази сутрин, затова избрах следващото до него.
	Потропвам с пръсти по масата и гледам към вратата всеки път, когато някой влиза или излиза.
	Нямам представа как ще започна този разговор. Как да му кажа, че в мига, в който потеглих с таксито миналата година, знаех, че съм направила най-голямата грешка в живота си? Как да му кажа, че взех онова решение в последната минута за негово добро? Че мислех, че ако му кажа, че не искам да се влюбя в него, по някакъв начин му помагам? И най-важното: как да му съобщя, че се върнах обратно в Лос Анджелис само заради него? Е, не точно _само_ заради него. Преди няколко месеца направих огромна промяна в кариерата си.
	Докато работех в общинския театър, мнозина актьори ме молеха да им помагам с ролите, защото бяха убедени в таланта ми. Предполагам, може да се каже, че в известен смисъл ги учех на актьорско майсторство. Изпитвах огромна радост и удовлетворение от работата си и след време осъзнах, че да помагам на актьорите с ролите им ми доставя много по-голямо удоволствие, отколкото когато _бях_ актриса.
	Нужни бяха няколко месеца, за да приема, че навярно вече моята цел не беше да стана актриса. Хората се променят. Те порастват. Страстите се развиват и моите се превърнаха в желание да помагам на другите да развиват своите таланти.
	Проучих театралните школи в цялата страна, но мама, Амбър и да, Бен, живееха в Лос Анджелис, така че никак не ми беше трудно кой град да избера в крайна сметка.
	Колкото и да се съмнявах в решението си да не се съглася да бъда с Бен миналата година, знам, че в дългосрочна перспектива то беше правилно. Никога не съм била толкова сигурна в избора на кариера, както съм сега, и не съм уверена дали това щеше да се случи, ако Бен присъстваше за постоянно в живота ми. Затова въпреки грешките, които допуснах, не съжалявам за нищо. Мисля, че всичко се подреди така, както трябваше.
	Но както двамата с Бен вероятно можем да свидетелстваме, много неща могат да се променят за една година, затова се страхувам, че той може да е размислил. Той дори може вече да не желае да бъде с мен, както искаше миналата година. Може все още да ми е толкова сърдит, че дори да не дойде на срещата.
	Но ако трябва да съм честна, не съм нервна заради това.
	Нервна съм, защото знам, че _ще дойде_. Бен винаги идва. Но тази година нямам представа какви са нашите отношения. Миналата година се разделихме много зле и вината за това е изцяло моя, но Бен трябва да разбере, че ако той беше на мое място, би сторил същото за мен. Ако аз му бях направила такова важно заявление насред толкова силно страдание, Бен навярно щеше да признае, че може би не е най-подходящият момент да се вземат решения, способни да променят целия ти живот. И той със сигурност не би могъл да ме обвинява, задето го подтикнах да остане и да помогне на семейството си. Брат му току-що беше умрял. Снаха му се нуждаеше от него. Племенникът му щеше да има нужда от него. Така че моят избор беше правилен. Той щеше да направи същото за мен. Бен просто го прие прекалено навътре заради емоционалната седмица, която бе преживял.
	Почти съм убедена, че миналогодишната ми поява без предупреждение беше лоша идея. Имам чувството, че присъствието ми в дома му навреди повече, отколкото помогна.
	Мислите ми прекъсват, когато една ръка се отпуска върху рамото ми. Вдигам глава, очаквайки да видя Бен. И го виждам… но не само Бен. Това е Бен с… _бебе_.
	Неговият племенник.
	Разбирам го веднага, защото момченцето има очите на Бен. Очите на _Кайл_.
	Всичко ми се стоварва наведнъж и аз се опитвам да осъзная всичко поотделно. Първо, фактът, че Бен дойде. И той ми се усмихва, когато ставам, за да го прегърна. Това е достатъчно да изтръгне от гърдите ми огромна въздишка на облекчение.
	Второ, ръката му е обвита около момченцето, а главичката му е положена върху гърдите на Бен. Като го виждам с племенника му на ръце, за сетен път се убеждавам, че всеки от нас е взел правилното решение миналата година, независимо дали Бен тогава беше съгласен, или не.
	Надявах се по някое време днес да се запозная с племенника му, но мислех, че ще имам възможност първо да поговоря насаме с Бен за случилото се миналата година. Ала мога да изчакам. Особено заради толкова сладко бебе.
	Момченцето стеснително ми се усмихва и аз откривам в него много от чертите на Джордин. То почти поравно прилича на Джордин и на Кайл. Питам се как ли се чувства тя… да вижда толкова много от Кайл, когато погледне сина си.
	Когато Бен ме освобождава от прегръдката си, се усмихва на момченцето.
	— Фалън, бих искал да ти представя моя племенник, Оливър. — Улавя малката китка на Оливър и я размахва към мен. — Оливър, това е Фалън.
	Вдигам ръка и Оливър тутакси ми протяга ръчички. Изненадана, аз го поемам на ръце и го притеглям към мен по същия начин, както преди малко бе направил Бен. Изминало е доста време, откакто съм държала дете на ръце, но предпочитам племенникът на Бен да се радва, че е при мен, отколкото да плаче.
	— Той харесва хубавите момичета — смигва ми Бен и го пуска, след като поемам детето. — Ей сега ще донеса високо столче.
	Бен се отдалечава, а аз сядам обратно на мястото си и поставям Оливър върху масата пред мен.
	— Виж се само колко си сладък — казвам му аз. И той наистина е такъв. Прилича на щастливо бебе и аз се радвам за Джордин. Но въпреки това в сърцето ми се прокрадва тъга, когато се сещам, че Кайл никога няма да види сина си. Пропъждам мисълта, когато Бен се връща с детско столче.
	Той го закрепва в ъгъла на сепарето, сетне намества Оливър в него. Аз дори не съм забелязала торбата с памперси, преметната през рамото на Бен, докато той не я сваля, за да седне. Той рови в торбата, докато не намира кутията със зърнена закуска и изсипва една шепа върху масата пред Оливър, но преди това избърсва масата. През цялото време Бен разговаря с Оливър като с връстник. Не му говори по бебешки и ще излъжа, ако кажа, че не съм очарована да го наблюдавам как общува с момченцето като с равен.
	Бен наистина обича децата. Това е впечатляващо. И… донякъде секси.
	— На колко е?
	— Десет месеца — отвръща Бен. — Роди се на Нова година. Няколко седмици по-рано, но той беше добре.
	— Значи целият свят празнува рождения му ден с фойерверки, също като твоя?
	Бен се усмихва.
	— Знаеш ли, досега не ми е хрумвало. — Оливър си играе с парченцата корнфлейкс пред него, напълно доволен, че не е център на вниманието. Което е утешително, защото може би двамата с Бен ще можем сериозно да поговорим, въпреки компанията на племенника му.
	Бен потяга ръка през масата и стиска моята, а в гърдите ми се разгаря пламък дори от този обикновен жест.
	— Наистина се радвам да те видя, Фалън — промълвява той и погалва леко с палец моя. — Наистина много се радвам.
	Искреността в очите му ме изпълва с желание да скоча през масата и да го целуна право насред ресторанта. Той не ме мрази. Не ми е сърдит. Имам чувството, че за пръв път от цяла година съм поела глътка свеж въздух.
	Обръщам длан, за да задържа ръката му, но в същия миг Бен се отдръпва, за да побутне парченцата корнфлейкс по-близо до Оливър.
	— Извинявай, но се наложи да го взема със себе си. Джордин днес е на работа, а бавачката се обади в последната минута, че не може да дойде да го гледа.
	— Всичко е наред — уверявам го. И наистина е така. Приятно ми е да наблюдавам как се занимава с Оливър. Това е още една, непозната за мен, черта от характера му. — Как е Джордин?
	— Добре — отвръща Бен и кимва, сякаш се опитва да убеди сам себе си в това. — Наистина е добре. Тя е такава невероятна майка. Кайл щеше да се гордее с нея. — Изрече последното изречение по-тихо. — Ами ти? Как е Ню Йорк?
	Не знам какво да отговоря. Не смятам, че е подходящият момент да говоря за това, така че отбягвам въпроса.
	— Винаги е толкова странно — сменям темата. — Да те видя за пръв път през годината. Никога не знам какво да кажа или направя. — Лъжа. Преди никога не е било странно, но благодарение на миналата година, днес се чувствам неловко.
	Бен се пресяга през масата, отпуска ръка върху китката ми и леко я стиска.
	— Аз също съм нервен — успокоява ме той. Погледът му се спира върху ръцете ни, после той отдръпва своята и прочиства гърлото си. Много е мило, че се опитва да се държи благоприличие пред Оливър. — Поръча ли вече? — Той взема менюто и няколко секунди безмълвно се взира в него, но аз виждам, че не го чете.
	Бен е по-нервен, отколкото би трябвало, но миналогодишната ни раздяла беше доста мъчителна. Притеснявам се, че не нервите го измъчват, а може би известна горчивина. Знам, че миналата година го нараних, но Бен със сигурност е разполагал с достатъчно време, за да разбере защо постъпих така. И се надявам да е осъзнал, че да си тръгна от него, когато му беше толкова болно, беше много по-трудно за мен, отколкото за него. Прекарах цялата изминала година с натежало сърце, защото постоянно мислех за това.
	И двамата си поръчахме нещо за ядене, а Бен се погрижи да донесат и картофено пюре за Оливър, което ми се стори очарователно. Опитвам се да разсея напрежението с лек разговор. Разказвам му как съм решила, че новата цел в живота ми е да открия школа за таланти. Той се усмихна и заяви, че вече не съм Фалън Преломницата. Попитах го какво е новото ми име, а той ме погледна замислено и отвърна: _Фалън Учителката._ Хареса ми как прозвуча.
	Той ми сподели, че през май се е дипломирал от колежа, което ме натъжи, защото не съм била с него на церемонията, но знам, че в бъдеще ще има много подобни случаи. Ще отида на церемонията, когато получи научна степен, защото той казва, че точно над това работи в момента. Бен е получил работа като сътрудник на свободна практика към едно онлайн списание и решил да продължи кариерата си с магистърска програма със специалност техническа документация.
	По време на нашия разговор той пъха с лъжичка картофено пюре в устата на Оливър. Момченцето трие очички и изглежда така, сякаш ще заспи на столчето.
	— Той вече казва ли някои думички?
	Бен се усмихва на Оливър и гали с ръка малката му главичка.
	— Две-три. Сигурен съм, че ги произнася случайно. Най-вече бъбри безсмислици. — Бен се засмива и додава: — Макар че вече изрече първата си ругатня. През нощта оставяме в стаята му бебефон и миналата седмица съвсем ясно го чухме да казва „мамка му“. Малкият господин започва от рано. — Той пощипва игриво бебето по бузката. Оливър му се усмихва и в този миг изведнъж ме осенява прозрение.
	Бен се държи с Оливър като баща със сина си.
	Оливър гледа Бен, сякаш му е баща.
	Бен говори за себе си и Джордин като „нас“.
	И _те_ държат в стаята на Оливър бебефон през нощта… което означава… _Двамата споделят една спалня?_
	Поемам рязко дъх, когато чувствам как целият ми свят се преобръща. Сграбчвам ръба на масата, щом всичко си идва на мястото.
	Чувствам се като пълна глупачка.
	Бен тутакси забелязва промяната в поведението ми и когато погледите ни се срещат, той бавно клати глава, осъзнавайки, че се е изпуснал.
	— Фалън — подхваща тихо. Но повече не произнася нито дума. Става му ясно, че съм разбрала и не прави нищо, за да опровергае предположението ми. Върху лицето му се изписва извинително изражение.
	А мен ме пробожда мигновена ревност.
	Нарастваща, яростна, _безумна_ ревност. Принудена съм да стана от мястото си и да хукна към тоалетната, защото не желая той да разбере как тази новина напълно ме е унищожила само за няколко секунди. Бен вика след мен, но аз не спирам. Благодарна съм, че Оливър е с него, защото сега той не може да хукне след мен.
	Притичвам право към умивалника и се хващам за ръба, взирайки се в огледалото.
	_Успокой се, Фалън. Не плачи. Ще излееш мъката си у дома._
	Не съм подготвена за това. Нямам представа как ще се справя. Имам чувството, че сърцето ми буквално е разбито, разцепва се на две, кърви в гърдите ми, изпълва дробовете ми с кръв и не мога да дишам.
	Става по-трудно да сдържам сълзите си, когато вратата на тоалетната се отваря и после се захлопва. Вдигам поглед и виждам Бен с Оливър на ръце, който ме гледа с огромно съжаление.
	Затварям очи, за да не виждам отражението му в огледалото. Оборвам глава върху гърдите си и се разридавам.


>>	Глава 17
#	Бен

	Не исках Фалън да разбере по този начин. Смятах да й разкажа всичко, при това скоро, но исках първо да я подготвя. Не че очаквах новината за новите ни отношения с Джордин да разбие сърцето й. Всъщност мислех, че шансовете Фалън да бъде щастлива за мен са много по-големи от вероятността тя да се разстрои. Не съм предполагал, че може да реагира по този начин. Защо се държи така, сякаш й пука, след като миналата година съвсем ясно ми даде да разбера, че не се интересува от нищо друго, освен от нашето споразумение?
	Но съдейки по реакцията й, е очевидно, че действително й пука. Че винаги й е пукало. Ала поради някаква незнайна причина, тя отказа да бъде с мен, когато най-силно се нуждаех от нея.
	Опитвам се да запазя самообладание, защото държа Оливър, ала всяка част от мен иска да падне на колене и да крещи.
	Правя няколко нерешителни крачки напред, докато се озовавам точно зад гърба й. Нежно хващам с ръка лакътя й с намерението да я обърна, но тя отблъсква ръката ми и отива в другия край на тоалетната. Грабва хартиена кърпа и изтрива очите си, все още с гръб към мен.
	— Не съм искал да се случи. — Думите неволно се отронват от устата ми, като че ли някак си могат да я успокоят. Тутакси ми се иска да ги взема обратно. Няма значение, че Фалън остави огромна дупка в сърцето ми и аз не съм виновен, задето някой се е наместил в нея. Няма значение, че двамата с Джордин бяхме опустошени от смъртта на Кайл. Няма значение, че между нас нищо не се бе случило преди раждането на Оливър. Няма значение, че никога няма да почувствам същата връзка с Джордин, както с Фалън, но Оливър запълва нашите отношения с всичко, което им липсва.
	Единственото, което има значение за Фалън, е неочакваният обрат в нашата история. Обрат, който никой не беше предвидил. Обрат, който никой от нас дори не бе желал. И обрат, за който Фалън частично е виновна. Трябва да го помня. Колкото и да я боли сега, тя ме нарани не по-малко — ако не и повече — когато избра Ню Йорк пред мен.
	Свеждам поглед към Оливър и виждам, че главичката му е отпусната на гърдите ми, а очите му са затворени. Отдавна мина времето за сутрешната му дрямка, затова го намествам по-удобно в ръцете си. Всеки път, когато го погледна, сърцето ми набъбва от чувства. Съвсем различни са от тези, които Фалън или Джордин могат някога да събудят. Трябва да помня и това. Случилото се не засяга нито една от двете. Засяга това малко момченцето в ръцете ми и това, което е най-добро за него. Той е единственият, който има значение, и аз си го повтарям от месеци. Мислех, че това малко напомняне ще ми помогне да преживея разговора с Фалън, но сега не съм толкова сигурен.
	Фалън поема дълбоко дъх и го изпуска, преди да се обърне. Когато очите й срещат моите, виждам каква голяма част от нея току-що съм разрушил. Инстинктивната ми реакция е да оправя всичко, да й призная какви са истинските ми чувства. Че в онзи миг, когато за пръв път целунах Джордин, не бях нищо друго, освен пълна развалина.
	Всъщност бях пълна развалина от секундата, в която Фалън замина с таксито миналата година.
	— Обичаш ли я? — Фалън тутакси закрива уста с ръка и клати глава, съжалявайки, че е задала въпроса. — Моля те, не отговаряй. — Тя пристъпва към мен и забива поглед в пода. — Трябва да вървя — казва, докато минава покрай мен.
	Отстъпвам назад, докато не притискам с гръб вратата, за да не й позволя да излезе.
	— Не и така. Моля те, не си тръгвай още. Дай ми възможност да обясня.
	Не мога да я оставя да си отиде, без да е разбрала цялата ситуация. Но още повече се надявам, че тя ще обясни какво, по дяволите, се случи миналата година и защо тя се държи така, сякаш новината наистина й причинява болка.
	— Да обясниш какво? — пита тя тихо. — Искаш да стоя тук и да те слушам как ми обясняваш, че не си имал намерение да се влюбваш в жената на брат си? Очакваш да споря с теб, когато ми кажеш, че вече не става дума за това, което ти искаш, а как ще е по-добре за племенника ти? Очакваш да ти се извиня, задето миналата година те излъгах, че не искам да те обичам?
	Всяка дума от последното изречение, излязла от устата й, ляга като огромен камък върху мен, потапяйки ме на дъното на отчаянието. _Тя ме е излъгала?_
	— Разбирам всичко, Бен. Вината е моя. Аз съм тази, която си тръгна миналата година, когато ти искаше да ме обичаш.
	Фалън се опитва да ме заобиколи и да стигне дръжката на вратата, но аз се премествам, за да й запреча изхода. Привличам я към себе си, обвивам свободната си ръка около тила й и притискам лицето й към рамото си. Долепям устни до главата й, стараейки се да не мисля за чувствата, които събужда у мен, докато я държа в обятията си. Фалън сграбчва плата на ризата ми и аз усещам, че тя отново плаче. Искам да я придърпам по-близо към гърдите си, но Оливър ми пречи да го направя и не само физически.
	Искам да й кажа нещо, което ще я утеши, но в същото време съм изпълнен с огромен гняв към нея. За това колко безгрижно захвърли сърцето ми миналата година, когато й го дадох. И как отново прави това, когато вече е прекалено късно.
	Прекалено късно.
	Оливър започва да се върти в ръцете ми и аз съм принуден да я пусна, за да не се събуди. Тя използва възможността да се промъкне покрай мен и да изтича през вратата.
	Излизам след нея и я гледам как грабва чантата си и се отправя към изхода. Бързам към сепарето и вземам торбата с памперсите. Поръчаната храна все още е на масата, но уверено мога да кажа, че няма да я изядем. Хвърлям няколко банкноти на масата и излизам на улицата.
	Фалън стои до една кола и рови в чантата си. Когато вади ключовете, аз вече съм до нея. Измъквам ключовете от ръката й и отивам при моята кола, паркирана точно до нейната.
	— Бен! — крещи тя. — Дай ми ключовете!
	Отключвам колата си и завъртам стартера. Смъквам прозорците, сетне нагласям Оливър в детската седалка. След като се уверявам, че той все още спи, се връщам при нейната кола.
	— Не може просто да си тръгнеш, изпълнена с ненавист към мен — заявявам и пъхам ключовете в ръката й. — Не и след всичко, което имаше между нас…
	— Аз не те _ненавиждам_, Бен — прекъсва ме тя. Гласът й пресеква обидено, а по страните й продължават да се стичат сълзи. — Това беше част от нашето споразумение, нали? — Фалън почти сърдито избърсва сълзите си и продължава: — Ние живеем живота си. Срещаме се с други хора. Влюбваме се в съпругите на мъртвите си братя. И накрая виждаме какво ще се случи. Е, ние стигнахме до края, Бен. Малко по-рано, но това _определено_ е краят.
	Отмествам поглед встрани, прекалено засрамен, за да срещна нейния.
	— Ние все още имаме две години, Фалън. Не сме длъжни да приключваме днес.
	Тя клати глава.
	— Знам, че обещах, но… не мога. За нищо на света не мога да се заставя отново да преживея това. Ти нямаш представа какво чувствам — отронва тя, притиснала ръка към гърдите си.
	— Всъщност, Фалън, знам _точно_ какво чувстваш.
	Пронизвам я с поглед; искам тя да разбере, че няма да поема цялата вина. Ако миналата година тя не си беше тръгнала, оставяйки ме съвършено разбит, аз нямаше да прекарам по-голяма част от годината, изпълнен с яд и обида. Никога нямаше да започна връзка с някого — най-малко с Джордин — и да изложа на риск това, което бихме могли да имаме двамата с Фалън. Но аз мислех, че Фалън изпитва само малка част от това, което аз чувствам към нея.
	Тя няма представа как бе разбила сърцето ми. Няма представа каква подкрепа беше за мен Джордин, когато Фалън ме заряза. А аз бях опора на Джордин, след като Кайл не беше до нея. И след като изгубихме хората, които и двамата обичахме, чак по-късно, когато ни свърза Оливър… не го бяхме планирали. Дори не съм сигурен, че го исках. Но то се случи и сега аз съм единственият баща, който Оливър познава. И защо сега всичко ми се струва толкова погрешно? Защо имам чувството, че още повече прецаках живота си?
	Фалън ме отблъсква и се опитва да отвори вратата на колата си. И в този момент имам чувството, че са забили юмрук в корема ми.
	Не мога да дишам.
	Не знам защо чак сега го забелязвам. Улавям ръката й и я стискам, преди тя да успее да отвори вратата. Мълчаливата ми молба я принуждава да спре и да ме погледне.
	Хвърлям кратък поглед към колата, сетне отново го насочвам към нея.
	— Защо си дошла днес с кола?
	За миг тя се смущава, сетне клати глава.
	— Така се бяхме договорили. Днес е девети ноември.
	Стискам още по-силно ръката й.
	— Именно. Обикновено, когато се срещаме, идваш направо от летището. Защо си с кола, а не с такси?
	Тя се взира в мен, виждам поражението в погледа й.
	— Аз се върнах — свива Фалън рамене. — Изненада.
	Думите й се забиват като нож гърдите ми и аз потръпвам.
	— Кога?
	— Миналия месец.
	Облягам се на колата и заравям лице в шепи, опитвайки се да запазя самообладание. Дойдох днес тук с надеждата да получа яснота. Надявайки се, че срещата с Фалън ще прекрати войната, бушуваща в мен, след като започна връзката ми с Джордин.
	И именно яснота получавам. От секундата, когато влязох в ресторанта и я видях, предишното чувство отново се пробуди в гърдите ми. Това, което никога не съм изпитвал към друго момиче. Чувство, което толкова ме ужасява, че ми се струва, че сърцето ми всеки миг ще се пръсне.
	Никога не съм изпитвал подобно чувство към друг, освен към Фалън, но все още не знам дали това е достатъчно, за да се промени всичко. Защото Фалън беше права, когато каза, че не става дума за това, което аз искам. Всичко е заради доброто на Оливър. Но дори и това оправдание вече не изглежда логично, когато стоя пред единственото момиче, което някога ме е карало да се чувствам така.
	Сега, когато Оливър спи дълбоко в колата и ръцете ми вече са свободни, аз притеглям Фалън към себе си. Отчаяно я прегръщам, защото имам нужда да я почувствам до себе си. Затварям очи и се опитвам да измисля думите, които ще оправят всичко, ала единствените думи, които ми идват на ума, са тези, които не бива да изричам.
	— Как позволихме това да се случи?
	В мига, в който въпросът изскача от устата ми, осъзнавам, че съм несправедлив към Джордин. Но Джордин също не е честна с мен, защото никога няма да ме обича така, както обичаше Кайл. И тя трябва да знае, че аз никога няма да изпитвам към нея това, което чувствам към Фалън.
	Фалън се опитва да се изскубне, но аз здраво я държа.
	— Почакай. Моля те, само още един въпрос.
	Тя се отпуска и остава в обятията ми.
	— Заради мен ли се върна в Лос Анджелис? Заради нас?
	Веднага щом й задавам въпроса, усещам как тя изпуска въздух като спукан балон. Усещам бесните удари на сърцето си в гърдите. Тя не отрича и аз я прегръщам още по-силно.
	— Фалън — прошепвам. — _Господи_, Фалън. Повдигам брадичката й и я заставям да ме погледне. — Обичаш ли ме?
	Очите й се разширяват от страх, като че ли не знае как да отговори на този въпрос. Или може би въпросът я плаши, защото тя знае точно какво изпитва към мен, но не иска да се чувства по този начин. Отново я питам. Този път умолявам.
	— _Моля те._ Не мога да взема това решение, докато не се уверя, че чувствата ни са взаимни.
	Тя се взира многозначително в очите ми и непреклонно клати глава.
	— Няма да си съпернича с жена, която сама отглежда детето си, Бен. Няма да съм тази, която ще те отнеме от нея, след всичко, което вече е преживяла. Така че не се безпокой, не е нужно да вземаш никакво решение. Аз вече го направих.
	Тя се опитва да се шмугне покрай мен, но аз обхващам лицето й с длани и отново я умолявам с поглед. Виждам решителност в очите й, дори преди да заговоря.
	— Моля те — шепна. — Не го прави отново. Няма да можем да се справим, ако ти отново си тръгнеш.
	Тя раздразнено ме поглежда.
	— Този път ти не ми даде възможност за избор, Бен. Ти дойде влюбен в друга жена. Ти споделяш леглото с друга жена. Ръцете ти докосват друга, не мен. Устните ти мълвят обещания на друга, не на мен. И без значение чия е вината — дали моя, задето миналата година си тръгнах, или твоя, задето не си разбрал, че го направих за твое добро — нищо няма да се промени. Станалото — станало. — Тя се изплъзва от ръцете ми, отваря вратата на колата си и ме поглежда през натежали от сълзите мигли. — Те са късметлии, че те имат. Ти наистина си прекрасен баща за него, Бен.
	С тези думи Фалън влиза в колата, абсолютно неподозираща, че след миг ще отнесе сърцето ми със себе си. Стоя там, застинал, неспособен да я спра. Неспособен да говоря. Неспособен да моля. Защото знам, че каквото и да кажа, то нищо няма да промени. Във всеки случай не и днес. Не и докато не оправя цялата каша в живота си.
	Тя смъква прозореца и изтрива още една сълза от бузата си.
	— Следващата година няма да дойда на срещата. Съжалявам, ако това съсипе книгата ти, но просто повече не мога да се виждам с теб.
	Тя не може окончателно да се откаже. Вкопчвам се във вратата и се накланям през отворения прозорец.
	— _Майната й_ на книгата, Фалън. Книгата никога не е била важна. Всичко беше заради теб и винаги ще бъде.
	Фалън се взира мълчаливо в мен. После вдига прозореца и потегля, без дори да намали скоростта, когато удрям с юмруци по багажника и тичам след нея, докато вече не мога.
	— Мамка му! — крещя, ритайки чакъла под краката си. Ритам го отново и се надига облак прах. — По дяволите!
	Как сега ще мога да се върна при Джордин, когато вече нямам сърце, което да й дам?


>	Пети девети ноември

E>
P>
	Моите недостатъци се прикриваха от милосърдието й,
	почитани от погрешните й възприятия.
	Но с устните си върху кожата ми,
	тя ще разкрие моята измама.
@	Бентън Джеймс Кеслър
P$
E$

>>	Глава 18
#	Фалън

	По-рано, когато мислех за събитията в живота ми, мислено ги разделях на _преди пожара_ и _след пожара_.
	Вече не го правя. Не защото пораснах и помъдрях. Всъщност е тъкмо обратното, защото сега разделям живота си на два периода: _преди Бентън Джеймс Кеслър_ и _след Бентън Джеймс Кеслър_.
	Жалко е, знам. И още повече че вече измина една година след като пътищата ни с Бен се разделиха, а аз продължавам да мисля за него толкова често, както преди периода _след Бентън Джеймс Кеслър_. Но не е толкова лесно да изхвърля от мислите си човека, който толкова силно бе повлиял върху живота ми.
	Не му желая злото. Особено след като видях колко изтерзан беше от решението си, когато миналата година се разделихме. Сигурна съм, че ако се бях разплакала и го бях помолила да избере мен, той щеше да го стори. Но аз никога не бих искала да съм с някого, защото е трябвало да моля за това. А и изобщо не желая да съм с някого, ако съществува дори най-малката вероятност за присъствието на трети в картинката. Любовта трябва да бъде между двама души, а ако не е, предпочитам да се оттегля, вместо да се съревновавам.
	Не съм човек, който вярва, че за всичко случващо се има причина, затова отказвам да приема, че е било предопределено от съдбата да не бъдем заедно. Ако вярвах в това, тогава трябваше да повярвам, че е било предопределено Кайл да умре толкова млад. Предпочитам да вярвам, че лошите неща просто се случват.
	Да пострадаш по време на пожар? _Понякога се случват лоши неща._
	Да изгубиш кариерата си? _Понякога се случват лоши неща._
	Да изгубиш любовта на живота си заради вдовица с бебе? _Понякога се случват лоши неща._
	Последното, в което искам да вярвам, е, че животът ми вече е бил предначертан и аз нямам думата за това къде или с кого ще бъда в крайна сметка. Но ако това действително е така и животът ми е предрешен, без значение какъв избор ще направя, тогава какво значение има дали тази вечер ще изляза от апартамента?
	Никакво. Но Амбър изглежда смята, че има голямо.
	— Не можеш да стоиш тук, потънала в униние.
	— Не съм потънала в униние.
	— Напротив, потънала си.
	— Не съм.
	— Тогава защо не излезеш с нас?
	— Не искам да бъда нежеланият трети.
	— Тогава се обади на Теди.
	— Тиодор — поправям я.
	— Знаеш, че не мога да го наричам Тиодор със сериозна физиономия. Името би трябвало да е запазено за членовете на кралското семейство.
	Надявах се, че Амбър ще свикне с името му. Вече няколко пъти излизам с него, а тя всеки път не пропуска да го изтъкне. Приятелката ми вижда раздразнението на лицето ми, затова продължава да се защитава.
	— Той носи панталон с избродирани малки _китове_, Фалън. И двата пъти, когато излизах с вас, той през цялото време разправяше как е отраснал в Нантъкет*. Но никой, който е отраснал в Нантъкет, не говори като сърфист, гарантирам ти го.
	[* Остров в Атлантическия океан, в щата Масачузетс, САЩ. — Б.пр.]
	Амбър е права. Тиодор говори за Нантъкет, сякаш всички трябва да му завиждат, че е оттам. Но освен тази малка чудатост и претенциозния му избор на панталони, той е един от малкото мъже, с които съм излизала, който може да ме отвлече от мислите за Бен за повече от час.
	— Ако го ненавиждаш толкова силно, както изглежда, защо настояваш да го поканя с нас довечера?
	— Не го ненавиждам — възразява Амбър. — Просто не го харесвам. И предпочитам да дойдеш довечера с него, отколкото да седиш тук сама и потисната, защото е девети ноември и няма да го прекараш с Бен.
	— Не съм потисната заради това — лъжа аз.
	— Може и да не си, но поне и двете сме съгласни, че си потисната. — Тя взема телефона ми. — Ще изпратя есемес на Теди, че ще се срещнем в клуба.
	— Ще бъде доста неловко за двама ви с Глен, след като аз няма да съм там.
	— Глупости. Обличай се. И избери нещо секси.

	* * *

	Амбър винаги печели. Аз съм тук… в клуба. Не съм у дома, потънала в мрачно униние на дивана, където би трябвало да бъда.
	И защо му беше нужно на Тиодор отново да облича панталона с китовете? Така Амбър отново е победител _и_ права, както винаги.
	— Тиодор — казва Амбър, плъзгайки палец по ръба на почти празната си чаша. — Имаш ли умалително име или всички те наричат просто Тиодор?
	— Просто Тиодор — отвръща той. — На баща ми му казват Теди, така че ще настъпи объркване, ако и двамата ни наричат така. Особено когато сме в Нантъкет при роднините.
	— Очарователно — мърмори Амбър и отмества поглед към мен. — Искаш ли да дойдеш с мен на бара?
	Кимам и се измъквам от сепарето. Докато си проправяме път през тълпата към бара, Амбър сплита пръсти с моите и стиска ръката ми.
	— Моля те, не ми казвай, че си правила секс с него.
	— Излизали сме само четири пъти — възмущавам се аз. — Не съм толкова лесна.
	— Ти прави секс с Бен на третия път — връща ми го тя.
	Яд ме е, че Амбър намесва Бен, но предполагам, че когато обсъждаш сексуалния си живот, единственият мъж, с когото си спала, няма как да не бъде част от разговора.
	— Може би, но онова беше различно. Ние се познавахме много по-дълго, отколкото в дадения случай.
	— Познавахте се от три дни — уточнява досадницата Амбър. — Не можеш да броиш цялото време, след като сте общували само веднъж в годината.
	Приближаваме до бара.
	— Смяна на темата — обявявам. — Какво ще пиеш?
	— Зависи — отвръща приятелка ми. — Дали да пием, защото искаме да запомним тази нощ завинаги? Или защото искаме да забравим миналото?
	— Определено, за да забравим.
	Амбър се извръща към бармана и поръчва четири шота. Когато той ги поставя пред нас, ние вземаме по чашка и се чукаме.
	— Да се събудим на десети ноември и да нямаме никакъв спомен за девети — вдига тост Амбър.
	— Да пием за това.
	Оставяме първите шотове и тутакси се залавяме за следващите два. Обикновено не пия много, но този път съм готова на всичко, за да отлети нощта колкото може по-бързо и да приключа с това.

	* * *

	Минава половин час и шотовете определено си свършват работата. Чувствам се добре и малко замаяна и дори не ми пука, че тази вечер Тиодор ми пуска ръце. Амбър и Глен са напуснали сепарето преди няколко минути, за да се изявят на дансинга, а Тиодор ми говори… _Мамка му._ Изобщо нямам представа за какво говори той. Не мисля, че изобщо съм го слушала.
	Глен се настанява отново на дивана срещу нас, а аз се опитвам да се фокусирам върху лицето на Тиодор, за да си мисли той, че внимателно слушам бръщолевениците му за някакъв риболов, на който ходил с братовчед си по време на лятното слънцестоене. Кога, по дяволите, изобщо е това лятно слънцестоене?
	— С какво мога да помогна? — пита Тиодор Глен, което е странно, имайки предвид недружелюбния му тон. Извръщам се към Глен.
	Само че… това не е Глен.
	Кафяви очи се взират настойчиво в мен и аз внезапно се изпълвам с желание да се отърся от ръцете на Тиодор и да пропълзя под масата.
	_Майната ти, съдба. Върви по дяволите._
	Върху лицето на Бен бавно се разлива усмивка, когато отново насочва вниманието си към Тиодор.
	— Извинете, че ви прекъсвам — подхваща той, — но обикалям от маса на маса и задавам на двойките въпроси за дипломната си работа. Имате ли нещо против, ако ви задам няколко?
	Тиодор тутакси се отпуска, осъзнавайки, че Бен не е тук, за да завладее територията му. Или той така мисли.
	— Да, разбира се — съгласява се моят кавалер. Протяга се през масата, за да стисне ръката на Бен. — Аз съм Тиодор, а това е Фалън — представя ме той на единствения човек, който някога е бил в мен.
	— Фалън. Приятно ми е да се запознаем — усмихва се Бен любезно и обхваща ръката ми между дланите си. Бързо погалва с палец китката ми и допирът му изгаря кожата ми. Когато пуска ръката ми, свеждам поглед към китката си, сигурна, че е останал белег.
	— Аз съм Бен.
	Опитвам се да си придам безразличен вид и лениво повдигам вежда. _Какво, дявол да го вземе, прави той тук?_
	Погледът на Бен се плъзва от очите към устните ми, но после отново се съсредоточава върху Тиодор.
	— И така, колко отдавна живееш в Лос Анджелис, Тиодор?
	Помътеният ми от алкохол мозък в момента ври и кипи от мисли.
	Бен е тук.
	_Тук._
	И той се опитва да измъкне информация от приятеля ми.
	— По-голямата част от живота си. Предполагам, двайсет години.
	Стрелвам поглед към Тиодор.
	— Мислех, че си отраснал в Нантъкет.
	Той се размърдва на мястото си, смее се и стиска ръцете ми, лежащи на масата.
	— Там съм роден. Но не съм отраснал в Нантъкет. Преместихме се тук, когато бях на четири. — Той отново насочва вниманието си към Бен и _по дяволите_, Амбър отново печели.
	— И така — продължава Бен и сочи с пръст между мен и Тиодор. — Вие двамата срещате ли се?
	Тиодор ме прегръща през раменете и ме притегля към себе си.
	— Работя по въпроса — отвръща и свежда поглед с усмивка към мен. Ала в следващия миг отново поглежда Бен. — Това са доста странни лични въпроси. Що за дипломна работа пишеш?
	Бен потрива с ръка врата си.
	— Изучвам вероятността за съществуването на сродни души.
	Тиодор се киска.
	— Сродни души? И това е тема за дипломна работа? Господ да ни е на помощ.
	Бен извива вежда.
	— Не вярваш ли в сродните души?
	Тиодор обвива ръка около мен и се обляга назад.
	— А ти да не би да вярваш? Срещнал ли си своята половинка? — Тиодор насмешливо оглежда помещението. — Тя тук ли е с теб тази вечер? Как се казва? Пепеляшка?
	Бавно отмествам поглед към Бен. Не съм сигурна, че искам да чуя името й. Бен ту се взира напрегнато в мен, ту гледа пръстите на Тиодор, които се плъзгат нагоре и надолу по ръката ми.
	— Тя не е тук с мен — отвръща Бен. — Всъщност днес тя ми върза тенекия. Чаках я четири часа, а тя така и не се появи.
	Думите му приличат на ледени висулки. Красиви и остри като нож. Преглъщам с усилие буцата, заседнала в гърлото ми.
	_Той наистина е отишъл на срещата?_ Дори след като миналата година му заявих, че няма да отида? Думите му събуждат в мен буря от емоции и всичко ми се струва неправилно, след като седя редом с мъж, който искам да престане да ме докосва.
	— Какво момиче си заслужава да го чакаш четири часа? — пита Тиодор през смях.
	Бен се обляга назад в стола, но аз наблюдавам всяко негово движение.
	— Само едно — отвръща той тихо, сякаш на себе си. Или може би думите са предназначени само за мен.
	Като споменавам Амбър… Или може би не съм споменавала Амбър, сега не мога да си спомня, тъй като Бен е тук, а мозъкът ми не работи правилно. Но Амбър е цъфнала до масата.
	Очите ми се разширяват, когато я поглеждам. Тя мести поглед между Бен и мен, сякаш един от нас е мираж. Напълно я разбирам, защото и аз чувствам същото. Макар че може да се дължи просто на алкохола. Клатя глава и още по-широко отварям очи, давайки й знак да не се издава, че познава Бен. Надявам се, че тя разбира мълчаливото ми послание.
	Глен върви зад нея и аз се опитвам да му изпратя същите сигнали, но щом приближава до сепарето, той засиява и извиква: „Бен!“. Плъзва се на дивана до него и го прегръща, сякаш са първи дружки.
	Да, Глен е пиян.
	— Познаваш ли този тип? — пита го Тиодор, сочейки към Бен.
	Глен понечва да посочи на свой ред мен, но съзира изражението на лицето ми. Добре, че не е толкова наквасен, за да го проумее.
	— Хмм… — заеква той. — Ние… хм. Запознахме се преди малко. В тоалетната.
	Тиодор се задавя с питието си.
	— Запознали сте се в _тоалетната_?
	Използвам момента, за да се изсуля от сепарето, отчаяно нуждаейки се да се махна час по-скоро оттук. Това вече е прекалено.
	— Искаш ли да дойда с теб? — пита Амбър и ме сграбчва за лакътя.
	Аз клатя глава. Мисля, че и двете знаем, че се надявам Бен да ме последва, за да обясни какво, дявол да го вземе, търси тук.
	Отдалечавам се с бързи крачки към тоалетната, малко засрамена, че толкова скорострелно си плюх на петите, напускайки най-безславно сцената. Странно е как възрастен човек може просто да забрави как да се държи нормално в присъствието на някой друг. Но аз имам чувството, че вътрешностите ми пламтят толкова силно, че ще изпепелят костите ми. Страните ми горят. Шията ми гори. Цялата горя. Трябва да наплискам лицето си със студена вода.
	Влизам в тоалетната и макар че нямам нужда да пишкам, все пак го правя. Аз съм с пола, която Амбър ме застави да облека, а когато си с пола е много по-лесно да ползваш тоалетната, така че е тъпо да не се възползвам от тази възможност. Освен това съм почти сигурна, че ще извикам такси да ме откара право у дома, след като цапардосам здравата Бен по лицето, така че не е зле да използвам тоалетната, след като така и така вече съм тук.
	_Защо търся оправдание да пишкам?_
	Може би защото отлично знам, че просто отлагам неизбежното. Не съм убедена, че съм готова да изляза от тоалетната.
	Докато мия ръцете си, забелязвам колко силно треперят. Няколко пъти поемам дълбоко дъх, за да се успокоя, докато се взирам в отражението си в огледалото. Сега се възприемам по много по-различен начин, отколкото преди да срещна Бен. Не съм обсебена от недостатъците си, както преди. Понякога неувереността все още надига глава, но благодарение на Бен се научих да се приемам такава, каквато съм и да бъда благодарна, че съм жива. Понякога ме е яд, че моята самоувереност частично е заслуга на Бен, защото искам да го мразя. Животът ми щеше да бъде много по-лесен, ако можех да го намразя, но е трудно да мразя човека, оказал такова положително влияние върху живота ми. Но негативното въздействие, за което той е отговорен през последната година, ме изпълва с желание да благодаря на Амбър, задето ме накара да се наконтя тази вечер. Нося прилепнало пурпурно горнище, което подчертава зелените ми очи, а и косата ми е с няколко сантиметра по-дълга в сравнение с миналата година. Поне Бен ще види тази моя версия, а не онази, която преди два часа беше потънала в мрачно униние на дивана. Не искам точно да му отмъстя, но би било хубаво, когато ме погледне, Бен да види какво е изпуснал. Донякъде ще ми олекне на душата, ако изпита поне малко съжаление, задето се е влюбил в друга жена.
	Толкова много въпроси препускат в главата ми, докато приключвам с миенето на ръцете си. Защо не е тук с Джордин? Дали са се разделили? Защо изобщо той е тук? Откъде е разбрал, че _аз_ ще бъда тук? Или появата му тук е чисто съвпадение? И какво е очаквал, когато днес е влязъл в онзи ресторант, надявайки се да ме завари там?
	Отражението ми в огледалото не дава никакви отговори, затова аз смело се насочвам към изхода на тоалетната. Знам, че Бен ще е някъде там. Очакващ.
	Едва успявам да отворя вратата, когато някаква ръка се сключва около китката ми и ме тегли надолу по коридора, по-далеч от тълпата. Дори не е нужно да погледна лицето му, за да съм сигурна, че е той. Тялото ми откликва на познатото усещане — все едно ме пронизва електрически ток, който протича помежду ни всеки път, когато сме заедно.
	Гърбът ми е притиснат до стената, ръцете му са от двете страни на главата ми, а очите му са приковани в моите.
	— Колко е сериозно между теб и онзи _Панталон с китове_?
	Дяволите да ме вземат, но Бен ме кара да прихна в същата секунда. Простенвам.
	— Ненавиждам онзи панталон.
	Върху лицето му плъпва крива, самодоволна усмивка, но едва появила се, тутакси изчезва, изместена от разочарование.
	— Защо не дойде днес? — пита той.
	Вече не мога да различа ударите на сърцето си от ритъма на музиката. Те са в идеален синхрон и еднакво мощни, заради близостта на Бен.
	— Миналата година ти казах, че днес няма да дойда. — Хвърлям поглед надолу по коридора към залата. Тук е тъмно, далеч от тоалетните и хората. Някак си в една сграда, натъпкана с разгорещени тела, ние сме напълно уединени. — Откъде разбра, че ще бъда тук тази вечер?
	Бен тръсва глава, пренебрегвайки въпроса ми.
	— Отговорът на този въпрос е абсолютно незначителен в сравнение с отговора на моя. Колко е сериозно между теб и този тип?
	Гласът му е нисък, лицето — близо до моето. Усещам топлината, която се излъчва от кожата му. Трудно е да се концентрирам в такова разсейващо обкръжение.
	— Забравих какъв въпрос ми зададе. — Леко се олюлявам, но пръстите му се разперват върху бедрото ми и ми попречват да падна.
	Бен присвива очи.
	— Да не би да си пияна?
	— Подпийнала. Има огромна разлика. Как е _Джордин_? — Не знам защо изрекох името й с такава злоба. Изобщо не й се сърдя. Добре де, може би съвсем малко. Но не много, защото Оливър е такова сладко хлапе и е трудно да те е яд на някой, който е успял да роди толкова готино момченце.
	Бен въздъхва и за секунда отмества поглед встрани.
	— Джордин е добре. Те са добре.
	Чудесно. Радвам се за тях. Радвам се за Оливър и за тяхното очарователно, шибано малко семейство.
	— Това е супер, Бен. Трябва да се връщам при кавалера си. — Опитвам се да се шмугна покрай него, но той се накланя по-близо, приклещвайки ме до стената. Челото му се допира до слепоочието ми. Въздиша. Дъхът, отронил се от устните му, погалва косата ми и аз с все сили стискам очи.
	— Не се дръж така — шепне той в ухото ми. — Днес преминах през истински ад, докато се опитвах да те открия.
	Свивам се, защото от думите му стомахът ми се стяга на възел. Той плъзва ръце зад гърба ми и ме притегля към себе си. Струва ми се по-силен. И по-мускулест. Тази година той вече е истински мъж. Аз се сковавам до гърдите му, докато му задавам следващия въпрос.
	— Все още ли си с нея?
	Лицето му тутакси добива огорчено изражение.
	— Познаваш ме достатъчно добре, Фалън. Ако имах гадже, със сигурност сега нямаше да стоя тук, опитвайки се да те убедя да дойдеш у дома с мен. — Бен следи реакцията на лицето ми, изпива всяка моя черта с пламналите си от желание очи. Опитвам се да не обръщам внимание, но той е плътно прилепнал към мен, а бедрото ми е заседнало между краката му. Съдейки по изгарящата коравина, притисната към бедрото ми, страстта му е истинска.
	Да го чувствам отново така — устата му опасно близо до моята — ми напомня за нощта, която прекарах с него. Единствената нощ, когато позволих на мъж напълно да ме погълне, ведно със сърцето, тялото и душата… И споменът за онова, което той стори с мен през онази нощ, едва не ме заставя да изскимтя.
	Но аз съм по-силна от хормоните си. Трябва да бъда. Не мога да му позволя отново да разбие сърцето ми, което още не се е излекувало от предишния път. Раните все още са толкова пресни, сякаш Бен ги отваря с голи ръце и забива нокти в тях.
	— Ела у дома с мен — шепне той.
	_Не. Не, не, не, Фалън._
	Клатя енергично глава в отрицателен жест, за да не би случайно да помисли, че се съгласявам.
	— Не, Бен. _Не._ Изминалата година беше най-трудната в живота ми. Не можеш да очакваш, че просто ще се хвърля в обятията ти, само защото си се появил тази вечер.
	Той прокарва кокалчетата на ръката си по скулата ми.
	— Не го очаквам, Фалън. Но се моля за това. Всяка нощ, паднал на колене пред всеки бог, който пожелае да ме чуе.
	Имам чувството, че думите му проникват през гръдния ми кош и изсмукват всичкия въздух от дробовете ми. Затварям очи, когато дъхът му погалва брадичката ми. Той се възползва от уединението и моята слабост и аз искам да го ударя заради това, но първо жадувам да разбера дали Бен все още е същият на вкус. Дали езикът му се движи, както преди. Дали пак ще ме докосва така, сякаш това е привилегия.
	Отзад ме подпира стената, а отпред Бен, но въпреки това когато ръката му се отпуска върху бедрото ми и пръстите му бавно повдигат края на полата, имам чувството, че ще се срутя на пода. Трябва да обсъдим толкова много неща, но поради някаква причина тялото ми иска устата ми да остане затворена, за да продължи ръката му да се движи. Толкова силно ми липсваше докосването му и макар да се опитвам да се освободя и да изтръгна Бен от сърцето и мислите си, не съм сигурна, че някога ще изпитвам толкова силно физическо привличане към друг мъж. Никой не може да ме накара да се чувствам толкова желана, както го прави Бен. Това ми липсваше. Липсва ми как ме гледа, как ме докосва, как ме кара да се изпълвам с увереността, че белезите ми са съвършенство, а не недостатък. Трудно е да се откажеш от това чувство, без значение колко страдах заради случилото се миналата година.
	— Бен — прошепвам, ала не в знак на протест, както възнамерявах. Той заравя лице в шията ми, вдъхва уханието ми и аз забравям за всякакви протести. Главата ми се отмята назад върху стената и ръката му се плъзва по задната част на бедрото ми. Пръстите му закачат ръба на гащичките ми и когато усещам, че се промъкват под плата, цялото ми тяло потреперва. Принудена съм да притисна лице към рамото му и да се вкопча в ризата му, за да остана права. Той само докосна дупето ми, а краката ми вече се подкосяват. Би трябвало да се засрамя от себе си.
	Той се отдръпва назад, съвсем малко, само за да погледне през рамо. Не знам кого или какво гледа, но когато се уверява, че няма никой зад нас, се протяга вдясно от мен — към една врата. Натиска дръжката и тя поддава. Бен не губи нито секунда. Сграбчва ме за талията и ме бута към вратата в тъмна стая. Вратата се затваря зад нас, заглушавайки звука на музиката.
	Сега чувам колко тежко дишам. Направо се задъхвам. Но той също. Чувам го точно пред мен, но не мога да го видя. Чувам го как опипва наоколо. В помещението е тъмно като в рог и отсъствието на стена зад мен и разстоянието между Бен и мен ме карат да се чувствам празна.
	Но в следващия миг ръцете му отново се обвиват около кръста ми.
	— Склад — казва той и ме побутва, докато гърбът ми не се опира о вратата. — Идеално. — И сетне отново усещам дъха му върху устните си, последван от устата му, която докосва моята. В мига, в който го усещам — електрическия заряд, който се изстрелва от устата му и пронизва всеки нерв в тялото ми — го блъскам в гърдите.
	— Спри! — изричам, гласът ми звучи по-високо, отколкото през цялата вечер, тъй като сме далеч от грохота на музиката. Ръката му отново е там, където беше преди… закача ръба на гащичките ми… заставя ме да затворя очи, сякаш има значение в царящия мрак.
	— Опитвам се — шепне той, заравяйки свободната си ръка в косата ми. Бен стиска тила ми. — Помоли ме още веднъж.
	Отварям уста, за да повторя протеста си, но ме посрещат топлина, език и устни, които знаят как да действат заедно. Вместо твърдото „спри“, от устните ми се изтръгва стон, а ръката ми се заравя в косата му, дърпаща, отблъскваща, нерешителна.
	Бен се притиска към мен, пъхва крака си между моите. Целува ме толкова диво, а мозъкът ми е толкова замаян от магията, която твори езикът му, че не забелязвам кога ръката му се е придвижила отпред, между бедрата ми. Знам, че трябва да го спра. Трябва да го отблъсна и да го накарам да обясни, но точно сега усещането на ръката му е толкова приятно. Краката ми се напрягат и аз сграбчвам с едната си ръка ръкава на ризата му, а с другата дърпам косата му, откъсвайки го от устата ми, за да мога да дишам. Успявам да си поема дълбоко дъх, преди устата му отново да завладее моята, още по-жадна от преди.
	И ръката му. О, господи, пръстите му бавно обхождат триъгълника между слабините ми. Отново простенвам. Два пъти. Бен откъсва за миг устни от моите, за да чуе стенанията ми, когато ме гали отпред.
	Краката ми омекват. Не съм подозирала, че тялото ми е способно да реагира така. Мисля, че току-що обиквам тялото си малко повече.
	— Исусе, Фалън — проронва Бен, дишайки тежко пред устата ми. — Толкова си влажна.
	Колкото и възхитително да е да го чуя, не мога да сдържа смеха си. Тутакси притискам длан към устата си, но вече е прекалено късно. Той е чул смеха ми в разгара на най-опияняващото съблазняване, в което някога съм участвала.
	Бен притиска чело към слепоочието ми и аз чувам тихия му смях. Устата му се долепва до ухото ми и кълна се, долавям усмивката в гласа му, когато промърморва:
	— Господи, толкова адски ми липсваше.
	Само това признание ми въздейства много по-силно, отколкото всичко, което бе казал тази вечер. Не знам дали защото за секунда ние отново бяхме предишните Фалън и Бен, или защото той отдръпва ръката си и ме притегля в най-сърцераздирателната прегръдка. Челото му се опира о моето и аз почти искам той да продължи с физическите ласки, защото така е много по-просто, отколкото да се изправим срещу бурята от емоции.
	Колкото и да ми се иска отново да почувствам ръцете му, аз се боя, че провалям всичко. Не знам какво да правя. Не знам дали да му позволя толкова лесно да се върне в живота ми, защото събирането би трябвало да е също толкова тежко, както и раздялата, а ми се струва, че така е твърде просто за него. Мисля, че се нуждая от време. В момента не се чувствам способна да взема такова решение.
	— Фалън — изрича той с нисък глас.
	— Да? — издишвам аз.
	— Ела у дома с мен. Трябва да говоря с теб, но не желая да го правя тук.
	Отново се връщаме към това. Започвам да се питам дали Бен е толкова настоятелен, защото до края на девети ноември остават само няколко часа и той иска да навакса за целия ден, или иска да съм с него през всички следващи дни.
	Шаря с пръсти зад гърба си, търсейки дръжката на вратата. Щом я напипвам, отблъсквам Бен от себе си и отварям вратата. Когато се измъквам навън, ръката му хваща десния ми лакът, а нечия друга ръка — левия. Ахвам, когато погледът ми среща този на Амбър.
	— Търсех те — изрича приятелката ми укорително. — Какво правиш в… — Тя млъква, когато вижда Бен зад гърба ми. — Извинете, че прекъсвам вълнуващата ви среща, но Теди се безпокои за теб.
	Тя ме гледа, сякаш е разочарована от решението ми да се натискам в тъмния склад с Бен, докато кавалерът ми се намира в същия бар и _о, боже_, като се замисля сега за това, постъпката ми наистина е отвратителна.
	— По дяволите! — изругавам. — Трябва да се върна на масата.
	Бен се мръщи, като че ли това е последното, което е очаквал да излезе от устата ми.
	— Правилно решение — подкрепя ме Амбър, докато оглежда Бен.
	Той може да ме намери по-късно. Налага се да се върна на масата, преди Тиодор да разбере колко съм жалка. Следвам Амбър обратно към сепарето, но за щастие, наоколо е достатъчно шумно, за да чуя какво ми казва. Но съм сигурна, че ми чете конско. Едва успяваме да се настаним отново на местата си, когато Бен издърпва един стол в края на масата и се пльосва върху него.
	Тиодор ме прегръща през раменете и се навежда към мен.
	— Добре ли си?
	Изстисквам бегла усмивка и кимвам, но това е всичко, което правя, защото Бен изглежда така, сякаш всеки миг ще пропълзи по масата и ще откъсне от раменете ми ръката на Тиодор.
	Намествам се така, за да не си помисли Тиодор, че поощрявам изявите на близост. Накланям се напред, по-далеч от ръката му, сякаш искам да кажа нещо на Амбър. Но тъкмо отварям уста и ръката на Бен започва да гали коляното ми под масата. Тутакси го стрелвам с поглед, но той най-невинно ме гледа.
	За щастие, Глен изцяло е окупирал вниманието на Тиодор, така че той не забелязва как цялото ми тяло се напряга. Пръстите на Бен продължават нагоре по бедрото ми, затова се протягам под масата и первам ръката му. Той се усмихва и се обляга назад в стола.
	— И така — подхваща Амбър, насочвайки вниманието си към Бен, — тъй като се запознахме с теб само преди петнайсет минути и не знаем абсолютно нищо за теб, а и никога преди не сме се срещали с теб и сме напълно непознати, защо не ни разкажеш за себе си? С какво се занимаваш? Тиодор казва, че си писател, вярно ли е? Пишеш ли нещо интересно? Може би любовна история? Как върви писането?
	Изритвам Амбър под масата. Не може ли да е още по-очебийна?
	Бен се смее, а след като Амбър току-що е задала най-непреднамерения въпрос на света, Тиодор и Глен се вторачват в Бен в очакване на отговора.
	— Ами — казва Бен и се изправя на стола, — всъщност, да, аз съм писател. Макар че през тази година преживях много тежък творчески блокаж. Наистина ужасен. Не съм написал нито дума през всичките триста шейсет и пет дни. Но колкото и да е странно, мисля, че преди няколко минути ме осени страхотно вдъхновение.
	— Представям си — мърмори Амбър и върти очи.
	Навеждам се напред, решена да се присъединя към този загадъчен разговор.
	— Знаеш ли, Бен, творческият блокаж може да е много коварно нещо. Само защото преди няколко минути те е осенило вдъхновение, не означава, че ще е за постоянно.
	Той се преструва, че обмисля коментара ми за миг, но после клати глава.
	— Не, не, разпознавам вдъхновението, когато го получа. И съм сигурен, че това, което изпитах преди няколко минути, беше едно от най-страхотните вдъхновения, спохождали някога човешко същество.
	Повдигам вежда.
	— Границата между увереността и самонадеяността е много тънка.
	На свой ред Бен също повдига вежда, а ръката му се връща върху бедрото ми под масата и аз мигом застивам.
	— Е, в такъв случай аз прекрачвам тази граница, сякаш е бедрото на дългонога брюнетка.
	_О, мили боже, какви думи!_
	Глен прихва, но Тиодор се накланя напред, за да привлече вниманието на Бен.
	— Имам чичо в Нантъкет, който публикува книга. Това е доста тежък труд…
	— Тиодор — прекъсва го Бен. — Струваш ми се… готин тип.
	— Благодаря — усмихва се Тиодор, явно поласкан.
	— Нека довърша — продължава Бен и вдига предупредително пръст. — Защото сега ще ме намразиш. Аз излъгах. Не пиша дипломна работа. — Той сочи към Глен. — Този приятел ми каза по-рано днес къде да дойда тази вечер, за да намеря момичето, с което искам да прекарам остатъка от живота си. И много съжалявам, но това е твоята дама. И аз съм влюбен в нея. _Истински_ съм влюбен в нея. С болезнена, омаломощаваща, парализираща любов. Така че, моля те приеми най-искрените ми извинения, защото тази вечер тя ще дойде с мен у дома. Надявам се. Моля се. — Бен ми хвърля сърцераздирателен поглед. — Моля те? В противен случай настоящата реч ще ме направи да изглеждам като пълен глупак, когато разказваме тази история на внуците си. — Той протяга ръка към мен, за да я поема, но аз съм замръзнала на място, както и горкият Тиодор.
	Глен закрива уста в нескопосан опит да скрие пиянския си смях. За пръв път Амбър е изгубила дар слово.
	— Какво е това, _мамка му_? — изревава Тиодор. Преди да успея да се отдръпна, Тиодор се пресяга през мен и сграбчва Бен за яката на ризата, за да го удуши или удари, или… Не съм сигурна какво прави, но аз се навеждам и изпълзявам от сепарето, за да не съм в центъра на мелето. Когато се обръщам, Тиодор се е свлякъл на колене, приклещил с ръка гърлото на Бен през масата. Бен се е вкопчил с две ръце в ръката на Тиодор, опитвайки се да се освободи от задушаващото менгеме. Очите му сякаш ще изхвръкнат от орбитите и той се взира право в мен.
	— Шибан смотаняк! — крещи Тиодор.
	Бен пуска едната си ръка от тази на Тиодор и ме зове с пръст да приближа. Аз пристъпвам колебливо напред. Не знам какво да направя, за да го измъкна от тази каша. Когато съм на две крачки от тях, Бен се опитва да заговори.
	— Фалън — хъхри той, все още борейки се с ръката, обвита около врата му. — Ти… ти ще дойдеш ли с мен у дома, или не?
	О, господи. Той е неуморим. В същото време двама здравеняци от охраната на клуба се намесват и най-после го издърпват от хватката на Тиодор. След това Бен и Тиодор биват изведени навън, а Амбър, Глен и аз ги следваме. Преди да стигнем до вратата, Амбър яко тупва Глен по рамото.
	— Ти си казал на Бен къде ще бъдем тази вечер? — съска тя.
	Глен разтрива ръката си.
	— Ами той цъфна днес в апартамента, търсеше Фалън.
	— И ти просто му каза къде ще бъде тя? — подсмихва се Амбър. Защо го направи?
	— Той е _забавен_! — заявява Глен, сякаш това е напълно основателна причина.
	Амбър ми хвърля през рамо извиняващ поглед. Аз не й казвам, че няма защо да се чувства виновна за това. Всъщност донякъде съм доволна, че Глен е казал на Бен къде ще бъда тази вечер. Приятно ми е да знам, че Бен ме е чакал четири часа в ресторанта, а след това е отишъл да ме търси в стария ми апартамент, надявайки се, че Амбър и Глен все още живеят там. Това е малко ласкателно, макар че не е достатъчно, за да заличи това, което Бен ме застави да преживея.
	Щом се озоваваме на улицата, аз незабавно приближавам до Тиодор, който кръстосва тротоара с изкривено от ярост лице. Щом ме съзира, той се заковава на място и сочи към Бен.
	— Това вярно ли е? — Вие двамата… мамка му, не знам. Какво сте вие? Двойка? Бивши гаджета? Как изобщо се вписвам аз в картинката или само си губя шибаното време?
	Клатя глава, напълно ошашавена. Не знам как да отговоря на това, защото, честно, и аз не знам какви сме двамата с Бен. Но съвсем точно знам какво изпитвам към Тиодор, затова предполагам, че е най-добре да започна от това.
	— Съжалявам — извинявам се. — Кълна се, че до тази вечер не съм говорила с него цяла година. Не искам да си мислиш, че съм се срещала едновременно с двамата, но… извинявай. Предполагам, че ми е нужно известно време, за да си изясня всичко това.
	Тиодор килва глава, сякаш е потресен от чутото.
	— Да си изясниш? — клати той глава. — Нямам време за подобни глупости. — Започва да се отдалечава в противоположна посока, но е достатъчно близо, за да го чуя, когато измърморва под нос. — Ти дори не си толкова хубава.
	Все още се опитвам да преглътна обидата, когато зървам Бен да профучава покрай мен. Преди да успея да мигна, юмрукът му се изстрелва. Виждам как Глен хуква напред, за да се намеси, но… почакайте. Глен _също_ удря Тиодор.
	За щастие, охранителите още не са върнали вътре и тримата са разтървани, преди някой сериозно да пострада. Тиодор с все сили се опитва да се отскубне от един от охранителите, докато през цялото време засипва Бен с порой от цветисти ругатни. Междувременно Амбър, която стои до мен, се подпира на колонката с уреда за отчитане на времето за паркиране, докато разкопчава каишката на едната си обувка.
	— Всички незабавно напуснете територията на заведението, ако не искате да извикаме полиция! — крещи един от охранителите.
	— Задръжте! — вика Амбър и вдига пръст, докато сваля обувката си. — Аз още не съм свършила. — Държи обувката в ръка и се взира кръвнишки в Тиодор, сетне замахва назад и я запраща към него, уцелвайки го точно между краката. — Мразя тъпия ти панталон, задник такъв! — реве с цяло гърло приятелката ми. — Фалън заслужава много по-добър от теб, КАКТО И НАНТЪКЕТ!
	_Еха. Нямаш грешка, Амбър._
	Охранителят, който държи Тиодор, го пита къде е паркирана колата му. Придружава го в тази посока, докато Амбър си прибира обувката. Другите двама охранители не пускат Бен и Глен, докато колегата им не се връща без Тиодор.
	— Вие четиримата. Изчезвайте. Веднага.
	Щом охранителят пуска ръката на Бен, той тича право към мен, обхваща лицето ми с длани и ме оглежда, за да повери дали не съм пострадала. Или може би иска да види какви емоции са изписани на лицето ми, не знам. Във всеки случай изглежда разтревожен.
	— Добре ли си?
	По успокояващия му тон разбирам, че той се безпокои да не би Тиодор да е наранил чувствата ми.
	— Добре съм, Бен. Обидите на онзи тип относно външността ми нямат голямо значение, след като той доброволно е надянал онзи панталон.
	— С кола ли си? — пита Глен. Въпросът е насочен към Бен. Бен кимва и отвръща:
	— Да. Ще ви закарам двамата у вас.
	— _Тримата_ — уточнявам, намеквайки, че само защото той се е застъпил за мен, не означава автоматично, че ще отида с него у тях. — Трябва да ме оставиш в апартамента ми.
	Амбър простенва и докосва рамото ми, когато минава покрай мен.
	— Прости му вече — моли тя. — Глен най-после намери представител на мъжкия род, който наистина му харесва и ако не простиш на Бен, ще разбиеш сърцето на Глен.
	Бен и Глен мълчаливо се взират в мен. Глен ме гледа с умоляващи, тъжни очи като на малко кутре, а Бен е нацупил долната си устна.
	Повече не мога да се противя. Свивам пораженски рамене.
	— Ами, добре тогава. Предполагам, че щом _Глен_ те харесва, това слага край на колебанията. Трябва да дойда с теб у вас.
	Бен не откъсва поглед от мен, когато протяга юмрук към Глен. Глен го удря със своя, а после двамата отпускат ръце, без да промълвят нито дума.
	Когато подминавам Бен на път към паркинга, присвивам заканително очи към него.
	— Обаче ще се наложи много да обясняваш. _Много._ И още повече да се подмазваш.
	— Много ме бива и в двете — уверява ме Бен, докато върви след мен.
	— И ще трябва да ми приготвиш закуска — додавам. — Обичам препържен бекон и яйца на очи.
	— Ясно — кима Бен. — Обяснение, подмазване, после голи-голенички и накрая яйчица и бекон. — Прегръща ме през рамото и ме води към колата си. Отваря ми вратата, но преди да се кача, той обхваща лицето ми в шепи и притиска устни до моите. Когато се отдръпвам, съм шокирана от калейдоскопа от чувства, бушуващи върху лицето му, особено след абсурдността на последните петнайсет минути. — Няма да съжаляваш за това, Фалън. Обещавам.
	_Надявам се, че няма._
	Бен ме целува по бузата и изчаква да вляза в колата.
	Две ръце сграбчват раменете ми отзад и от задната седалка щръква лицето на Глен.
	— Аз също обещавам — заявява и ме млясва шумно по бузата.
	Когато потегляме от паркинга, аз се взирам през прозореца, защото не желая тези тримата да видят сълзите в очите ми.
	Защото да, обидата на Тиодор не само нарани чувствата ми — това наистина беше един от най-засрамващите моменти в живота ми. Но да узная, че тези тримата, без да се замислят нито за секунда, се спуснаха да ме защитят, почти си струваше обидата.


>>	Глава 19
#	Бен

	Откакто оставихме Глен и Амбър пред апартамента им, в продължение на почти километър и половина в колата цари тишина. Фалън се взира през прозореца през целия път, а аз искам тя да ме погледне. Знам, че миналата година я нараних повече, отколкото мога да си представя, и се надявам, че тя разбира, че смятам да се реванширам. Дори и да отнеме целия ми живот оттук нататък, аз ще направя всичко по силите си, за да я възмездя за страданието. Протягам се и улавям ръката й.
	— Трябва да се извиня — подхващам. — Не биваше да казвам онези неща…
	Тя клати глава, като безмълвно ме прекъсва.
	— Не си вземай думите обратно. Мисля, че честността ти към Тиодор заслужава възхищение. Повечето мъже са твърде страхливи, за да кажат нещо подобно и без никакви обяснения биха отмъкнали момичето зад гърба на приятеля си.
	Тя няма представа за какво се чувствам виновен.
	— Не се извиних за това. Извинявам се, защото никога не биваше да изричам на глас, че съм влюбен в теб, след като признанието ми не беше отправено директно към теб. Ти заслужаваш много повече, отколкото косвено обяснение в любов.
	Фалън ме гледа мълчаливо, сетне отново се извръща към прозореца. Аз поглеждам към пътя, после крадешком хвърлям поглед към нея. Виждам, че по лицето й се мярва усмивка, когато тя стиска ръката ми.
	— Може би ако тазвечерните обяснения и подмазването са на ниво, утре ще имаш възможност за едно истинско обяснение в любов, докато ми приготвяш закуската.
	Усмихвам се, защото знам, че подмазването и закуската ще са най-лесната и приятна част.
	Това, от което се страхувам, е обяснението. Разполагаме с още петнайсет минути, докато пристигнем, затова решавам да избързам и да започна.
	— Изнесох се миналата година веднага след Коледа. Двамата с Иън решихме Оливър и Джордин да останат да живеят в къщата.
	Усещам как ръката й се сковава в моята при споменаването на името на Джордин. Ненавиждам това. Ненавиждам, че аз съм причината за реакцията й и още повече ненавиждам факта, че случилото ще се спотайва в едно кътче на съзнанието й през остатъка от живота ни. Защото независимо дали Фалън го иска или не, Джордин е майка на Оливър, а Оливър ми е като син. И каквото и да се случи, те винаги ще присъстват в живота ми.
	— Ще повярваш ли, ако ти кажа, че нещата между нас са чудесни. Между мен и Джордин?
	Тя ме стрелва косо с поглед.
	— В какъв смисъл са чудесни?
	Отдръпвам ръката си от нейната и сграбчвам волана, а с другата ръка стискам челюстта си, за да освободя напрежението.
	— Искам да ме изслушаш, преди да говориш, става ли? Защото може би ще кажа някои неща, които не желаеш да чуваш, но трябва да ги узнаеш.
	Фалън мълчаливо кимва, а аз поемам дълбоко дъх, за да си вдъхна кураж.
	— Преди две години… когато се любих с теб… аз ти отдадох всичко. Сърцето и душата си. Но когато през онази нощ ти реши да заминеш и цяла година да не ме вадиш отново, аз не можах да разбера какво се бе случило. Не проумявах как е възможно ти да не отговаряш с взаимност на чувствата, които аз изпитвах. И мамка му, това адски болеше, Фалън. Ти си замина, а аз бях бесен и дори не мога да ти опиша колко тежки бяха за мен следващите месеци. Не само оплаквах смъртта на Кайл, но безмерно страдах, задето те бях изгубил.
	Взирам се право пред себе си, защото не искам да виждам какво й причиняват моите думи.
	— Когато Оливър се роди, за пръв път от онзи миг, когато ти неочаквано се появи на прага ми, аз се почувствах щастлив. И това беше първият път, когато Джордин се усмихна, откакто Кайл умря. Така че през следващите няколко месеца ние прекарвахме всяка минута заедно с Оливър. Защото той беше единственият светъл лъч в нашия живот. А когато двама души обичат някого толкова всеотдайно, колкото ние го обичаме, помежду им се ражда връзка, която дори не мога да обясня. През следващите няколко месеца Джордин и Оливър бяха тези, които запълниха огромната празнина, която ти и Кайл оставихте в сърцето ми. И предполагам, че по някакъв начин и аз запълних празнотата, която Кайл бе оставил в _нейното_ сърце. Когато отношенията помежду ни започнаха да се променят, аз се съмнявам, че някой от нас се е замислял за това, преди то да се случи. Но то се случи и до мен нямаше никой, който да ми каже, че един ден може би ще съжалявам за това.
	Искам да кажа… че дори имаше част от мен, която вярваше, че ти ще се зарадваш заради мен, когато се срещнем на следващия девети ноември. Защото мислех, че ти навярно си искала точно това за мен — да продължа напред и да не се вкопчвам в това, което ти смяташе за измислени отношения, които двамата с теб започнахме, когато бяхме на осемнайсет.
	А после, когато дойдох на уговорената среща през онзи ден… последното, което очаквах, беше да видя колко си наранена. В секундата, когато ти осъзна, че с Джордин сме заедно, видях в очите ти колко много наистина ме обичаш и това беше един от най-лошите моменти в живота ми, Фалън. Един от най-ужасните шибани моменти и с всяко поето дихание аз все още усещам раните, които сълзите ти оставиха върху гърдите ми.
	Стискам по-силно волана на колата и се опитвам да дишам спокойно.
	— Веднага щом Джордин се прибра у дома онази вечер, тя прочете болката върху лицето ми. И знаеше, че не тя е причината за страданието ми. Изненадващо, но тя не беше разстроена. Говорихме за това в продължение на може би два часа. За това какво изпитвам към теб, за чувствата й към Кайл и как двамата се нараняваме взаимно, поддържайки отношения, които никога няма да бъдат такива, които в миналото сме имали с други хора. Затова скъсахме. Същия ден. Аз изнесох вещите си от стаята й и се върнах в моята, докато си намеря ново жилище.
	Осмелявам се да погледна към Фалън, но тя продължава да се взира през прозореца. Виждам как избърсва сълза от окото си и се надявам, че не съм я разсърдил.
	— Изобщо не те виня, Фалън. Разбираш ли? Заговорих за онази година, когато ти замина, защото исках да знаеш, че моето сърце винаги е принадлежало на теб. И аз никога не бих го заел другиму, ако знаех, че има някакъв шанс някога ти да си го поискаш обратно.
	Виждам, че раменете й треперят и се ненавиждам, задето я карам да плаче. Ненавиждам това. Не искам тя да бъде тъжна. Фалън ме поглежда през сълзи.
	— Ами Оливър? — пита. — Ти вече не можеш да живееш с него. — Тя избърсва още една сълза. — Чувствам се _ужасно_, Бен. Чувствам, че те откъсвам от твоето малко момченце.
	Тя закрива лицето си с длани и избухва в ридания и аз повече не мога да търпя нито секунда. Отбивам колата отстрани на шосето и включвам аварийните светлини. Разкопчавам предпазния колан, протягам ръка през седалката и притеглям Фалън към себе си.
	— Бебче, не — шепна. — Моля те, не плачи за това. Аз и Оливър… всичко помежду ни е идеално. Аз го виждам когато искам, почти всеки ден. Не е нужно да живея с майка му, за да продължа да го обичам.
	Прокарвам ръце през косата й и я целувам по слепоочието.
	— Всичко е наред. Нещата са супер, Фалън. Единственото, което не е наред в живота ми, е фактът, че ти не си част от него всеки ден.
	Тя се отдръпва от рамото ми и подсмърква.
	— Това е единственото, което не е наред и в _моя_ живот, Бен. Всичко останало е идеално. Имам двама най-добри приятели на света. Обичам театралната школа. Обичам работата си. Имам един и половина страхотни родители. — Изрича последното през смях. — Но единственото, което ме натъжава — най-важното нещо — е, че мисля за теб всяка секунда от всеки ден и не знам как да те забравя.
	— Недей — умолявам я. — Моля те, не ме забравяй.
	Тя свива рамене и вяло се усмихва.
	— Не мога. Опитах, но мисля, че трябва да започна да посещавам сбирки за анонимни алкохолици или нещо подобно. Мисля, че ти си в кръвта ми.
	Аз се смея, облекчен, че тя… че тя просто _съществува_. И че имаме щастието да се родим в един и същи живот, в една и съща част на света, в един и същи щат. И че след всички тези години, за мое изумление, не бих искал да променя нищо от това, което в крайна сметка ни събра заедно.
	— Бен? — пита тя. — Изглеждаш така, сякаш всеки миг ще повърнеш.
	Смея се и клатя глава.
	— Не, няма. Просто наистина имам нужда да ти кажа, че те обичам, но чувствам, че съм длъжен да те предупредя, преди да го направя.
	— Добре — съгласява се Фалън. — Да ме предупредиш за какво?
	— Че като се съгласяваш да ме обичаш, ти поемаш огромна отговорност. Защото Оливър винаги ще бъде част от живота ми. И имам предвид не като племенник, а като мой син. Празненства за рождени дни, бейзбол и…
	Тя закрива устата ми с длан, за да ме накара да замълча.
	— Да обичаш някого не означава да обичаш само него, Бен. Да обичаш някого означава да приемеш всички неща и хора, които обича този човек. И аз ще ги обичам. Ще го направя. Обещавам.
	_Аз наистина не я заслужавам._ Но я привличам по-близо и я нагласям върху коленете си, с гръб към волана.
	— Обичам те, Фалън. Повече от поезията, повече от думите, повече от музиката, повече отколкото обичам гърдите ти. И двете. Имаш ли някаква представа колко много е това?
	Тя се смее през сълзи, а аз притискам устни до нейните, защото искам да запомня тази целувка по-силно, отколкото всяка друга, която съм й дал. Въпреки че продължава само няколко секунди, защото Фалън се отдръпва и казва:
	— Аз също те обичам. И мисля, че това беше много яко обяснение в любов. Такова, че дори не е нужно да се подмазваш, затова искам веднага да отидем в апартамента ти и да се любя с теб.
	Целувам я бързо, а после я избутвам обратно на пасажерската седалка, за да се върна на шосето. Фалън закопчава предпазния колан и додава:
	— Но утре сутринта очаквам закуска.

	* * *

	— И така, технически, ние сме прекарали само приблизително двайсет и осем часа заедно, откакто се запознахме — заявява Фалън.
	Двамата сме в леглото ми. Тя се е излегнала върху мен и прокарва пръсти по гърдите ми. Щом се озовахме в апартамента ми, аз я любих. Два пъти. И ако тя не престане да ме докосва така, ще се случи за трети път.
	— Това време е повече от достатъчно, за да разбереш, че обичаш някого — отвръщам аз.
	Ние пресметнахме цялото време, което фактически сме прекарали заедно в продължение на четири години. Честно, аз смятах, че е много повече, защото така го чувствам, но Фалън беше права, когато каза, че даже няма два пълни дни.
	— Погледни го от друга страна — задълбавам аз в темата. — Ако имахме традиционна връзка, щяхме да излезем на няколко срещи, може би една или две седмично, всяка от които щеше да продължи по няколко часа. Това прави средно по дванайсет часа за първия месец. Да допуснем, че през втория месец ще имаме две срещи с преспиване. Следователно, може да се каже, че двойките, които са прекарали двайсет и осем часа заедно, са навлезли в третия месец на връзката си. А третият месец е общоприетият месец за „обичам те“. Така че технически, ние сме на правилен път.
	Тя прехапва устна, за да скрие усмивката си.
	— Харесва ми твоята логика. Знаеш колко много мразя мигновената любов.
	— О, това пак си беше мигновена любов — уверявам я. — Но нашата е истинска.
	Фалън се повдига на лакът и се взира в мен от горе надолу.
	— И откога знаеш? В коя секунда разбра, че си влюбен в мен?
	Не се колебая нито за миг.
	— Помниш ли, когато се целувахме на плажа и аз ти казах, че искам да си направя татуировка?
	Тя се усмихва.
	— Това беше толкова странна приумица, как бих могла да забравя?
	— Затова си направих татуировка. Защото в онзи момент осъзнах, че за пръв път съм се влюбил в момиче. _Истинска_ любов. _Безкористна_ любов. Веднъж мама ми каза, че в секундата, когато се влюбя истински и безкористно, трябва да направя нещо, за да запомня този момент, защото това не се случва всекиму. Така че… да.
	Фалън хваща китката ми и разглежда татуировката. Прокарва показалец по нея.
	— Направил си я заради мен? — пита и отново вдига поглед към мен. — Но какво означава? Защо избра думата _поетичен_? И нотното петолиние?
	Свеждам поглед към татуировката и се чудя дали да й споделя подробности за причината за своя избор. Но онзи момент ще помрачи сегашния, а аз не искам това.
	— Лични причини — отвръщам и принудено се усмихвам. — Някой ден ще ти разкажа за тях, но сега искам отново да ме целунеш.
	Не минават и десет секунди и аз я претъркулвам по гръб и потъвам дълбоко в нея. Този път я любя бавно — не с дивата страст като предишните два пъти. Целувам я, от устата до гърдите и обратно, нежно притискайки устни върху всеки сантиметър от кожата, която имам привилегията да докосвам.
	И този път, когато свършваме, повече не разговаряме. И двамата затваряме очи и аз знам, че когато утре сутринта се събудя до нея, ще посветя живота си на една мисия — да си простя за всички онези пъти, когато в миналото съм скривал истината от нея.
	_След като_ й приготвя закуска.


>>	Глава 20
#	Фалън

	Червата ми куркат, напомняйки ми, че вчера дори не съм вечеряла. Измъквам се тихо от леглото, но освен полата, не намирам нищо друго. Не искам да включвам лампата, за да открия горнището, затова влизам в дрешника на Бен с намерението да изровя тениска или нещо друго, което да навлека набързо, преди да нападна хладилника.
	Чувствам се като пълна идиотка, докато претърсвам дрешника му за тениска, ухилена до уши. Но когато сутринта се събудих, изобщо не очаквах, че денят ще завърши по този начин. _Абсолютно идеално._
	Решавам да затворя вратата и да включа лампата, за да не го безпокоя. Откривам тънка, мека тениска и я дръпвам от закачалката. След като я нахлузвам през глава, понечвам да изключа лампата, но нещо привлича погледа ми.
	Върху горния рафт, до кутия за обувки лежи дебела купчина листове. Прилича на ръкопис.
	_Дали не е…_
	Любопитството ми е подразнено. Повдигам се на пръсти, за да ги достигна, но успявам да дръпна само най-горния лист, за да видя какво е.
C>
#	ДЕВЕТИ НОЕМВРИ
	от Бентън Джеймс Кеслър
C$
	Няколко секунди се взирам в листа. Достатъчно дълго, за да поведа битка със съвестта си.
	Не би трябвало да чета това. Трябва да го върна на мястото му.
	Но аз имам право да го прочета. _Така мисля._ Имам предвид, че романът е за моите отношения с Бен. Знам, че той каза, че не желае да чета ръкописа, преди да е завършен, но след като повече няма да пише, със сигурност това отменя първото и единствено правило.
	Когато вземам целия ръкопис от рафта, още не съм решила какво да правя. Ще го отнеса в кухнята. Първо ще хапна нещо. А _после_ ще реша как да постъпя.
	Завъртам ключа на лампата и бавно отварям вратата на дрешника. Бен лежи в същата поза, диша тежко, дори може да се каже, че похърква.
	Излизам от спалнята и се отправям към кухнята.
	Поставям внимателно ръкописа на масата пред мен. Не знам защо ръцете ми треперят. Може би защото пред очите ми лежат страниците, които съдържат истинските му мисли за мен, за нас и за всичко, което сме преживели. Какво ще стане, ако истината не ми хареса? Хората имат право на съкровени тайни и това, което се готвя да направя, се нарича нахлуване в личното пространство. А подобно действие не е най-добрият начин за началото на една връзка.
	Ами ако прочета само един откъс? Просто няколко страници, а после ще върна ръкописа на мястото му и той никога няма да узнае.
	Вече знам какво искам да прочета. От онзи момент, в който се случи, ме гложди любопитство.
	Искам да узная защо Кайл удари Бен в коридора по време на втората ни година заедно. Случилото се нямаше нищо общо с мен, така че мога спокойно да прочета този откъс, без след това да се чувствам прекалено виновна.
	Старая се да прелиствам страниците, без да прочета нито едно изречение. Бен е улеснил задачата ми, защото е разделил главите в съответствие с възрастта му. Скандалът се случи през втората година, откакто бяхме заедно, затова намирам главата, озаглавена „Деветнайсет години“ и отгръщам първия лист. Пропускам вътрешния му диалог, докато ме е чакал в ресторанта. Надявам се, че един ден той ще ми позволи да го прочета, защото страшно много искам да узная истинските му мисли. Но сега няма да ги чета. И без това изпитвам угризения на съвестта, задето смятам да прочета няколко страници. Не мога да си представя как ще се почувствам, ако изчета целия ръкопис.
	Очите ми пробягват по страницата, докато не откривам името на Кайл. Слагам листа пред себе си и започвам да чета по средата на параграфа.
C>
	— Всичко ще бъде наред, Джордин. Обещавам.
	Входната врата се отваря и тя се обръща. Съдейки по вълнението в очите й, най-вероятно е Кайл.
	Стомахът ми се присвива от нервите, натежали като камъни. Мамка му. Той каза, че няма да се прибере преди седем тази вечер.
	— Кайл ли е? — питам Джордин.
	Тя кимва и минава покрай мен.
	— Върнал се е по-рано, за да ми помогне — додава и отива при умивалника. Грабва една салфетка и попива очите си. — Кажи му, че ей сега ще дойда. Не искам той да знае колко много плаках днес. Чувствам се като пълна малоумница.
	_По дяволите._
	Може би той няма да си спомни. Мина много време и ние никога не сме говорили за това. Поемам дълбоко дъх и се запътвам към всекидневната, опитвайки се да прикрия паниката. Той не може да съсипе всичко.
	— Всичко с Джордин е наред — казвам, когато се връщам във всекидневната, опитвайки се да овладея нервите си. Заковавам се на място, когато го виждам, защото изражението на лицето му ясно издава, че той помни всичко. И е бесен.
	Кайл стиска челюст. Хвърля ключовете си на близката масичка и сочи към мен.
	— Трябва да поговорим.
	Поне ме отдалечава от Фалън, за да го обсъдим. Какво облекчение. Изглежда той няма намерение да говори каквото и да било пред нея. Мога да се справя насаме с него, но последното, което искам, е Фалън да бъде въвлечена във всичко това.
	Усмихвам се на Фалън, защото по изражението на лицето й е ясно, че тя разбира, че с Кайл нещо не е както трябва. Искам да я успокоя и да я уверя, че всичко е наред, макар че далеч не е така.
	— Ей сега се връщам.
	Тя кимва, а аз излизам след Кайл в коридора. Той спира пред вратата на спалнята си.
	Сочи към всекидневната.
	— Може ли да ми обясниш какво, дявол да го вземе, става тук?
	Стрелвам поглед към всекидневната, чудейки се как мога да се измъкна от тази ситуация. Но знам, че Кайл няма да повярва на нищо друго, освен на истината.
	Слагам ръце на бедрата си и забивам поглед в пода. Трудно ми е да понеса разочарованието в очите му.
	— Ние сме приятели — казвам му. — Срещнах я миналата година. В един ресторант.
	Кайл невярващо се смее.
	— Приятели? — пита. — Защото Иън току-що я представи като твоето шибано гадже, Бен.
	Мамка му.
	Правя всичко по силите си, за да укротя избухването му. Никога не съм го виждал толкова бесен.
	— Кълна се, че не е така, както изглежда. Аз просто… — По дяволите, всичко е толкова объркано. Вдигам ръце в знак на поражение. — Аз я харесвам, ясно ли е? Не мога нищо да направя. Не съм го планирал, просто се случи.
	Кайл отмества поглед настрани и от отчаяние прокарва длани по лицето си. Когато отново се обръща, аз не съм подготвен за това, което се случва. Той ме блъска с все сила и аз се удрям в стената зад мен. Кайл ме държи здраво за раменете и ме притиска към стената.
	— Тя знае ли, Бен? Тя има ли представа, че ти си този, който е подпалил пожара? Че ти си причината, поради която тя едва не е _загинала_?
	Усещам как челюстта ми се стяга. Той не може да направи това. _Не и днес. Не и с нея._
	— Млъквай! — процеждам през стиснати зъби. — Моля те. Тя е в другата стая, за бога! — Опитвам се да го отблъсна от себе си, но ръката му се сключва около гърлото ми.
	— В каква шибана ситуация си се забъркал, Бен? Да не си идиот?
	В мига, в който въпросът се изстрелва от устните му, аз зървам как Фалън идва иззад ъгъла. Тя се заковава на място, когато вижда разиграващата се сцена, но шокът, изписан върху лицето й ме успокоява, защото тя не е чула нищо друго.
C$


>>	Глава 21
#	Фалън

	Шляпвам листовете най-отгоре върху останалите.
	_Той е откаченяк._
	Бен е откачен, некадърен писател. Как смее да използва нещо реално… нещо, което съм изстрадала… и да го превърне в измислица с абсурдна сюжетна линия?
	Бясна съм. Как е могъл да го направи? От друга страна, той всъщност още не е завършил романа, така че нужно ли е да се ядосвам?
	Но _защо_ го е направил? Нима не знае колко лична е тази история за мен? Не мога да повярвам, че той ще опита да спечели от такава ужасна трагедия.
	Дори ми се струва, че предпочитам написаното да е вярно, той наистина да е запалил пожара. Тогава поне няма да мисля, че Бен се възползва от моята история.
	И защо ще измисля една част от свадата, когато всичко останало, случило се между него и Кайл, беше истина? Дали въобще е измислил каквото и да било?
	Смея се над себе си. Това не е вярно. Двамата не се познавахме преди пожара. Няма начин той да е бил там. Освен това, каква е вероятността той да се натъкне на мен в деня на годишнината от пожара, точно две години по-късно? Би трябвало да ме е следил през цялото време.
	Той не ме е следил.
	_Нали?_
	Имам нужда от вода.
	Пия вода.
	Трябва отново да седна.
	Сядам.
	Всичко наоколо се върти, върти, върти. Паяжината от възможни лъжи ме оплита, главата ми се върти, стомахът ми се върти. Дори имам чувството, че кръвта във вените ми се върти. Подравнявам листовете в спретната купчина, така както ги намерих.
	_Защо си написал това, Бен?_
	Поглеждам обложката и прокарвам пръсти по заглавието. _Девети ноември._
	Той се е нуждаел от интересен сюжет. Това ли е направил? Просто е съчинил тази част от историята?
	Няма начин той да е отговорен за пожара. Това няма абсолютно никакъв смисъл. Баща ми е виновникът. Той го знае, полицията го знае и аз го знам.
	Улавям се, че отгръщам титулната страница. Взирам се в първата страница на ръкописа и правя единственото, което наистина ще ми помогне да намеря повече отговори.
	Започвам да чета.
C>
#	ДЕВЕТИ НОЕМВРИ
	от Бентън Джеймс Кеслър

	„За началото, от самото начало.“
	Дилън Томас

	__ПРОЛОГ__
	Майката е началото на всеки живот. Моят не е изключение.
	Тя беше писател. Казвали са ми, че баща ми бил психиатър, но не го знам със сигурност, тъй като никога не съм имал възможност да го попитам. Той е умрял, когато съм бил на три години. Не го помня и предполагам, че така е по-добре. Трудно е да скърбиш за хора, които не помниш.
	Майка ми имаше магистърска степен по поезия и бе защитила дисертация, посветена на уелския поет Дилън Томас. Тя често го цитираше, макар че любимите й цитати не принадлежаха на световноизвестните му стихове, а по-скоро бяха негови афоризми от ежедневието. Така и не разбрах дали тя го е уважавала като поет, или като личност. Защото, съдейки по това, което узнах за него в изследванията си за живота и творчеството му, личността му не е била достойна за кой знае какво уважение. Или навярно точно това заслужава уважение — фактът, че Дилън Томас не е направил нищо, за да спечели популярност като човек, и всичко, за да я спечели като поет.
	Предполагам, че трябва да започна със смъртта на мама. Навярно трябва да обясня как момичето, вдъхновило ме да напиша тази книга, е свързано с историята, която започва с моята майка. И предполагам, че ако започна своя роман с разказа за тези две жени, трябва да изясня как Дилън Томас е свързан с живота на майка ми, най-вече със смъртта й и как тези две обстоятелства ме отведоха до Фалън.
	Всичко изглежда толкова сложно, макар че всъщност е много просто.
	Всичко се преплита.
	Всичко е свързано.
	И всичко започва на девети ноември. Две години, преди за пръв път да се срещна лице с лице с Фалън О’Нийл.
	Девети ноември.
	Денят, когато мама умря.
	Девети ноември.
	Нощта, в която умишлено подпалих пожара, едва не погубил живота на момичето, което един щеше да спаси моя.
C$


>>	Глава 22
#	Фалън

	Взирам се в страниците пред мен и не мога да повярвам. В гърлото ми се надига жлъчка. _Какво направих?_
	Преглъщам силно, за да се избавя от отвратителния вкус, но в гърлото ми пари.
	_На какво чудовище съм отдала сърцето си?_
	Ръцете ми треперят. Не мога да помръдна. Не мога да реша дали да продължа да чета — да стигна до следващата страница, където очевидно ще е написано, че всичко, което съм прочела, е дело на богатото, макар и извратено въображение на Бен. Че заради търговския успех на историята, той умело е преплел истински факти с измислица. Дали да продължа да чета?
	_Или да бягам?_
	Как бих могла да избягам от човека, на когото в продължение на четири години бавно се отдавах?
	Или са шест?
	Дали ме е познавал, когато съм била на шестнайсет?
	Познавал ли ме е в деня, в който се срещнахме в ресторанта?
	Нима е бил там _заради_ мен?
	Цялата кръв, която тече в мен, се насочва към главата ми и дори ушите започват да ме болят от налягането. Страх сковава тялото ми, сякаш съм скала, надвиснала над ръба на пропастта. Изпълва всяка частица от мен.
	Трябва да се махна оттук. Грабвам телефона и тихо се обаждам за такси.
	Диспечерът ми отговаря, че имат кола по-надолу на същата улица и тя ще пристигне след минути.
	Парализирана съм от страх. Страх, породен от листовете в ръката ми. Страх от измамата. Страх от мъжа, който спи в съседната стая и комуто преди малко обещах всичките си утрешни дни.
	Избутвам стола назад, за да събера вещите си, но преди да успея да стана, чувам да се отваря вратата на спалнята му. Цялата нащрек, извръщам глава през рамо. Той стои на прага и разтърква сънените си очи.
	Ако можех сега да спра времето, щях да се възползвам от възможността да го проуча. Щях да прокарам пръсти по устните му, за да проверя дали наистина са толкова нежни като думите, които изричат. Щях да уловя ръцете му и да докосна с палци дланите му, за да се уверя, че те наистина са способни да галят белезите, които са причинили. Щях да обвия ръце около шията му, да се повдигна на пръсти и да прошепна в ухото му: _„Защо не ми каза, че фундаментът, на който ме научи да стоя, е изграден върху плаващи пясъци?“._
	Виждам как погледът му се стрелва към страниците от ръкописа му, който стискам здраво в ръце. За секунди върху лицето му пробягват всички негови мисли.
	Той се чуди как съм го намерила.
	Пита се каква част съм прочела.
	_Бен Писателя._
	Искам да се засмея, защото Бентън Джеймс Кеслър не е писател. Той е актьор. Майстор на измамата, който току-що бе завършил четиригодишно представление.
	За пръв път не го виждам като Бен, в когото се влюбих. Бен, който собственоръчно промени живота ми.
	В момента виждам пред себе си един непознат.
	Човек, за когото не знам абсолютно нищо.
	— Какво правиш, Фалън?
	Гласът му ме стряска. Звучи съвсем също като гласа, който само преди час ми промълви „Обичам те“.
	Само че сега този глас ме изпълва с паника. Ужасът ме поглъща, залят от нова вълна на безпокойство.
	Аз нямам представа кой е той.
	Нямам представа каква цел е преследвал през всички тези години.
	Нямам представа на какво е способен.
	Той започва да пристъпва към мен и аз правя единственото, което ми хрумва. Изтичвам към другата страна на масата с надеждата да се отдалеча на безопасно разстояние от този мъж.
	Лицето му се сгърчва от болка, когато той вижда реакцията ми, но аз нямам представа дали е искрена или репетирана. Не знам дали трябва да вярвам на всичко, което току-що прочетох… или той е съчинил всичко заради сюжетната линия.
	В живота си съм плакала поради различни причини. Най-вече от тъга, понякога от разочарование или гняв. Но сега за пръв път от окото ми се отронва сълза от страх.
	Бен я гледа как се стича по бузата ми и вдига ръка, за да ме успокои.
	— Фалън. — Очите му са широко отворени и в тях се чете същия страх, както навярно в моите. Но аз вече не съм сигурна дали това, което виждам върху лицето му, е истина. — Фалън, моля те. Позволи ми да обясня.
	Той изглежда толкова загрижен. Толкова искрен. Може би това е измислица. Може би той е превърнал нашата история в измислица. Със сигурност не ми е причинил това. Соча ръкописа, надявайки се, че той няма да забележи колко силно трепери ръката ми.
	— Това вярно ли е, Бен?
	Той свежда поглед към ръкописа, сетне тутакси отново го насочва към мен, сякаш само при вида на страниците му се повдига. _Поклати глава, Бен. Отречи. Моля те._
	Но той не прави нищо.
	Неподвижността му ме цапардосва с все сила и аз ахвам.
	— Позволи ми да обясня. Моля те. Просто… — Бен започва да приближава и аз отстъпвам назад, докато гърбът ми не опира до стената.
	Трябва да се махна оттук. Трябва веднага да се махна от него.
	Той се придвижва надясно, вместо наляво и сега е по-далеч от входната врата, отколкото съм аз. Мога да успея. Ако съм достатъчно бърза, мога да стигна до вратата преди него.
	Но дали той ще ми го позволи? Дали ще ми даде възможност да избягам?
	— Искам да си вървя — проронвам. — Моля те.
	Той кимва, но продължава да държи ръката си във въздуха, с длан към мен. Кимването ми казва едно, но ръката му ме моли да остана. Знам, че иска да ми обясни… но ако не възнамерява да ми каже, че всичко, което току-що прочетох, е измислица, тогава не желая да оставам и да слушам оправданията му.
	Искам той само да ми каже, че това не е истина.
	— Бен — прошепвам и ръцете ми се притискат към стената зад мен, — моля те, кажи ми, че това, което прочетох, не е вярно. Моля те, кажи ми, че аз не съм шибаният ти _неочакван обрат в сюжета_.
	Думите ми предизвикват единственото изражение, което се надявах, че няма да видя. _Съжаление._
	В устата ми отново се надига горчилка.
	Притискам корема си.
	— О, господи.
	Искам да изляза. Трябва да се махна оттук, преди да ми призлее толкова силно, че да нямам сили да си тръгна. Следващите няколко секунди минават като в мъгла, докато неспирно мълвя „О, господи“ и тичам към дивана. Трябва да взема чантата си. Обувките. Искам да изляза, да изляза, да изляза. Стигам до вратата и плъзгам резето наляво, но ръката му захлупва моята, гърдите му срещат моите, притискайки ме към вратата.
	Стискам силно клепачи, когато усещам дъха му на тила си.
	— Съжалявам. Съжалявам, съжалявам, съжалявам. — Думите му са също толкова отчаяни като хватката, с която ме извръща с лице към себе си. Той изтрива сълзите ми, а в очите му заблестяват неговите. — Толкова съжалявам. Моля те, не си отивай.
	Няма да се вържа на това. Няма да му позволя отново да ме направи на глупачка. Блъскам го, но той хваща китките ми, държи ги до гърдите си, докато притиска чело о моето.
	— Обичам те, Фалън. Господи, толкова много те обичам. Моля те, не си тръгвай. Моля те.
	В този миг всичко в мен се трансформира от едната крайност в другата. Аз вече не се страхувам.
	Аз съм гневна.
	Бясна.
	Защото тези думи, изречени от него, ме карат да се замисля за разликата в чувствата ми, когато ги чувам сега и преди час. Как смее да ме лъже. Да ме използва, за да напише книгата си. Да ме застави да повярвам, че той е видял истинското ми аз — не белезите по лицето ми.
	Белезите, за които той е виновен.
	— Бентън Джеймс Кеслър. Ти _не_ ме обичаш. Никога повече не изричай тези думи. Не ги казвай на мен — нито на някого другиго. Произнасяйки тези две думи, ти ги позориш.
	Очите му се разширяват и той се олюлява назад, когато го блъскам в гърдите. Не му давам повече време да измисли още лъжи и фалшиви извинения.
	Затръшвам вратата и после с треперещи ръце премятам дръжката на чантата върху рамото си. Босите ми крака докосват паважа и аз тичам към таксито, което завива към дома му. Чувам го да вика името ми.
	_Не._
	_Няма да слушам. Не му дължа нищо._
	Отварям със замах вратата на таксито и влизам вътре. Казвам адреса си на шофьора, но докато той го въведе в джипиеса, Бен вече е при колата. Преди да забележа, че прозорецът е отворен, той пъхва ръка през отвора и закрива бутона, който вдига стъклото. Очите му ме гледат умоляващо.
	— Ето — казва и пъха листовете през прозореца към мен. Те падат в скута ми, някои се плъзват на пода. — Щом не желаеш да ми позволиш да ти обясня, тогава ги прочети. Всичко. Моля те…
	Грабвам купчината листове от коленете си и ги хвърлям на седалката до мен. Събирам останалите и се опитвам да ги метна през прозореца, но той ги улавя и ги натиква обратно в колата.
	Докато вдигам стъклото на прозореца, го чувам как мълви:
	— Моля те, не ме мрази.
	Но аз се боя, че вече е прекалено късно.
	Казвам на шофьора да потегля и когато се намирам на безопасно разстояние в другия край на паркинга, колата спира, преди да излезе на шосето. Аз се озъртам назад. Бен стои пред вратата на жилището си, стиснал с две ръце тила си. Наблюдава ме как заминавам. Грабвам колкото може повече листове от ръкописа в шепата си и ги запращам през прозореца. Преди таксито да се отдалечи, отново се обръщам назад и виждам как той се свлича на колене върху паважа, признавайки поражението си.
	Бяха ми нужни четири години да се влюбя в него.
	И само четири страници, за да го разлюбя.


>	Шести девети ноември

E>
P>
	Съдба. Дума, означаваща предопределеност.
	Съдба. Дума, означаваща обреченост.
@	Бентън Джеймс Кеслър
P$
E$

>>	Глава 23
#	Фалън

	Току-що преживях най-дългата минута в живота си.
	Седя на дивана и наблюдавам как минутната стрелка на часовника се придвижва със скоростта на охлюв, сменяйки осми ноември с девети.
	Въпреки че не се чува звук, когато минутната стрелка отбеляза точно полунощ, цялото ми тяло подскача, сякаш всички стенни часовници на земята едновременно са иззвънели в главата ми.
	Екранът на телефона ми светва десет секунди след полунощ. Есемес от Амбър.
C>
	Това е само една дата в календара, като всяка друга. Обичам те, но предложението все още е в сила. Ако искаш да прекараш деня с мен, просто ми пиши.
C$
	Забелязвам пропуснато съобщение от мама, получено преди два часа.
C>
	Утре ще донеса закуска. Ще отворя вратата с моя ключ, така че не включвай алармата.
C$
	Мамка му.
	Наистина никой не ми е нужен, когато се събудя. Нито Амбър, нито мама, нито който и да било друг. Добре, че поне баща ми не помни годишнината. Това му е хубавото, че двамата се виждаме от дъжд на вятър.
	Натискам бутона, за да изключа мобилния си телефон, и обвивам ръце около коленете си. Седя на дивана, облечена с пижама, която не възнамерявам да сваля, докато не настъпи десети ноември. Няма да излизам от къщата през следващите двайсет и четири часа. Няма да говоря с никого. Е, с изключение на мама, която ще донесе закуската, но след това си вземам почивен ден за целия свят.
	След това, което преживях миналата година с Бен, реших, че тази дата е прокълната. От сега нататък, без значение от възрастта и семейното ми положение, никога няма да напусна дома си на девети ноември.
	Освен това реших, че това ще е единственият ден в годината, когато ще си позволя да мисля за пожара. Да мисля за Бен. За всички чувства и надежди, които напразно пропилях заради него. Защото никой на този свят не заслужава толкова душевни страдания. Никакво извинение не може да оправдае това, което той ми причини.
	И затова, когато миналата година напуснах жилището му, аз отидох право в полицейския участък и подадох молба за ограничителна заповед срещу него.
	Измина точно една година и аз не съм чувала нищо за него от онази нощ, когато избягах с таксито.
	Не съм разказвала на никого за това, което се случи. Нито на баща си, нито на Амбър, нито на мама. Не защото не исках да му причинявам неприятности, защото вярвам, че той заслужава да плати за всичко, което стори с мен.
	А защото се срамувам.
	Доверявах се на този човек. Обичах го. С цялото си сърце вярвах, че връзката между нас беше необикновена и истинска, че ние сме от малцината късметлии, имали щастието да срещнат любов като нашата.
	Откритието, че той ме е лъгал по време на цялата ни връзка, е нещо, което все още се опитвам да осмисля. Всеки ден се събуждам и се заставям да пропъдя мислите за него от главата си. Да продължа живота си, сякаш Бентън Джеймс Кеслър никога не го е имало в него. Понякога се получава, понякога не. През повечето време не се получава.
	Дори обмислях да посетя психотерапевт. Исках да разкажа на мама за него и за вината му за пожара. Дори исках да споделя с баща си за него. Но е трудно да говоря за Бен, когато през по-голяма част от времето се опитвам да се преструвам, че той никога не е съществувал.
	Постоянно си повтарям, че с времето ще стане по-лесно. Че един ден ще срещна някой друг, който ще успее да ме отвлече от мислите за Бен, ала досега не съм успяла да се доверя на никого дотолкова, че дори само да флиртувам с него.
	Едно е да изгубиш доверие в мъжете заради измяната на един мъж. Ала измамата на Бен бе толкова огромна, че вече нямам представа кое е било истина, кое лъжа и кое е било измислено заради книгата му. Знам единствено със сигурност, че той по някакъв начин е виновен за пожара, едва не отнел живота ми. И не ми пука дали е било преднамерено действие или случаен инцидент, не това най-много ме вбесява.
	Най-много ме съсипва мисълта за всички случаи, когато той ме караше да се чувствам красива с белезите и в същото време нито веднъж не призна, че той е бил причината за тях.
	Никакви обяснения не могат да оправдаят онези лъжи. Така че дори няма смисъл да ги чувам.
	Всъщност няма смисъл дори да си позволявам да мисля за него повече, отколкото вече го направих. Просто трябва да си легна. Може би ще се случи чудо и ще проспя по-голямата част от утрешния ден.
	Протягам се и изключвам лампата до дивана. Когато се запътвам към спалнята, на входната врата се чука.
	_Амбър._
	Довчера тя отлично успяваше да не засегне темата за днешната дата. Преди няколко часа изведнъж се престори, че иска да пренощува у дома, но аз отклоних предложението й. Знам, че тя просто не желае да ме оставя сама тази вечер, но е много по-лесно да се потопиш в униние, когато наоколо няма кой да те съди.
	Отключвам вратата на апартамента и я отварям.
	Отвън няма никой.
	Кожата на ръцете ми настръхва. Амбър не би направила нещо подобно. Тя не би си устройвала среднощни шеги с едно момиче, което живее само.
	Тутакси отстъпвам навътре в апартамента и понечвам да захлопна вратата, но в последната секунда свеждам поглед и виждам картонена кутия. Не е увита, но отгоре е поставен плик с моето име.
	Оглеждам се, но наоколо няма никого. Една кола тъкмо потегля и аз съжалявам, че не е по-светло, за да я разпозная.
	Поглеждам отново кутията, грабвам я и бързо влизам вътре, като заключвам вратата зад себе си.
	Тя прилича на подаръчна кутия, в каквито опаковат ризите в универсалните магазини, но съдържанието е доста по-тежко от една риза. Оставям я на кухненския плот и откъсвам плика, залепен отгоре.
	Не е запечатан. Гърбът на плика просто е подпъхнат, така че изваждам листа, който е вътре, и го отгръщам.
C>
	Фалън,
	Прекарах по-голямата част от живота си, подготвяйки се да напиша нещо толкова важно като това писмо. Но за пръв път имам чувството, че в английската азбука няма достатъчно букви, за да формирам точните думи, които искам да ти кажа.
	Когато миналата година си тръгна, ти отнесе моята душа в ръцете си, а сърцето ми в зъбите си и аз знам, че никога повече няма да си ги върна. Можеш да ги задържиш, на мен наистина вече не са ми нужни.
	Не пиша това писмо с надеждата да ми простиш. Ти заслужаваш по-добро. Винаги си го заслужавала. Не мога да кажа нищо, което да ме накара някога да се почувствам достоен да стъпвам по една и съща земя с теб. Не мога да направя нищо, което да направи сърцето ми достойно да сподели твоята любов.
	Не те моля да ме търсиш. Моля те да прочетеш думите върху страниците в тази кутия с надеждата, че те ще позволят на теб, а може би даже и на мен, да преживеем всичко това с възможно най-малко рани.
	Ти може би няма да ми повярваш, но всичко, което искам за теб, е да бъдеш щастлива. Това е всичко, което някога съм желал. И ще направя всичко това да се случи, дори и това да означава да ти помогна да ме забравиш.
	Никога друг човек не е чел думите, които ще прочетеш, нито ще бъдат прочетени от някого другиго, освен от теб. Това е единственият екземпляр. Когато свършиш, можеш да правиш с него каквото пожелаеш.
	Знам, че нищо не ми дължиш, но аз не те моля да прочетеш този ръкопис заради мен. Искам да го прочетеш заради себе си. Защото когато обичаш някого, си длъжен да му помогнеш да открие най-добрата част от себе си. И колкото и да ми е мъчително да го призная, тази твоя най-добра част не включва мен.
@	Бен
C$
	Оставям внимателно листа върху масата до кутията.
	Вдигам ръка към лицето си, за да проверя дали е мокро от сълзи, защото не мога да повярвам, че ги няма. Бях сигурна, че ако отново чуя за него, ще се срина емоционално.
	Но не се чувствам така. Ръцете ми не треперят. Сърцето не ме боли.
	Притискам пръсти към гърлото си, за да се уверя, че имам пулс. Защото през изминалата година едва ли съм успяла да изградя толкова висока емоционална стена, че дори такива думи, които той бе написал, да не могат да я преодолеят.
	Но се страхувам, че точно това се бе случило. Не само Бен никога повече няма да може да разруши тази стена, но се опасявам, че той ме е принудил да я построя толкова дебела и висока, че винаги ще се крия зад нея.
	Но той е прав за едно. Нищо не му дължа.
	Отивам в спалнята и пропълзявам в леглото, оставяйки непрочетена всяка страница върху кухненската маса.

	* * *

	Часът е 11:15.
	Присвивам очи, което означава, че слънцето грее. Което означава, че часът е 11:15 преди обед.
	Вдигам ръка към лицето си и покривам очите си. Изчаквам няколко секунди, после вземам мобилния си телефон.
	Девети ноември.
	_Мамка му._
	Искам да кажа, че не съм изненадана, задето не съм спала двайсет и четири часа, затова не разбирам защо съм толкова разстроена. Особено, имайки предвид _единайсетте_ часа сън. Не помня да съм спала толкова много, откакто бях тийнейджърка. И със сигурност не съм спала толкова дълго в деня на годишнината. Обикновено изобщо не спя.
	Заставам в средата на стаята и обмислям как да прекарам днешния ден. Зад врата номер едно се намират банята, четката за зъби и душът.
	Зад врата номер две са диванът, телевизорът и хладилникът.
	Избирам врата номер две.
	Когато я отварям, тутакси съжалявам, че не съм избрала номер едно.
	Майка ми седи на дивана.
	По дяволите. Изобщо ми излетя от ума, че ще ми носи закуска. Сега тя ще си помисли, че не правя нищо, освен да спя по цели дни.
	— Здравей — казвам, когато излизам от спалнята. Тя вдига глава и аз съм напълно объркана от изражението на лицето й.
	Тя плаче.
	Първата ми мисъл е какво се е случило и с кого? С баща ми? С баба ми? С братовчедите? С лелите? С чичовците? С Боудли, кучето на мама?
	— Какво не е наред? — питам аз.
	Но сетне поглеждам към скута й и осъзнавам, че _нищо_ не е наред. Тя чете ръкописа.
	Ръкописът на Бен.
	Нашата история.
	И откога мама е започнала да си пъха носа в личния ми живот? Соча листовете и я гледам обидено.
	— Какво правиш?
	Тя взема книжна кърпичка и изтрива очите си.
	— Съжалявам — извинява се, подсмърчайки. — Видях писмото. Никога не бих чела личните ти неща, но то беше отворено, когато сутринта ти донесох закуската, и аз просто… Прости ми. Но после… — тя вдига няколко листа от ръкописа — прочетох първата страница и вече четири часа не мога да спра да чета.
	_Тя е чела четири часа?_
	Приближавам се към нея и грабвам купчината листове от скута й.
	— Колко си прочела? — Отнасям ръкописа обратно в кухнята. — И защо? Не е твоя работа да четеш това, мамо. Исусе, не мога да повярвам, че си го направила. — Пъхам ръкописа в картонената кутия, затварям капака и я нося до кошчето за боклук. Настъпвам педала, за да отворя капака, но мама светкавично се озовава до мен. Никога не съм я виждала да се движи толкова бързо.
	— Фалън, да не си посмяла да го изхвърлиш! — възкликва тя. Измъква кутията от ръцете ми и я притиска към гърдите си. — Защо го правиш? — Оставя кутията върху плота и гали с ръка капака, сякаш едва не съм счупила най-ценната вещ.
	Аз съм напълно объркана защо тя реагира по този начин на нещо, което би трябвало да я изпълни с ярост.
	Мама бързо издиша, после ме поглежда твърдо в очите.
	— Скъпа? — мълви тя. — Всичко това истина ли е? Тези неща действително ли са се случили?
	Аз дори не знам какво да й кажа, защото нямам представа кои „неща“ има предвид. Свивам рамене.
	— Не знам. Още не съм го чела. — Минавам покрай нея и се отправям към дивана. — Но ако имаш предвид Бентън Джеймс Кеслър и факта, че той ме подлъга да се влюбя с цялото си сърце в неговата измислена версия, тогава — да. Това се случи. — Вдигам една от възглавниците на дивана, търсейки дистанционното на телевизора. — И ако имаш предвид това, че разбрах, че той по някакъв начин е отговорен за пожара, който едва не ме уби, но е пропуснал да спомене тази незначителна подробност, докато се влюбвах в него, тогава — да, това също се случи. — Намирам дистанционното.
	Сядам на дивана и кръстосвам крака, готова за дванайсетчасов риалити шоу маратон. Сега е идеалният момент мама да си тръгне, но вместо това тя приближава до дивана и сяда до мен.
	— Не си прочела нито страница от това? — пита тя и поставя кутията върху масичката за кафе пред нас.
	— Миналата година прочетох пролога. Това ми беше достатъчно.
	Усещам топлината на ръката й, покриваща моята. Бавно извръщам глава и откривам, че тя ме гледа с гальовна усмивка.
	— Съкровище…
	Отпускам глава върху облегалката на дивана.
	— _Моля те_, може ли твоят съвет да почака до утре?
	Мама въздъхва.
	— Фалън, погледни ме.
	Подчинявам се, защото тя е моята майка и аз я обичам и поради някаква причина, въпреки че вече съм на двайсет и три, продължавам да правя това, което тя ми казва.
	Тя вдига ръка към лицето ми и затъква кичур коса зад лявото ми ухо. Палецът й погалва белезите върху бузата ми и аз потръпвам, защото тя за пръв път умишлено ги докосва. С изключение на Бен, никога и на никого не съм позволявала да ги пипа.
	— Обичаш ли го? — пита тя.
	В продължение на няколко секунди не помръдвам. Имам чувството, че гърлото ми гори, затова вместо да отвърна „да“, аз само кимвам.
	Устните й потреперват, докато бързо премигва два пъти, сякаш се опитва да не заплаче. Палецът й продължава да гали бузата ми. Тя отвръща поглед от мен и го плъзва по белезите върху лицето и шията ми.
	— Няма да се преструвам, че знам какво си преживяла. Но след като прочетох онези страници, мога да те уверя, че ти не си единствената, която онзи пожар е белязал. Само защото той не ти е показвал своите белези, не означава, че те не съществуват. — Мама взема кутията и я оставя в скута ми. — Ето ги. Той е изложил на показ пред теб своите белези и ти си длъжна да му покажеш същото уважение, което той е проявил към теб, като не се отвърнеш от тях.
	По бузата ми се стича първата сълза за деня. Трябваше да се досетя, че днес нямаше как да ми се размине без сълзи.
	Мама става и събира вещите си. Напуска апартамента ми, без повече да промълви нито дума.
	Отварям кутията, защото тя е моя майка и аз я обичам и поради някаква причина, въпреки че вече съм на двайсет и три, продължавам да правя това, което тя ми казва.
	Преглеждам бегло пролога, който четох миналата година. Нищо не беше променено. Отгръщам първата глава и започвам да чета.
C>
	Роман на Бен

	ГЛАВА ПЪРВА
	Шестнайсет години

	„Към слънцето, додето слънцето се пръсне.
	И смъртта ще остане без царство.“
	Дилън Томас

	Повечето хора не знаят какво е смъртта.
	Аз знам.
	Смъртта е отсъствие на стъпки в коридора. Тя е като сутрешен душ, останал невзет. Смъртта е липса на глас, който би трябвало да крещи името ми от кухнята, за да ме събуди. Смъртта е отсъствие на почукване по вратата на стаята ми, което обикновено се раздава, преди да прозвучи алармата на часовника.
	Някои хора казват, че стомахът им се свива, когато предчувстват, че предстои да се случи нещо лошо.
	В момента не само стомахът ми е свит.
	Това предчувствие е обхванало цялото ми проклето тяло — от космите на ръката, през кожата, то прониква до костите ми. И с всяка секунда, която отминава, без нито един звук зад вратата на стаята ми, това предчувствие натежава и бавно се просмуква в душата ми.
	Лежа в леглото още няколко минути, очаквайки да чуя тропване на вратата на кухненския шкаф или музика, когато тя включва телевизора във всекидневната. Но нищо не се случва, дори след звъненето на алармата.
	Протягам се, за да я спра и пръстите ми треперят, докато се опитвам да си спомня как да накарам същата проклета аларма да замлъкне, която без всякакъв проблем изключвам вече две години, откакто ми подариха часовника за Коледа. Когато пищенето секва, си заповядвам да се облека. Вземам телефона от скрина, но има само един есемес от Абита.
	_Имам тренировка с мажоретките след училище. Да се видим в 5?_
	Пъхам телефона в джоба си, но после отново го вадя и го стискам в ръце. Не ме питайте откъде знам, но мисля, че може да ми потрябва. И времето, което ще изгубя, докато вадя телефона от джоба си, може да е скъпоценно време, похабено на вятъра.
	Нейната стая е на първия етаж. Слизам долу и заставам пред вратата. Заслушвам се, но чувам единствено тишина. Толкова гръмка тишина, колкото може да бъде само тишината.
	Преглъщам страха, заседнал в гърлото ми. Казвам си, че след десет минути ще се смея на това. След като отворя вратата и видя, че тя вече е отишла на работа. Може да са я извикали по-рано и тя просто да не е имала време да ме събуди.
	По челото ми избиват капки пот. Изтривам ги с ръкава на ризата си.
	Вдигам ръка и чукам на вратата, но ръката ми завърта дръжката, преди да изчакам тя да ми отговори.
	Но тя не може да ми отговори. Когато отварям вратата, тя не е там.
	Отишла си е.
	Единственото, което намирам, е безжизненото й тяло, лежащо на пода на нейната спалня, с локва кръв около главата.
	Но тя не е там.
	Не. Моята майка си е _отишла_.

	* * *

	Изминаха три часа от момента, когато я намерих, до момента, когато изнесоха тялото й от къщата. Трябваше да свършат много работа — от фотографирането на всичко в стаята й, извън стаята и в цялата къща, до моя разпит и търсенето на веществени доказателства.
	Ако се замисли човек, три часа не е чак толкова дълго време. Ако смятаха, че е убийство, щяха да отцепят цялата къща. Щяха да ми кажат, че трябва да намеря друго място, където да живея, докато приключат разследването. Щяха да се отнесат към това много по-сериозно.
	В крайна сметка, когато една жена е намерена мъртва на пода в спалнята си, с пистолет в ръката и предсмъртно писмо върху леглото, три часа са напълно достатъчни, за да заключат, че е самоубийство.
	На Кайл са нужни три часа и половина, за да дойде тук от общежитието, така че ще бъде у дома след половин час.
	Половин час е много дълго време да се взираш в кървавото петно, останало върху килима. Ако наклоня глава наляво, то ми прилича на хипопотам, широко отворил паст, готвейки се да разкъса жертвата. Но ако килна глава надясно, петното прилича на арестантска снимка на актьора Гари Бъсий.
	Питам се дали тя би направила това, ако знаеше, че петното от кръвта й ще прилича на Гари Бъсий?
	Не останах дълго в стаята с тялото й. Само колкото да позвъня на 911 и полицаите да пристигнат, което ми се стори цяла вечност, но навярно са изминали само няколко минути. Но през онези няколко минути научих много повече за своята майка, отколкото мислех, че е възможно за такъв кратък промеждутък от време.
	Когато я намерих, тя лежеше по корем и беше с блуза, откриваща последните думи от татуировката, която си бе направила преди няколко месеца. Знаех, че е цитат за любовта, но нищо повече. Вероятно беше на Дилън Томас, но никога не съм я питал.
	Протегнах се и отметнах края на блузата, за да прочета целия цитат.
	_Макар любовниците да са изгубени, любовта не трябва да бъде._
	Изправих се и се отдалечих на няколко крачки от нея с надеждата, че студените тръпки, плъзнали по тялото ми, ще отминат. Когато мама си направи татуировката, предположих, че означава, че ако двама души са престанали да се обичат, това не значи, че любовта им никога не е съществувала. Преди не го свързвах с това, но сега ми се струва, че татуировката е била предчувствие. Сякаш я е направила, защото е искала да ми подскаже, че макар нея вече да я няма, нейната любов остава.
	И това ме вбеси, защото не знаех как да свържа думите с тялото й, докато то не стана просто тяло.
	После забелязвам татуировката върху лявата й китка — тази, която е била там, преди да се родя. Това е думата _поетичен_, изписана върху нотно петолиние. Знам значението й, защото тя ми го обясни преди няколко години, когато двамата пътувахме сами в колата. Ние говорихме за любовта и аз я попитах как разбираш, че наистина си влюбен в някого. Отначало тя ми даде стандартния отговор: _Просто разбираш._ Но когато ме погледна и видя, че отговорът й не ме е задоволил, изражението й стана сериозно.
	— _О! — възкликна тя. — Този път питаш сериозно? Не като любопитно хлапе, а като човек, който се нуждае от съвет? Добре тогава, ще ти дам истински отговор._
	Усетих как се изчервявам, защото не исках тя да знае, че може би съм влюбен. Бях само на тринайсет и тези чувства бяха нови за мен, но бях сигурен, че Брин Фелоус ще бъде първото ми истинско гадже.
	Мама извърна поглед към пътя и аз видях как върху лицето й разцъфна усмивка.
	— _Казах, че просто ще разбереш, защото точно така ще стане. Ти няма да се съмняваш. Няма да се питаш дали това, което изпитваш, наистина е любов, защото когато я почувстваш, ще бъдеш адски изплашен. И когато това се случи, твоите приоритети ще се променят. Вече няма да мислиш за себе си и за собственото си щастие. Ще мислиш само за този човек и как си готов да направиш всичко, за да го видиш щастлив, дори това да означава да си тръгнеш от него и да пожертваш собственото си щастие заради него._
	Тя ми хвърли кос поглед.
	— _Ето това е любовта, Бен. Любовта е саможертва._ — Мама потупа с пръст върху татуировката на лявата китка — татуировката, която е била там, преди да се родя. — _Направих си тази татуировка в деня, когато почувствах, че обичам баща ти. И я избрах, защото ако в онзи ден трябваше да опиша любовта, щях да кажа, че в това чувство се сливат моите две любими неща. Сякаш любимия ми поетичен стих се е преплел с думите на любимата ми песен._ — Тя отново ме погледна, много сериозно. — _Ще разбереш, Бен. Когато си готов да се откажеш от всичко, което има най-голямо значение за теб, само за да направиш друг човек щастлив, това е истинска любов._
	Известно време се взирах в татуировката, питайки се дали някога ще мога да обикна друг човек така. Съмнявах се, че ще искам да се откажа от нещата, които най-много обичам, ако това означава, че нищо няма да получа в замяна. Мислех, че Брин Фелоус е красива, но изобщо не бях сигурен, че ще й дам обяда си, ако съм много гладен. И със сигурност не бих си направил татуировка заради нея.
	— Защо си направила татуировката? — попитах я аз. — За да знае баща ми, че го обичаш?
	Мама поклати глава.
	— _Не я направих за баща ти, нито заради него. Направих я най-вече за себе си, защото със стопроцентова сигурност знаех, че съм се научила да обичам безкористно. За пръв път исках повече щастие за човека, с когото бях, отколкото за себе си. И комбинацията от моите две най-любими неща беше единственият начин, който ми хрумна, за да опиша любовта, която изпитвах. Исках да запомня това чувство завинаги, в случай че никога повече не ме споходи._
	Не успях да прочета прощалното писмо, което тя бе оставила, но бях любопитен дали си е променила мнението за безкористната любов. Или може би е обичала безкористно само моя баща, но никога собствените си деца. Защото самоубийството е най-егоистичното нещо, на което човек е способен.
	След като я открих, аз проверих дали наистина си е отишла и след това се обадих на 911. Трябваше да остана на линия с оператора, докато дойде полицията, така че нямах време да претърсвам стаята й за предсмъртно писмо. Полицаите го бяха намерили и го бяха взели, и с помощта на пинцети го бяха сложили в прозрачен плик. И когато го запечатаха като веществено доказателство, аз просто нямах смелост да ги помоля да ми дадат да го прочета.
	Един от съседите, господин Мичъл, беше вкъщи, когато те си тръгнаха. Той увери полицаите, че ще остане с мен, докато братята ми се върнат, така че ме оставиха на неговите грижи. Но веднага щом полицейската кола потегли, аз заявих, че съм добре и трябва да се обадя на някои роднини. Той ми каза, че и без това се налагало да отиде до пощата, но по-късно щял да се върне, за да ме види.
	Звучеше така, сякаш е умряло кучето ми и той искаше да ми каже, че всичко ще бъде наред. Че мога да си взема ново.
	Щях да си избера йоркширски териер, защото точно на това приличаше кървавото петно, когато затворя дясното си око и погледна косо.
	_Чудя се дали съм в шок. Затова ли не плача?_
	Мама щеше да се ядоса, че не плача точно сега. Сигурен съм, че вниманието е изиграло поне малка роля в нейното решение. Тя обичаше вниманието, не в лошия смисъл. Това е просто факт. И не съм сигурен дали отделям достатъчно внимание на смъртта й, след като още дори не съм заплакал.
	Мисля, че просто съм объркан. Тя ми се струваше щастлива през по-голямата част от живота ми. Разбира се, имаше дни, когато беше тъжна. Заради приключили връзки. Мама обичаше да бъде влюбена и до момента, когато отнесе лицето си, тя беше привлекателна жена. Много мъже смятаха така.
	Но мама беше и умна жена. И макар че връзката, която смяташе за обещаваща, беше приключила преди няколко дни, тя не приличаше на човек, който ще отнеме живота си, само за да докаже на един мъж, че е трябвало да остане с нея. И тя никога не беше обичала някой мъж толкова силно, че да чувства, че не може да живее без него. И без това подобна любов е нереална. Щом родителите могат да преживеят загубата на децата си, тогава мъжете и жените могат лесно да прежалят раздялата с любимия човек.
	Изминаха петнайсет минути, откакто размишлявах защо го е направила, но нито на сантиметър не се бях приближил към отговора.
	Реших да проведа разследване. Чувствам се малко виновен, защото тя е моя майка и има право на личен живот. Но ако човек е имал време да напише предсмъртно писмо, той със сигурност е разполагал с достатъчно време, за да унищожи всичко, което никога не би желал децата му да открият. Прекарах следващия половин час (защо Кайл още го няма?), ровейки се из вещите й.
	Преглеждам телефона й и пощата. След като прочетох няколко есемеса и имейла, вече бях убеден, че знам точно защо майка ми се беше самоубила.
	Името му е Донован О’Нийл.
C$


>>	Глава 24
#	Фалън

	Изпускам листа с името на баща си. Той пада на пода ведно с още няколко, които току-що прочетох.
	Избутвам ръкописа от коленете си и припряно се изправям. Хуквам към спалнята и избирам врата номер едно. Вземам душ с надеждата да се успокоя достатъчно, за да продължа да чета, но плача през цялото време. Нито един шестнайсетгодишен младеж не бива да преживява това, на което е бил подложен Бен, но аз все още нямам отговор на въпроса какво общо има всичко това с мен. Но сега, след като знам, че баща ми е бил свързан по някое време с майката на Бен, имам чувството, че скоро ще науча всичко. Не съм много сигурна, че искам да продължа да чета, но след като вече съм започнала, не мога да спра. И въпреки че ми се повдига и в продължение на петнайсет минути ръцете ми треперят от страх да прочета какво общо има баща ми с всичко това, се заставям да продължа.
	Минава поне половин час, преди да събера смелост да се върна към ръкописа. Сядам отново на дивана и се захващам да чета оттам, където бях спряла.
C>
	Роман на Бен

	ГЛАВА ВТОРА
	Шестнайсет години

	„Когато човек изгаря своите мостове,
	се получава много хубав пламък.“
	Дилън Томас

	Най-после Кайл се е прибрал у дома. Както и Иън. Ние седим край кухненската маса и разговаряме за всичко, освен за това защо нашата майка е мразила живота си по-силно, отколкото е обичала нас. Кайл ми казва, че днес съм бил много смел. Той се отнася с мен все едно още съм на дванайсет, макар че аз съм мъжът в къщата, откакто той напусна дома ни преди шест месеца.
	Иън се обажда на една от онези фирми, които почистват. Един от полицаите навярно е оставил визитната им картичка върху кухненския плот, знаейки, че ще се нуждаем от помощ. Аз дори не подозирах, че съществуват такива фирми, но Иън спомена за някакъв филм „Почистване до блясък“, който бил гледал преди няколко години, в който се разказвало за две жени, които по този начин си изкарвали прехраната.
	От фирмата изпратиха двама мъже. Единият не говореше английски, а другият изобщо не говореше. Той записваше всичко в бележника си, който държеше в предния джоб на униформата си.
	Когато приключват работата си, те идват при мен в кухнята и ми подават бележка.
	_Не влизайте в спалнята поне четири часа, докато килимът изсъхне. Дължите 200 долара._
	Откривам Кайл във всекидневната.
	— Струва 200 долара.
	Двамата отиваме да търсим Иън, но от него няма и следа. Колата му също я няма, а само той има толкова пари. Намирам чантата на мама върху кухненския плот.
	— Тя има достатъчно пари в портмонето. Мислиш ли, че е редно да ги използваме?
	Кайл измъква парите от ръката ми и отива в кухнята, за да плати на работниците.
	Иън се връща късно следобед. Двамата с Кайл спорят за това дали Иън ни е казал, че отива в полицейския участък, защото Кайл не помни кога е излязъл Иън, а Иън твърди, че Кайл просто не е обърнал внимание.
	Никой не пита защо изобщо Иън е ходил в полицейския участък. Мисля, че навярно е искал да прочете предсмъртното писмо, но не го питам за това. След като прочетох, че е била влюбена в този тип Донован, последното, което искам, е да чета как мама не е могла да живее без него. Бесен съм, че мама е позволила раздялата й с един мъж да я съсипе много повече от мисълта никога вече да не види синовете си. Изобщо не е трябвало да избира.
	Почти виждам как е взела решението си. Представям си я как миналата нощ седи на леглото и плаче заради жалкото копеле. Представям си как в дясната си ръка държи негова снимка, а в лявата — снимка на мен, Кайл и Иън. Тя мести поглед между двете, сетне го спира върху снимката на Донован. _Дали ли да приключа с всичко сега, за да не се налага нито ден повече да живея без този мъж?_ После се взира в нашата снимка. _Или да продължа да страдам, за да изживея остатъка от живота си с трима мъже, които са благодарни, че ме имат за своя майка?_
	Това, което не мога да си представя, е какво я е подтикнало да избере снимката в дясната ръка, вместо тази в лявата.
	Знам, че ако със собствените си очи не видя какво толкова специално има в този мъж, това ще ме разяжда до края на дните ми. Бавно и мъчително ще ме гризе, стигайки до костите, докато не се почувствам също толкова ненужен като нея, когато е решила да лапне дулото на онзи пистолет.
	Изчаквам няколко часа, докато Кайл и Иън се приберат по спалните си и тогава влизам в нейната стая. Претърсвам всичко, което бях прочел по-рано — любовни бележки, скандали, доказателство, че връзката им е била бурна като ураган. Когато най-после откривам достатъчно информация за него, за да потърся адреса му в Гугъл, излизам от къщата.
	Чувствам се странно, когато вземам колата й. Едва преди четири месеца навърших шестнайсет. Мама спестяваше, за да ми помогне да си купя кола, но все още не бяхме събрали достатъчно, затова аз просто взех нейната, след като вече не й беше нужна.
	Това е хубав автомобил. Кадилак. Понякога се чудех защо просто не го е продала, за да купим две по-евтини, но се чувствам виновен заради тези мисли. Бях шестнайсетгодишен юноша със самотна майка, която усърдно се трудеше, за да изгради успешна кариера. Не беше честно от моя страна дори за миг да помисля, че заслужаваме еднакви вещи.
	Минава десет вечерта, когато пристигам в квартала на Донован. Районът е много по-приятен, отколкото този, в който ние живеем. Не че нашият квартал не е хубав, но този е затворен комплекс с портал. Но не е чак толкова затворен, защото портите зеят. Обмислям дали да обърна колата, но после си спомням защо съм тук, което не е нищо незаконно. Просто искам да огледам дома на човека, виновен за самоубийството на майка ми.
	Отначало ми е трудно да разгледам къщите. Всички те имат дълги алеи за коли, с големи пространства между тях. Но колкото по-навътре навлизам, толкова по-рядко се срещат дървета. Когато наближавам адреса, пулсът ми започва да тупти в ушите. Чувствам се жалък, задето нервнича така заради една къща, но дланта ми се плъзга по волана заради потта.
	Когато най-после стигам до къщата, изобщо не съм впечатлен. Прилича на всички останали. Стръмен, островръх покрив. Гараж за две коли. Отлично поддържана морава и пощенска кутия, вдълбана в камък като стените на къщата.
	Очаквах повече от Донован.
	Впечатлен съм от собствената си смелост, когато подминавам къщата, обръщам, а после спирам колата през няколко къщи, за да наблюдавам отдалеч дома му. Гася двигателя, а след това надлежно изключвам и фаровете.
	Питам се дали той вече знае.
	Не съм сигурен откъде може да узнае, освен ако нямат общи приятели.
	Навярно знае. Уверен съм, че майка ми е имала много приятели и колеги, както и личен живот, за който никога не съм подозирал.
	Чудя се дали е заплакал, когато е разбрал. Дали е съжалявал. Дали ако е можел да върне времето назад и да възстанови разбитото й сърце, би го направил?
	А сега аз си припявам песента на Тони Бракстън. _Майната ти, Донован О’Нийл._
	Мобилният ми телефон вибрира върху седалката. Есемес от Кайл.
	__Кайл: Къде си?__
	__Аз: Наложи се да отскоча до магазина.__
	__Кайл: Стана късно. Връщай се по-бързо. Трябва да бъдем в погребалната агенция в девет сутринта.__
	__Аз: Ти да не би да си ми майка?__
	Чакам отговор от рода на твърде е _рано за шеги, човече_. Но той не го прави. Взирам се в телефона малко по-дълго, съжалявайки, че той не ми пише. Не знам защо изпратих последния есемес. Сега се чувствам виновен. Трябва да има бутон за връщане на есемес.
	_Супер._ Сега припявам думите върни ми съобщението на мелодията на „Не разбивай сърцето ми“.
	_Майната ти, Тони Бракстън._
	Свличам се по-надолу в седалката, когато забелязвам светлини на фарове, приближаващи към мен. Свличам се още по-надолу, когато виждам, че колата спира пред дома на Донован.
	Преставам да пея и захапвам бузата си от вътрешната страна, докато го чакам да излезе от колата. Яд ме е, че е толкова тъмно. Искам да видя дали поне изглежда добре. Не че степента на привлекателността му би трябвало да изиграе някаква роля в решението на майка ми да напусне този свят.
	Една от вратите на гаража се отваря. Когато влиза вътре и спира, другата врата също започва да се отваря. Флуоресцентните лампи осветяват двете коли в гаража. Той изключва двигателя на аудито, което шофира, после слиза от колата.
	Мъжът е висок.
	Това е. Това е всичко, което виждам от такова разстояние. Струва ми се, че има тъмнокестенява коса, но дори не съм сигурен в това.
	Той изкарва другата кола на алеята. Някакъв класически автомобил, но аз почти нищо не разбирам от марки. Возилото е червено и лъскаво и когато слиза от него, той отваря капака.
	Наблюдавам го в продължение на няколко минути, докато той човърка нещо под капака. Внимателно го разглеждам. Сигурен съм, че не го харесвам, но това се подразбира. Знам също, че вероятно не е женен. И двете коли ми изглеждат типично мъжки, а в гаража няма място за още една кола, така че той навярно живее сам.
	Сигурно е разведен. Майка ми навярно е харесвала района, в който живее и перспективата да се премести при него, за да има в живота ми бащинска фигура. Нищо чудно да е планирала бъдещия им живот и е очаквала от него предложение за брак, а вместо това той е разбил сърцето й.
	Донован прекарва следващите няколко минути да мие и лъска колата си, което ми се струва доста странно в този късен нощен час. Може би през деня отсъства от дома си. Това би трябвало да дразни съседите, макар че техните домове са разположени достатъчно далеч един от друг, за да забележи някой какво става в съседство, освен ако сам не пожелае.
	Той изважда от гаража туба с бензин и пълни резервоара. Чудя се дали не е нужен някакъв специален бензин, след като не зарежда колата на бензиностанция.
	Мъжът забързано оставя тубата до колата, после бърка в джоба за мобилния си телефон. Поглежда екрана и приближава телефона към ухото си.
	Интересно, с кого ли говори. Чудя се дали е друга жена — дали това е причината да изостави майка ми.
	Но после разбирам всичко — по това как ръката му стиска тила му. По раменете, които се отпускат и той започва да тръска глава насам-натам. Започва да крачи наоколо, разтревожен, разстроен.
	_Човекът в другия край на линията току-що му е съобщил за смъртта на майка ми._
	Стискам волана и се накланям напред, попивайки с поглед всяко негово движение. Ще заплаче ли? Тя заслужава ли той да се свлече на колене? Дали ще мога да чуя агонизиращия му вик от мястото си?
	Той се обляга на безценната си кола и приключва разговора. Взира се няколко секунди в телефона. Да, преброих ги.
	Пъха обратно телефона в джоба си и после по великолепен начин изразява мъката си, забивайки юмрук във въздуха.
	_Не удряй въздуха, Донован. Удари колата си, ще се почувстваш много по-добре._
	Той грабва парцала, с който преди това бе лъскал колата, и го хвърля на земята.
	_Не, Донован. Не парцала. Удари колата. Покажи ми, че си я обичал повече от колата си и тогава може би няма да те мразя толкова силно._
	Той замахва с крак и ритва тубата с бензин, изпращайки я няколко метра през моравата.
	_Удари шибаната си кола, Донован. Тя може би сега те наблюдава. Покажи й, че сърцето ти е толкова разбито, че дори вече не те е грижа за собствения ти живот._
	Донован разочарова двама ни, когато нахълтва в къщата, без нито веднъж да пипне с пръст безценния си автомобил. Мъчно ми е за мама, че той не се разбесня, не се разкрещя, не изпадна в истерия. Дори не съм сигурен, че се е разплакал, бях прекалено далеч, за да видя.
	Флуоресцентните светлини в гаража угасват.
	Вратите на гаража започват да се спускат.
	Поне е достатъчно разстроен, за да вкара колата вътре.
	Още няколко минути наблюдавам къщата, чудейки се дали той ще излезе отново навън. Когато това не се случва, аз започвам да ставам неспокоен. Огромна част от мен иска да потегли и никога повече да не помисля за този мъж, ала една малка част се изпълва с любопитство, което с всяка секунда нараства.
	_Какво й е толкова специалното на онази шибана кола?_
	Всеки, който току-що е получил толкова съсипваща новина, ще пожелае да се нахвърли върху най-близката вещ. Всеки нормален влюбен мъж би забил юмрук в капака на колата. Или, в зависимост от това колко силно е обичал тази жена, може би даже щеше да фрасне предното стъкло. Но този кретен просто хвърли парцала на земята. Избра да изкара яда си върху стар, непотребен парцал.
	Би трябвало да се засрами.
	Трябва да му помогна да скърби истински.
	Аз трябва да ударя капака на колата вместо него. И макар да знам, че от това няма да излезе нищо добро, излизам от моята кола и вече съм изминал половината път, преди да си напомня, че идеята не е добра. Но когато се води борба между адреналина и съвестта, адреналинът винаги печели.
	Приближавам до колата и дори не си давам труд да се огледам, за да видя дали има някой на улицата. Знам, че наоколо е пусто. Вече минава единайсет вечерта. Навярно никой не е буден на тази улица, а дори и да има такъв, не ми пука.
	Вземам парцала и го оглеждам с надеждата, че ще открия нещо специално в него. Няма, но аз решавам да го използвам, за да отворя с него вратата на автомобила. Не искам да оставя отпечатъци, ако случайно одраскам колата му.
	Отвътре автомобилът е още по-хубав, отколкото отвън. Идеално чист. Вишневочервени кожени седалки. Дървени орнаменти. Върху таблото има пакет цигари и кибрит и аз се чувствам разочарован, че майка ми е обичала пушач.
	Поглеждам отново към къщата, после погледът ми се връща върху кибрита. Кой в днешно време използва кибрит? Кълна се, че продължавам да намирам все повече и повече причини, за да го мразя.
	_Върни се в колата си, Бен. За един ден имаше достатъчно вълнения._
	Адреналинът отново взема връх над съвестта. Хвърлям поглед върху тубата с бензин.
	_Питам се…_
	Дали Донован ще се разстрои повече заради скъпоценния си малък класически автомобил, отколкото от смъртта на мама?
	Предполагам, че много скоро ще разберем, защото адреналинът ме подтиква да взема тубата с бензин и да излея течността върху гумата и отстрани на колата. Поне съвестта ми е достатъчно нащрек, за да ми внуши да оставя тубата там, където той я бе изритал. Драсвам една-единствена клечка кибрит и сетне я изстрелвам с пръсти — точно както правят във филмите — докато се връщам към колата си.
	Зад гърба ми във въздуха се чува съскащ звук. Нощта се озарява, сякаш някой току-що е запалил коледните светлини.
	Когато приближавам до колата си, се усмихвам. За пръв път през този ден.
	Завъртам ключа в стартера и бавно потеглям, чувствайки се донякъде оправдан заради това, което тя си бе причинила. Заради това, което бе причинила на мен.
	И накрая, за пръв път, откакто тази сутрин намерих тялото й, една сълза се търкулва по бузата ми.
	После още една.
	И още една.
	Започвам да плача толкова силно, че ми е трудно да виждам шосето пред себе си. Спирам на хълма. Рухвам върху волана и виковете ми се превръщат в ридания, защото тя ми липсва. Не е минал и един ден и тя ми липсва толкова адски много, че не проумявам защо тя постъпи така с мен. Чувствам се лично засегнат и се ненавиждам, задето съм толкова егоистичен, че да вярвам, че случилото се има нещо общо с мен, но нима нямаше? Аз живеех с нея. Аз бях единственият, който беше останал в онази къща. Тя е знаела, че аз ще е намеря. Знаела е какво ще ми причини, но въпреки това го е направила. Никога не съм обичал някого, когото ненавиждам толкова силно и никога не съм ненавиждал някого, когото обичам толкова много.
	Плача толкова дълго, че мускулите на корема започват да ме болят. Челюстта ме боли от напрежението. Ушите ме болят от воя на профучаващите сирени.
	Поглеждам в огледалото за обратно виждане и наблюдавам как пожарната кола се спуска надолу по склона.
	Виждам оранжево зарево в тъмното небе зад мен и то е много по-ярко, отколкото очаквах.
	Пламъците са много по-високи, отколкото би трябвало да бъдат.
	Пулсът ми тупти по-силно, отколкото искам.
	_Какво направих?_
	_Какво направих?_
	Ръцете ми треперят толкова силно, че не мога да завъртя ключа в стартера. Не мога да поема дъх. Кракът ми се плъзга върху педала на спирачката.
	_Какво направих?_
	Потеглям. Продължавам да шофирам. Опитвам се да дишам, но дробовете ми са пълни с гъст, черен дим.
	Грабвам телефона. Искам да кажа на Кайл, че навярно съм получил сърдечен пристъп, но не мога да успокоя ръката си, за да набера номера му. Телефонът се изплъзва от ръцете ми и тупва на пода.
	Трябва да измина само три километра. Мога да се справя.
	Броя до седемнайсет точно седемнайсет пъти и свивам по алеята за коли пред дома ни.
	Препъвайки се, влизам в къщата и изпитвам облекчение, че Кайл още е буден и е в кухнята. Не се налага да се качвам горе в стаята му.
	Той слага ръце върху раменете ми и ме води към един стол. Очаквам Кайл да изпадне в паника, когато види оцъклените ми очи и мокрото от сълзите лице, но вместо това той ми носи чаша вода. Говори спокойно с мен, но аз не разбирам какво ми казва. Постоянно повтаря да се фокусирам върху очите му, да се фокусирам върху очите му, да се фокусирам върху очите му.
	— Фокусирай се върху очите ми — казва той. Това е първият звук, който разбирам.
	— Дишай, Бен.
	Гласът му става по-силен.
	— Дишай.
	Пулсът ми постепенно започва да възвръща нормалния си ритъм.
	— Дишай.
	Дробовете ми поемат въздух и го изпускат, както трябва да правят.
	Аз вдишвам и издишвам, отпивам още една глътка вода, а после, когато отново мога да говоря, не желая нищо по-силно, отколкото да споделя тази тайна, преди да експлодирам.
	— Издъних се, Кайл. — Ставам и започвам да снова из кухнята. Усещам сълзите върху страните си, чувам треперенето в гласа си. Стискам с ръце главата си. — Нямах намерение да го правя, кълна се, не знам защо го направих.
	Кайл ме прекъсва насред крачката. Сграбчва раменете ми и свежда глава, приковавайки настойчив поглед в очите ми.
	— Какво си направил, Бен?
	Поемам още една голяма глътка въздух и я изпускам, докато се отдръпвам от него. И тогава избъбрям всичко. Разказвам му как петното от кръвта й приличаше на главата на Гари Бъсий, как прочетох писмата, които Донован й бе написал и как просто съм искал да разбера защо тя е обичала онзи мъж много повече от нас, как той не се разгневи достатъчно, когато разбра, че тя е умряла, как нямах намерение да подпалвам къщата му, дори не съм искал да подпаля колата му, не заради това отидох там.
	Сега двамата седим. Край кухненската маса. Кайл не е говорил много, но това, което ми казва сега, ме изпълва с ужас, какъвто не съм изпитвал през целия си живот.
	— Някой пострада ли, Бен?
	Искам да поклатя отрицателно глава, но не мога да помръдна. Отговорът не излиза от устните ми, защото аз не знам. Разбира се, че никой не е пострадал. Донован беше буден и е имал време да излезе навън.
	_Нали така?_
	Поемам с усилие нова глътка въздух и съзирам тревогата в очите на Кайл. Той бързо се оттласква от масата и хуква към всекидневната. Чувам звука от пуснатия телевизор и за секунда ми минава мисълта, че това навярно е последният път, когато телевизорът ще се включи на канал „Браво“, след като майка ми повече няма да го гледа.
	И тогава чувам как трескаво се превключват каналите. После до мен достигат думите „пожар“ и „Хайсинт Корт“ и „един ранен“.
	Ранен. Той навярно се е препънал, докато е бягал от къщата или е порязал пръста си, или нещо подобно. Това не е толкова страшно. Сигурен съм, че къщата му е застрахована.
	— Бен.
	Ставам, за да се присъединя към Кайл във всекидневната. Сигурен съм, че той ме вика, за да ме увери, че всичко е наред и трябва да отида да си легна.
	Когато приближавам до всекидневната, краката ми се сковават. В горния десен ъгъл има снимка. Момиче. Струва ми се позната и не мога веднага да се досетя коя е, но не е нужно, защото журналистът го прави вместо мен.
	— Според информацията от последните минути, Фалън О’Нийл, шестнайсетгодишна актриса, изпълняваща главната роля в хитовия сериал „Детективът“, е била откарана с хеликоптер от мястото на произшествието. Засега нищо не е известно за състоянието й, но ще ви държим в течение.
	_Кайл не казва, че всичко ще е наред._
	_Той изобщо не казва нищо._
	Стоим пред телевизора, жадно поглъщайки новините, които прекъсват за реклама. Малко след един часа след полунощ научаваме, че момичето е било откарано в Центъра по изгаряния в Саут Бей. Десет минути по-късно узнаваме, че тя е в критично състояние. В един и половина след полунощ съобщават, че тя е получила изгаряния от четвърта степен върху повече от трийсет процента от кожата й. В един и четиридесет и пет узнаваме, че се очаква тя да оживее, но ще има нужда от екстензивна реконструктивна хирургическа операция и дълъг период на възстановяване. В един и петдесет журналистите обявяват, че собственикът на дома е признал, че е разлял бензин около автомобила, паркиран пред гаража. Според криминалистите няма основания да се смята, че пожарът е бил умишлен, но ще бъде проведено пълно разследване, за да се потвърди изявлението на собственика.
	Един репортер намеква, че кариерата на жертвата може да бъде отложена за неопределен срок. Друг заяви, че на продуцентите им предстои да вземат важно решение дали да потърсят нова актриса за ролята, или да спрат заснемането на сериала, докато жертвата се възстанови. Новините преминават от последните данни за състоянието на жертвата към изброяването на броя на наградите „Еми“, за които е бил номиниран Донован О’Нийл, докато е бил на върха на кариерата си.
	Кайл изключва телевизора приблизително в два часа след полунощ. Оставя внимателно дистанционното — тихо — върху подлакътника на дивана.
	— Някой видя ли какво се случи? — Очите на брат ми се взират настойчиво в мен и аз тутакси клатя глава.
	— Остави ли нещо? Някакво възможно доказателство?
	— Не — прошепвам. Прочиствам гърлото си. — Той е прав. Наистина изрита тубата с бензин и после влезе в къщата. Никой не видя какво направих след това.
	Кайл кимва, после разтърква скования си от напрежението врат. Пристъпва към мен.
	— Значи никой не знае, че си бил там?
	— Само ти.
	Сетне с бързи крачки той съкращава разстоянието помежду ни. Мисля, че може би иска да ме удари. Не съм сигурен, но ядно стиснатите му челюсти свидетелстват, че навярно едва се сдържа да го направи. Не го виня.
	— Искам внимателно да ме слушаш, Бен. — Гласът му е нисък и твърд. Аз кимвам. — Съблечи всички дрехи, които в момента са на теб и ги сложи в пералнята. Иди да вземеш душ. А после ще си легнеш и ще забравиш, че това се е случило, ясно ли е?
	Отново кимвам. Не съм много уверен, но ми се струва, че всеки миг ще повърна.
	— Никога няма да оставиш и най-незначителната следа, която може да те свърже със случилото се тази нощ. Никога няма да търсиш онези хора в интернет. Никога повече няма да отидеш до дома им. Стой далеч от всичко, което може да събуди и най-малкото подозрение, че по някакъв начин си свързан с тях. И никога, никога няма да промълвиш нито дума за този инцидент. Нито на мен… нито на Иън… на никого. Чу ли ме?
	Определено ще повърна, но успявам да кимна.
	Той изучава около минута лицето ми, убеждавайки се, че може да ми вярва. Аз не смея да помръдна. Искам той да е сигурен, че може да ми вярва.
	— Утре ни чака много работа, за да се подготвим за погребението. Опитай се да поспиш.
	Този път не кимвам, защото Кайл излиза, като пътьом гаси лампите.
	Няколко минути стоя в тъмното. Притихнал… застинал… сам.
	Навярно трябва да се притеснявам, че ще ме заловят. Навярно трябва да съм разстроен, че от този миг нататък винаги ще изпитвам чувство на вина, всеки път когато Кайл ме погледне. Навярно би трябвало да се безпокоя, че тази нощ — ведно с тази сутрин и намирането на тялото на мама — по някакъв начин ще ме осакати. Че може би ще страдам от посттравматичен стрес или депресия.
	Но нищо от това няма значение.
	Защото докато тичам нагоре по стълбите, отварям вратата на моята баня и изхвърлям съдържанието на стомаха си в тоалетната, единственото, което запълва мислите ми, е онова момиче и как аз току-що напълно разруших живота му.
	Притискам чело към ръката си и седя, вкопчен с мъртвешка хватка в ръба на тоалетната чиния.
	Аз не заслужавам да живея.
	Аз не заслужавам да живея.
	Питам се дали петното от моята кръв ще прилича на Гари Бъсий.
C$


>>	Глава 25
#	Фалън

	Едва успявам да стигна до тоалетната, преди да повърна.
	Върху челото ми се стичат вадички пот.
	_Не мога да направя това. Не мога да чета повече._
	Това е прекалено. Прекалено много, прекалено тежко и прекалено ми се повръща, за да продължа да чета.
	С огромно усилие се заставям да се изправя и да отида до умивалника. Измивам си ръцете. Свивам шепи, подлагам ги под водната струя и ги напълвам с вода, сетне ги приближавам до устата си и я изплаквам. Правя го няколко пъти, опитвайки се да отмия горчивия вкус в устата си.
	Гледам в огледалото белезите, които се спускат от бузата до шията ми. Свалям ризата и разглеждам белезите върху ръката, гърдите, талията. Прокарвам пръстите на дясната си ръка нагоре по шията, бузата и обратно надолу. Плъзвам ги по гърдата и надолу до талията.
	Накланям се напред, докато не опирам плота… колкото може по-близо до огледалото. И наистина се взирам в тях. Разглеждам ги толкова внимателно, както никога досега, защото чувството, което изпитвам, ме обърква.
	За пръв път ги гледам без дори следа от привичния гняв.
	Преди да прочета думите на Бен, никога не съм осъзнавала колко често съм обвинявала баща ми за случилото се с мен. Толкова дълго го ненавиждах, не му позволявах да страда заедно с мен. Откривах вина във всяка негова дума. Всеки наш разговор се превръщаше в свада.
	Не го оправдавам, задето може да се държи като безчувствен кретен. Той _винаги_ е бил безчувствен кретен. Но също така винаги ме е обичал и сега, след като имам много по-ясна представа какво се бе случило през онзи нощ, вече не би трябвало да го обвинявам, че е забравил за мен.
	Аз нощувах в дома на баща си само веднъж седмично, а той току-що е разбрал за смъртта на жената, която е обичал. Сигурно е бил емоционално съсипан, с объркани мисли. Би било прекалено много да очаквам от него да реагира с точен и хладен ум, когато вижда, че къщата му гори. За броени минути той е преживял мъка, гняв, а после паника заради пожара. Да очаквам от него, че той веднага ще си спомни, че преди дванайсет часа съм му изпратила есемес, че ще преспя в дома му през онази нощ, е напълно нереалистично. Аз не живеех там. Не е като да живея с мама и аз да съм първото, за което тя ще помисли в пристъп на паника. Ситуацията с баща ми беше абсолютно различна и аз би трябвало да я приема по друг начин. И макар че през последните няколко години двамата поддържаме връзка, нашите отношения не са каквито бяха някога. И половината от вината за това е моя. Ние не избираме родителите си и родителите не избират децата си. Но ние сме тези, които трябва да направим своя избор и да решим доколко усърдно сме готови да се потрудим, за да получим най-доброто от това, което ни е било дадено.
	Вадя мобилния си телефон от джоба и пиша есемес на баща си.
C>
	Здрасти, татко. Искаш ли утре да закусим заедно? Липсваш ми.
C$
	След като натискам бутона за изпращане, обличам ризата си и се връщам във всекидневната. Втренчвам се в ръкописа, питайки се дали имам сили да продължа. Толкова е тежко да чета, че дори не мога да си представя как Бен и братята му са го преживели.
	Изричам кратка молитва за братята Кеслър, сякаш това, за което чета, се случва сега, и Кайл все още е жив и моята молитва може да му помогне.
	После се захващам да чета оттам, където бях спряла.
C>
	Роман на Бен

	ГЛАВА ТРЕТА
	Шестнайсет години

	„Велика е ръката, дето тъй човека стиска
	чрез името, надраскано на лист.“
	Дилън Томас

	Знаете ли кое е по-лошо от деня, в който майка ви се е самоубила?
	Денят, след като майка ви се е самоубила.
	Когато човек изпитва силна физическа болка — да кажем, че случайно си порязваш ръката — човешкото тяло произвежда ендорфини. Тези ендорфини действат като наркотик, да кажем морфин или кодеин. Така че е напълно нормално да не чувстваме много силна болка непосредствено след като сме се наранили.
	Навярно и душевната болка действа по този начин, защото днес боли много по-силно, отколкото вчера. Вчера бях в някакво отнесено, полусънно състояние, сякаш разсъдъкът не ми позволяваше да повярвам, че тя наистина си е отишла. В съзнанието ми аз продължавах да се държа за онази тънка нишка надежда, че някак си целият този ден не се случва в действителност.
	Но тази нишка вече я няма, независимо колко отчаяно се опитвам да се уловя за нея.
	Тя е мъртва.
	И ако имах пари и връзки, щях да притъпя тази болка с някакви наркотици.
	Тази сутрин отказах да стана от леглото. Иън и Кайл се опитаха да ме заставят да отида с тях в погребалната агенция, но аз победих.
	_Хапни нещо_, каза Кайл на обяд.
	Аз не ядох. Победих.
	_Леля Чели и чичо Андрю са тук, каза Иън около два следобед._
	Но те вече си тръгнаха, а аз все още съм в леглото, значи отново победих.
	_Бен, ела да вечеряме. Има много храна, хората цял ден я мъкнат_, каза Кайл, когато надникна в стаята ми към шест часа вечерта.
	Но аз предпочетох да остана в леглото и да не докосвам съдините, израз на хорското съчувствие, което отново ме прави победител.
	_Поговори с мен_, предложи Иън.
	Бих искал да кажа, че спечелих и този рунд, но той продължава да седи върху леглото ми, отказвайки да си тръгне.
	Завивам се през глава. Той отмята завивката.
	— Бен. Ако не станеш от леглото, ще съм принуден да взема крайни мерки. Не искаш да се обадя на психиатър, нали?
	_Господи, мамка му!_
	Сядам на леглото и забивам юмрук във възглавницата.
	— Просто ме остави, мамка му, да спя, Иън! _По дяволите!_
	Той не реагира на виковете ми. Само се взира безучастно в мен.
	— Аз те оставих да спиш. Почти двайсет и четири часа. Трябва да станеш от леглото, да си измиеш зъбите, да вземеш душ или да хапнеш нещо.
	Аз лягам отново. Иън скача от леглото и крещи:
	— Бентън, погледни ме!
	Иън никога не ми е крещял и това е единствената причина да дръпна завивката от главата си и да го погледна.
	— Ти не си единственият, който страда, Бен! Ние трябва да се справим с цялата тази гадост! Ти си на шестнайсет години и не можеш да живееш тук сам, освен ако не слезеш долу и не докажеш на мен и Кайл, че случилото се не те е извадило напълно от релси, тогава навярно няма да вземем напълно погрешно решение за теб!
	Той е толкова бесен, че мускулите върху брадичката му играят.
	Замислям се за секунда над думите му. За това, че никой от тях двамата вече не живее тук. Иън учи в школата за пилоти. Кайл току-що постъпи в колеж. Майка ми е мъртва.
	Един от тях ще трябва да се върне у дома, защото аз съм непълнолетен.
	— Смяташ ли, че мама е помислила за това? — питам и отново сядам в леглото.
	Иън обезсърчено клати глава и отпуска ръце.
	— Да е помислила за какво?
	— Че решението й да се самоубие ще принуди един от вас да се откаже от мечтата си? Че ще се наложи някой от вас да се върне у дома, за да се грижи за брат си?
	Иън клати объркано глава.
	— _Разбира се_, че е помислила за това.
	— Не, не е — изсмивам се аз. — Тя е една шибана егоистична кучка.
	Челюстта му се стяга.
	— Престани.
	— Мразя я, Иън. _Радвам се_, че мъртва. И се радвам, че аз я намерих, защото сега пред очите ми винаги ще изплува черната дупка върху лицето й, също толкова черна като сърцето й.
	Той съкращава разстоянието между нас, сграбчва ме за яката на ризата и ме хвърля върху леглото.
	— Затвори шибаната си уста, Бен. Тя те обичаше. Тя беше добра майка за всички нас и ти ще я уважаваш, ясно ли е? Не ми пука дали тя може да те види сега или не, но в тази къща ти ще я уважаваш до деня на смъртта си.
	Очите ми плувват в сълзи и аз започвам да се задушавам от гняв. Как може той да я защитава?
	Предполагам, че е по-лесно, когато споменът му за нея не е помрачен от онази картина, която видях, когато влязох в стаята й.
	От окото на Иън се стича една сълза и пада върху бузата ми.
	Хватката около шията ми отслабва, той се извръща и заравя глава в шепи.
	— Съжалявам — мълви той с треперещ от болка глас. — Съжалявам, Бен.
	_Но аз не._
	Иън се извръща и ме поглежда, без да се опитва да скрие сълзите си.
	— Аз просто… как можа да изречеш онези думи? След като знаеш какво е преживяла…
	Изхилвам се под нос.
	— Скъсала е с гаджето си, Иън. Това едва ли може да се нарече огромно нещастие.
	Сега Иън напълно се извръща към леглото, върху което съм проснат. Накланя глава.
	— Бен… ти не го ли прочете?
	Свивам рамене.
	— Кое да прочета?
	Той въздиша тежко и се изправя.
	— Писмото й. Не прочете ли писмото, което тя е оставила, преди полицията да го прибере?
	Преглъщам с усилие. Знаех, че е ходил вчера там. Знаех.
	Той прокарва пръсти през косата си.
	— О, боже! Мислех, че си го прочел. — Иън излиза от стаята ми. — Ще се върна след половин час.
	Брат ми не лъже. Точно след трийсет и три минути той отново прекрачва прага на спалнята ми. Аз прекарвам цялото време, чудейки се какво има в онова писмо, което би обяснило разликата в нашите чувства — моята омраза към нея и съжалението на Иън.
	Той вади лист хартия от джоба си.
	— От полицията все още не могат да предоставят оригиналното писмо. Преснимаха го, така че ще можеш да го прочетеш. — Той ми подава листа.
	После излиза от спалнята и затваря вратата.
	Аз сядам върху леглото и чета последните думи на моята майка.

	За моите момчета.
	Прекарах целия си живот да се уча да пиша. Но никакъв курс по творческо писане… никакъв колеж… никакъв житейски опит не би могъл да подготви човек да напише адекватно предсмъртно писмо до децата си. Но аз непременно смятам да се опитам.
	Първо, искам да обясня защо го направих. Знам, че вие няма да го разберете. И Бен, ти навярно пръв ще прочетеш това, след като съм сигурна, че ти пръв ще ме намериш. Затова, моля те, прочети това писмо докрай, преди да решиш да ме намразиш.
	Преди четири месеца разбрах, че имам рак на яйчниците. Безмилостен, неизлечим, безмълвен рак, който се е разпространил в мен без никакви симптоми. И преди да се ядосаш и да заявиш, че съм се предала, знай, че това е последното, което бих направила. Ако по някакъв начин можех да се боря с болестта, вие, момчета, знаете, че щях да се боря с всички сили. Но това е особеното на рака. Борба се нарича, когато по-силният побеждава, а по-слабият губи, но това не важи за рака.
	Ракът не е един от участниците в играта. Ракът е самата игра.
	И няма значение колко можеш да понесеш. Нито колко си трениран. Ракът е най-главният и значим в спорта и единственото, което можеш да направиш, е да се появиш на терена със своята тениска. Защото никога не се знае… може да си принуден да останеш да седиш на резервната скамейка по време на цялата игра. Може дори да не ти бъде даден шанс да се бориш.
	Това се случи с мен. Аз съм принудена да стоя на резервната скамейка, докато играта приключи, защото нищо не може да ме спаси. Бих могла да опиша всички подробности, но единственото, което има значение, е, че лекарите много късно установиха болестта.
	И сега стигаме до трудната част.
	Дали да изчакам до края? Да позволя на рака да ми отнеме всичко, което имам? Вие, момчета, помните дядо ви Дуайт и как ракът напълно го погълна, но отказа да го изплюе в течение на месеци. Наложи се баба ви да промени целия си живот заради него. Тя изгуби работата си, а сметките за лекарствата се трупаха и те накрая изгубиха и къщата. Домът й бе отнет две седмици след смъртта на дядо ви. И всичко това, защото ракът бе отнесъл скъпоценното време със себе си.
	Аз не искам това. Не мога да понеса мисълта, вие, момчета, да се грижите за мен. Знам, че ако не отнема живота си, може би ще имам късмет да живея на тази земя още шест месеца. Може би девет. Но тези месеци ще ограбят от всеки от вас майката, която познавахте. А после, когато моето достойнство и клетките ми няма да са му достатъчни, ракът ще заграби всичко останало, до което може да се докопа. Къщата. Спестяванията. Вашите пари за образование. Всички щастливи спомени, които сме споделили заедно.
	Знам, че колкото и да се опитвам да оправдая решението си, то все пак ще ви нарани много повече, отколкото всичко друго в живота ви. Но също така знам, че ако ви бях споделила за това, което възнамерявам да направя, вие щяхте да ме разубедите.
	Най-много ми е мъчно за теб, Бен. Моето сладко, сладко момченце. Толкова съжалявам. Сигурна съм, че бих могла да го направя по-добре, защото нито едно дете не бива да вижда майка си в подобно състояние. Но знам, че ако не го направя тази вечер, преди да се прибереш у дома, може би никога няма да имам сили да го сторя. И за мен това навярно ще бъде още по-егоистично решение, отколкото сегашното. Знам, че ти ще ме намериш на сутринта и знам, че това ще те съсипе, защото съсипва и мен само като помисля за това. Но така или иначе аз ще бъда мъртва, преди да навършиш седемнайсет. Поне по този начин ще бъде бързо и лесно. Ще се обадиш на 911, те ще отнесат тялото ми и след няколко часа всичко ще е приключило. Няколко часа за мен да умра и да бъда изнесена от къщата е много по-добре, отколкото няколкото месеца, нужни на рака да си свърши работата.
	Знам, че ще ти бъде трудно да се справиш с това задължение, затова се опитах да те улесня, доколкото е възможно. Някой ще трябва да почисти, след като отнесат тялото ми, затова оставих визитна картичка върху кухненския плот на фирмата, на която да се обадиш. В портмонето в чантата ми има достатъчно пари в брой. Оставила съм я в кухнята върху плота.
	Ако погледнеш в кабинета ми, третото чекмедже вдясно, ще откриеш всички документи, необходими за изплащане на пенсия, поради смъртта на член от семейството, който се е грижил за препитанието му. Постарай се веднага да ги подадеш. Ще получиш чека след няколко седмици. Къщата е ипотекирана, но има достатъчно пари, за да се покрият разходите по обучението ви. Уредила съм всичко с нашия адвокат.
	Моля ви, запазете къщата, докато не пораснете и не се устроите. Това е хубава къща и въпреки моята смърт, е пълна с много приятни спомени.
	Искам да знаете, че вие тримата винаги сте придавали смисъл на живота ми. Ако можех да изтръгна рака от себе си, щях да го направя. Може би щях да постъпя егоистично; навярно ще го дам на някой друг, който да страда, за да мога да прекарам повече време с всеки от вас. Ето колко силно ви обичам.
	Моля да ми простите. Имам два лоши варианта, от които да избирам, но не съм желала нито един от тях. Просто приех този, който в крайна сметка ще бъде най-изгоден за всички нас. Надявам се, че един ден ще можете да ме разберете. И се надявам, че с настоящия си избор не съм съсипала днешната дата за вас. Девети ноември означава много за мен, защото на този ден е умрял Дилън Томас. А вие, момчета, знаете колко много означава неговата поезия за мен. Тя ми е помогнала да преживея много трудности в този живот, особено след смъртта на баща ви. Но аз се надявам, че в бъдеще тази дата ще бъде за вас само един малък повод за тъга.
	И моля ви, не страдайте заради мен. Моите мъки свършиха. Както мъдро е казал Дилън Томас: След първата смърт няма друга.
	С цялата ми любов,
@	Мама

	Едва успявам да прочета подписа на мама през сълзите си. Иън се връща в стаята след няколко минути и сяда до мен.
	Искам да му благодаря, задето ми даде да прочета писмото, но съм толкова бесен, че дори не мога да говоря. Само ако бях прочел писмото, преди полицията да го вземе, още тогава щях да знам всичко. Последните два дни щяха да бъдат напълно различни. Може би нямаше да съм в такова състояние на шок, ако го бях прочел. И може би нямаше да изтълкувам погрешно всичко и да предположа, че мъж е виновник за решението й.
	И миналата нощ щях да остана у дома, а нямаше да се кача в нейната кола, да отида в дома на непознат и да причиня пожар, който излезе от контрол.
	Когато се превивам на две, разтърсван от ридания, Иън ме притегля към себе си и ме прегръща. Знам, че той си мисли, че плача заради всичко, което току-що прочетох и отчасти е прав. Навярно предполага, че плача заради омразните думи, които изрекох за мама, и отчасти е прав и за това.
	Ала това, което брат ми не знае, е, че повечето от тези сълзи не са сълзи от скръб и болка.
	Това са сълзи на вина, задето погубих живота на едно невинно момиче.
C$


>>	Глава 26
#	Фалън

	Оставям листа и вземам още една книжна кърпичка. Не мисля, че съм спряла да плача, откакто започнах да чета. Проверявам телефона и виждам есемес от баща си.
C>
	Здравей! С удоволствие, ти също ми липсваш. Кажи ми къде и кога и аз ще бъда там.
C$
	Опитвам се да не се разплача, когато чета съобщението, но не успявам, тъй като сега разбирам, че заради насъбраната горчилка съм пропиляла толкова добри спомени, които сме могли да имаме двамата. Просто ще трябва да наваксаме през следващите няколко години.
	Спирам да чета, за да хапна. Да помисля. Да дишам. Вече е почти седем вечерта, а аз съм прочела едва половината от ръкописа. Обикновено изчитам една книга за няколко часа, но този ръкопис е най-трудното четиво в живота ми. Не мога дори да си представя колко му е било тежко на Бен да го напише.
	Поглеждам следващата страница, опитвайки се да реша дали имам нужда от още една почивка, преди отново да се захвана с четене. Когато виждам, че следващата глава описва нашата първа среща в ресторанта, решавам да продължа. Трябва да разбера какво го е подтикнало да се появи там през онзи ден. И най-важното: защо е решил да стане част от живота ми.
	Сядам отново на дивана и поемам дълбок дъх. А след това започвам да чета четвърта глава от ръкописа на Бен.
C>
	Роман на Бен

	ГЛАВА ЧЕТВЪРТА
	Осемнайсет години

	„Някой ме отегчава. Май съм аз.“
	Дилън Томас

	Ръката ми виси отстрани на леглото и тъй като ръката ми се опира в килима, заключавам, че леглото няма рамка или пружина. Матракът просто лежи на пода.
	Аз лежа по корем. Половината от тялото ми е увито в чаршаф, а лицето ми е заровено във възглавницата.
	Мразя подобни моменти. Когато се събуждам толкова дезориентиран, че нямам представа къде съм или кой лежи в леглото до мен. Обикновено лежа достатъчно дълго, за да осъзная къде се намирам, преди да се раздвижа с надеждата да не събудя човека, който е в стаята с мен. Но тази сутрин е различно, защото който и да е бил в леглото с мен, вече е буден. Чувам шума на шуртяща вода.
	Опитвам се да преброя колко пъти се е случвало това — когато съм се напивал до такава степен, че на следващия ден не помня почти нищо. Предполагам, че са най-малко пет пъти през тази година, но сега е най-зле. Обикновено помня с кого съм бил на купон. С кой приятел. С кое момиче съм флиртувал, преди всичко да потъне в пълен мрак. Но в момента нямам никакъв спомен.
	Сърцето ми започва да бие силно и пулсираща болка пронизва слепоочията ми. Знам, че трябва да стана и да намеря дрехите си. Трябва да се огледам и да се опитам да разбера къде се намирам. Да се опитам да си спомня къде може да съм оставил колата си. Може дори да се наложи отново да позвъня на Кайл. Но той ще бъде последният ми вариант, защото днес не съм в настроение за поредното конско.
	Малко е да се каже, че той е разочарован от това, в което се бях превърнал. Нищо у дома не е същото от онзи ден, когато преди две години нашата майка умря.
	Е… аз не съм същият. Кайл и Иън се надяват, че моята стръмно спускаща се надолу спирала, по която се нося, скоро ще смени посоката и ще се изстреля нагоре. Двамата вярваха, че след като завърша гимназия, ще започна да се отнасям сериозно към колежа, но не се получи така, както навярно са си го представяли. Всъщност оценките ми са толкова ниски, заради многото ми отсъствия, че аз дори не съм сигурен, че ще избутам семестъра.
	Но се опитвам. Бог ми е свидетел, че се опитвам. Всяка сутрин се събуждам и си казвам, че днес ще е по-добре. Днес ще е денят, когато ще се отърся от чувството на вина. Но после нещо се случва и събужда онова чувство, което искам да удавя, преди да се е появило. И точно това правя. Давя всичко с алкохол, приятели и момичета. И поне през остатъка от нощта не се налага да мисля за извършените грешки. За живота, който разруших.
	Мисълта заставя очите ми да се отворят и да срещнат слънчевата светлина, струяща в стаята. Примижавам и закривам очи с длан. Изчаквам няколко секунди, преди да се опитам да стана и да намеря дрехите си. Когато най-после се изправям на крака, откривам панталона. После виждам тениската, която облякох вчера преди да отида на занятия.
	Но след това? Нищо. Не помня абсолютно нищо.
	Намирам обувките си и ги нахлузвам. Когато съм напълно облечен, отделям една секунда, за да огледам стаята. Изобщо не ми изглежда позната. Приближавам се до прозореца и надзъртам навън. Виждам, че се намирам в жилищен блок. Обаче нищо наоколо не ми е познато, но това може да се дължи на факта, че все още не мога изцяло да отворя очи, за да видя по-надалеч. Всичко ме боли.
	Много скоро ще разбера къде се намирам, защото зад мен се отваря вратата на банята. Стискам здраво очи, защото нямам представа коя е тя или какво ще очаква от мен.
	— Добро утро, слънчице!
	Познатият й глас изпълва стаята и с мълниеносна скорост се забива право в сърцето ми. Коленете ми омекват, сякаш всеки миг ще се подгънат под мен. Всъщност мисля, че точно това се случва. Аз се улавям за най-близкия стол и рухвам на него, обхващайки главата си с ръце. Не мога дори да я погледна.
	Как е могла да причини подобно нещо на Кайл?
	Как е могла да ми позволи аз да му го причиня?
	Джордин приближава към мен, но аз отказвам да я погледна.
	— Ако смяташ да повръщаш, най-добре го направи в банята.
	Клатя глава с надеждата да заглуша гласа й, апартаментът й да изчезне, да изтрия второто най-лошо нещо, което съм извършвал в живота си.
	— Джордин. — Когато чувам немощния си глас, разбирам защо тя си мисли, че всеки миг ще повърна. — Как се случи това?
	Чувам как тя се пльосва върху матрака на леглото, намиращо се на няколко крачки от мен.
	— Ами — подхваща, — сигурна съм, че е започнало с един или два шота. Няколко бири. Няколко готини момичета. И е завършило, когато ми се обади разплакан в полунощ и пелтечеше нещо за някаква дата и как трябва да се прибереш у дома, но си прекалено пиян и не искаш да звъниш на Кайл, защото щял яко да ти се разсърди. — Тя става и се отправя към дрешника. — И повярвай ми, наистина щеше да побеснее. А ако му кажеш, че си пренощувал тук, за да не разбере, Кайл ще се разсърди на мен. Така че по-добре да не ме изпортваш, Бен. Иначе ще те убия.
	Мозъкът ми се опитва да смели информацията, но Джордин говори прекалено бързо.
	Значи аз съм й се обадил? За помощ?
	Ние не сме…
	_Господи, не. Тя не би могла да го направи._ Аз, от друга страна, изглежда не мога да се контролирам, когато се намирам в такова състояние. Но поне съм се обадил на Джордин, преди да извърша нещо глупаво. Двамата с Кайл са заедно от достатъчно дълго време, затова я чувствам като сестра и би трябвало да й се доверя, че няма да каже на Кайл. Но въпросът все още остава… _защо бях гол? В нейното легло?_
	Джордин излиза от дрешника и днес за пръв път я поглеждам. Тя изглежда както обикновено. Изобщо не е виновна. Може би малко уморена, но както винаги се усмихва.
	— Тази сутрин ти видях голия задник — прихва тя. — Какви, по дяволите, си ги свършил? Казах ти да вземеш душ, но след това трябваше да си направиш труда поне да се облечеш. — Джордин мръщи лице. — Сега ще трябва да пера чаршафите.
	Тя се захваща да дърпа чаршафите от матрака.
	— Надявам се, че когато се преместя да живея при Кайл, ще започнеш да носиш боксерки или нещо друго. Не мога да повярвам, че бях принудена да спя на дивана, докато пияният ти задник се ширеше върху цялото ми легло. — Искам да я помоля да говори по-бавно, но с всяка нейна изречена дума изпитвам все по-голямо облекчение. — Вечно ще си ми задължен.
	Усмивката изчезва от лицето й, когато Джордин сяда отново върху матрака срещу мен. Накланя се напред и ме гледа с искрена загриженост.
	— Не искам да се бъркам в живота ти. Но обичам брат ти и веднага щом договорът ми за наем изтече, ние ще заживеем заедно. Така че ще го кажа само веднъж. Слушаш ли ме?
	Кимвам.
	— От раждането ни е дадено само едно тяло и една душа. И те са единствените, които ще получим, така че от нас зависи да се грижим за тях. Никак не ми е приятно да ти го казвам, Бен, но в момента ти си в най-лошата форма, която изобщо може да съществува. Ти си депресиран. Постоянно си потиснат. Ти си само на осемнайсет и аз дори не проумявам откъде се снабдяваш с алкохол*, но пиеш прекалено много. И колкото и братята ти да се опитват да ти помогнат, никой не може насила да те накара да поискаш да станеш по-добър човек. Само ти можеш да го направиш, Бен. Затова, ако в теб е останала все още някаква надежда, ти предлагам да я изровиш от глъбините на душата си, защото ако не я намериш, никога няма да станеш по-добър, отколкото си сега. И ще повлечеш към дъното и братята си, защото те много те бичат.
	[* В САЩ е забранена продажбата на алкохол на лица под 21 г. — Б.пр.]
	Тя се взира в мен достатъчно дълго, за да осъзная думите й. Звучи като майка и тази мисъл ми действа като удар по главата.
	Изправям се.
	— Свърши ли? Защото сега бих искал да намеря колата си.
	Джордин разочаровано въздъхва и това ме кара да се почувствам зле, но не желая тя да забележи, че в този момент мога да мисля единствено за майка си и за това какво би си помислила, ако ме види в днешното състояние.

	* * *

	След няколко есемеса до приятели откривам къде е колата ми. Когато Джордин ме закарва до мястото, аз се замислям дали да й се извиня. Слизам от нейната кола и застивам до полуотворената врата, чудейки се какво да й кажа. Накрая се накланям и я поглеждам.
	— Извини ме за поведението отпреди малко. Оценявам, че ми помогна миналата нощ и благодаря, че ме докара дотук. — Затварям вратата, но тя ме извиква и слиза от колата. Поглежда ме над капака.
	— Снощи… когато се обади… Ти постоянно повтаряше нещо за днешната дата и… не желая да любопитствам. Но знам, че това е годишнината, свързана със смъртта на майка ти. Мисля, че може би ще се почувстваш по-добре, ако отидеш да я видиш. — Свежда поглед и потропва с пръсти по капака на колата. — Помисли за това, става ли?
	Взирам се за секунда в нея, сетне бързо кимвам, преди да се кача в моята кола.
	Знам, че са изминали две години. Не е нужно да ми се напомня. Всеки ден, когато се събуждам и поемам първата глътка въздух, си спомням за онзи ден.

	* * *

	Стискам волана, изпълнен с нерешителност дали да изляза от колата. Чувствам се достатъчно зле, че изобщо съм на гробището. Никога досега не съм идвал на гроба й. Не изпитвам необходимостта да го правя, защото не вярвам, че тя наистина е тук. Понякога разговарям с мама. Разбира се, това е монолог, но аз въпреки това й говоря. Не смятам, че трябва да се взирам в надгробния й паметник, за да го правя.
	_Тогава защо съм тук?_
	Може би съм се надявал, че това ще ми помогне. Но истината е, че аз се примирих със смъртта на мама. Разбирам защо го е направила. И знам, че ако не бе решила да отнеме собствения си живот, ракът много скоро щеше да го стори вместо нея. Но изглежда всички в семейството ми смятат, че не мога да продължа напред. Че тя ми липсва толкова много, че това се отразява върху живота ми.
	Тя действително ми липсва, но аз го преживях. Ала не мога да преживея онова, което направих през онази нощ.
	Послушах Кайл, когато той ми каза никога повече да не споменавам Фалън или баща й. Не съм ги търсил в интернет. Не минавам с колата покрай домовете, в които живеят сега. По дяволите, аз дори не знам къде живеят. И не възнамерявам да узнавам. Кайл беше прав, че трябва да стоя по-далеч от тях. Пожарът бе обявен за нещастен случай и последното, от което се нуждая, е да събудя у някого подозрения за онази нощ.
	Но все още мисля всеки ден за онова момиче. Тя изгуби кариерата си заради мен. Страхотна кариера. Такава, за каквато повечето хора могат само да мечтаят. И стореното от мен през онази нощ ще я преследва до края на живота й.
	Понякога се питам с какво се занимава тя сега. Няколко пъти исках да я открия — може би дори да я видя отблизо — просто, за да проверя колко силно е пострадала при пожара. Не знам защо. Мисля, че по някакъв начин това ще ми помогне да продължа напред, ако се уверя, че тя е добре. Но единственото, което ме спира да я намеря, е вероятността, че тя може да не е добре. Животът й може да е много по-лош, отколкото съм си представял и аз се страхувам какво ще стане с мен, ако наистина се окаже така.
	Тъкмо се каня да запаля колата и да потегля, когато друга кола спира на паркинга редом до моята. Вратата на шофьора се отваря и дори преди той да излезе от автомобила, усещам как гърлото ми пресъхва.
	_Какво прави той тук?_
	Веднага го познавам по тила, ръста, маниерите. Донован О’Нийл е разпознаваема личност и имайки предвид, че през онзи нощ гледах лицето му върху екрана на телевизора по всички канали, никога няма да мога да го залича от паметта си.
	Озъртам се, питайки се дали да не потегля, преди да ме забележи. Но той не обръща внимание на нищо наоколо. В дясната си ръка държи букет хортензии. Запътва се към нейния гроб.
	_Той е тук, за да посети моята майка._
	Внезапно мислено се пренасям обратно в онази нощ, когато стоях в същата кола и го наблюдавах от другата страна на улицата. Усещането е същото, само че сега го наблюдавам от любопитство, а не от омраза. Той не остава дълго на гроба. Сменя увехналия букет със свежия. Взира се за миг в надгробния паметник, после се връща при колата си.
	По действията му си личи, че редовно прави това. И за миг аз изпитвам вина, задето си мислех, че никога не му е пукало за нея. Защото очевидно това не е така, щом като след две години все още продължава да посещава гроба й.
	На път към колата той поглежда часовника си, после ускорява крачка. Явно закъснява за някъде. И поради някакво чудо в главата ми се пръква мисълта, че това е свързано с дъщеря му. Казвам си да спра, когато протягам ръка към стартера. Заповядвам си на висок глас: „Не го прави, Бен“, с надеждата, че ще се вслушам в себе си.
	Но днес любопитството надделява, защото аз следвам колата му, когато излиза от гробището и нямам никаква представа защо го правя.

	* * *

	Паркирам през няколко коли от неговата, пред ресторанта, пред който той спря. Наблюдавам го как влиза в заведението. Виждам към някой става и го прегръща — _момиче_ — и толкова силно стискам челюстта си, че ме заболява.
	_Това трябва да е тя._
	Дланите ми започват да се потят. Не съм убеден, че наистина искам да я видя. Но съм сигурен, че няма да си тръгна оттук, когато тя е толкова близо, без поне да вляза вътре и да мина покрай масата им. Трябва да знам. Необходимо ми е да знам какво съм й причинил.
	Преди да вляза вътре, грабвам лаптопа, за да има върху какво да се съсредоточа, докато седя там сам. Или поне да се преструвам, че съм зает с нещо. Когато пристъпвам вътре, не мога да видя лицето й, за да се уверя, че е Фалън. Тя е с гръб към мен. Опитвам се да не ги зяпам, за да не привлека вниманието на баща й.
	— Маса или сепаре? — пита сервитьорката.
	Кимвам към сепарето зад тяхното.
	— Може ли да се настаня там?
	Тя ми се усмихва и взема менюто.
	— Сам ли сте днес?
	Кимвам отново и жената ме води до сепарето. Сърцето ми препуска толкова бързо, че нямам кураж да я погледна, когато минавам край сепарето им. Сядам на дивана, с гръб към тях. Надявам се след няколко минути да събера смелост. В крайна сметка няма нищо нередно, че съм тук. Не знам защо имам чувството, сякаш нарушавам закона, когато просто седя в заведение в очакване на обяда си.
	Слагам ръцете върху масата и сплитам пръсти. Опитвам се да измисля множество причини, за да се обърна и да погледна през рамо, но се боя, че ако го направя, няма да мога да отместя поглед. Нямам представа какво съм й причинил и се боя, че ако погледна в очите й, ще видя в тях печал.
	Но в същото време се страхувам, че ако не погледна в очите й, няма да узная, че може би тя е щастлива.
	— Закъснях само с половин час, Фалън. Престани да се цупиш и да ми натякваш — казва баща й.
	Той я нарече по име. Това определено е тя. Само след няколко минути ще мога да се срещна лице в лице с момичето, чийто живот едва не отнех.
	За щастие, се приближава сервитьор, за да вземе поръчката ми, разсейвайки ме от собствените ми мисли. Изобщо не съм гладен, но въпреки това поръчвам, защото кой идва в ресторант и не поръчва храна? Не желая да привличам внимание към себе си.
	Сервитьорът се опитва да завърже разговор с мен за това, че зад гърба ми седи мъж, който прилича на Донован О’Нийл, актьора, изиграл Макс Епкот. Преструвам се, че не се сещам кой е и мъжът е силно удивен. Аз просто искам той да се махне час по-скоро. Накрая сервитьорът се отдалечава и ме оставя на спокойствие. Облягам се назад, опитвайки се да чуя за какво разговарят.
	— Ами, да. Малко съм потресен, но това е истината — казва баща й.
	Чакам нейния отговор. Пропуснах какво й бе казал преди това заради словоохотливия сервитьор, но съдейки по мълчанието й, явно не е нещо, което е искала да чуе.
	— Фалън? Ще кажеш ли нещо?
	— Какво трябва да кажа? — _Тя не звучи щастлива._ — Да не би да очакваш да те поздравя?
	Усещам как баща й се обляга назад.
	— Е, надявах се, че ще се зарадваш за мен.
	— Да се _зарадвам_ за теб?
	Добре. Каквото и да й е казал, я е ядосало. Тя притежава дързост, не мога да й го отрека.
	— Не подозирах, че отново мога да стана баща.
	Не мога да определя как се чувствам аз при тази новина. За секунда си спомням, че този мъж някога е бил влюбен в моята майка и това би могло да се случи с тях, ако ракът не я бе убил.
	Искам да кажа… знам, че не ракът я уби. А пистолетът. Но и в двата случая, виновен беше ракът.
	— Да се изпразниш във влагалището на двайсет и четири годишна жена не те прави баща — изрича Фалън.
	Аз тихо се смея. Не знам защо, но само да слушам как тя разговаря с него, облекчава малко вината ми. Може би защото винаги съм си я представял като кротка, тиха девойка, потънала в самосъжаление. Но тя се държи като бунтарка, която не се бои да каже какво мисли.
	И все пак… това е безумие. Аз не би трябвало да съм тук. Кайл ще ме убие, ако разбере какви ги върша.
	— Нима смяташ, че нямам право да се наричам баща? Тогава какъв съм аз за теб?
	Не бива да подслушвам личния им разговор. През следващите няколко минути се опитвам да се съсредоточа върху лаптопа, който донесох със себе си, но само превъртам екраните, преструвайки се, че работя, докато през цялото време слушам какво говори този нетактичен кретен баща й.
	От мястото си я чувам как въздъхва.
	— Ти си непоносим. Сега разбирам защо мама те е напуснала.
	— Майка ти ме напусна, защото преспах с най-добрата й приятелка. Личността ми няма нищо общо с това.
	_Как е могла моята майка да обикне този мъж?_
	Сега, като мисля за това, вече не съм толкова сигурен, че го е обичала. Изглежда той е писал всички онези писма и есемеси. Никога не видях нищо, което тя му е изпратила, така че може би връзката им е била кратка и чувствата са били само от негова страна и той все още не може да ги преодолее.
	Тази мисъл ме кара да се чувствам по-добре. Потръпвам, като си помисля, че моята майка е била просто обикновена жена, която понякога е вземала погрешни решения в отношенията си с мъжете, а не онази всезнаеща героиня, чийто навярно измислен образ пазя в паметта си.
	Сервитьорът прекъсва разговора им, за да донесе обяда им. Аз въртя очи, когато той се преструва, че току-що е забелязал, че обслужва самия Донован О’Нийл. Чувам го как моли Фалън да направи снимка на двамата с баща й. Застивам на мястото си, питайки се дали тя ще се изправи и ще мога да я видя.
	Но няма никакво значение дали съм готов или не, защото тя току-що ги посъветва да си направят селфи, след което се запътва към тоалетната. Фалън минава покрай мен и в секундата, когато се появява в полезрението ми, дъхът ми секва.
	Тя върви в противоположната посока, затова не мога да видя лицето й. Виждам само косата й. Фалън има дълга, гъста и права тъмнокестенява коса, със същия цвят като този на обувките й, която се спуска чак до кръста.
	И дънките й. Те й прилягат толкова идеално, че сякаш са шити по поръчка — прилепват по всяка извиква, от бедрата до глезените. Обгръщат я плътно като втора кожа и аз неволно се питам какви гащички носи под тях. Защото не виждам очертанията на бельо. Може да носи прашки, но може и да… _какво става, по дяволите, Бен? Откъде ти хрумнаха подобни мисли?_
	Пулсът ми се ускорява, защото знам, че трябва да се махна оттук. Трябва да стана и да си тръгна и да приема факта, че изглежда всичко с нея е наред. Баща й може и да е кретен, но тя изглежда отлично умее да отстоява себе си, така че близостта ми до тях няма никому да донесе нищо добро.
	Но, по дяволите, сервитьорът толкова се е прехласнал по вниманието, което му оказва самият Донован О’Нийл, че е сляп и глух за всичко друго наоколо. Дори не ме е грижа за храната, нека само ми донесе сметката, за да платя и да изчезна оттук.
	Започвам нервно да треса коляното си. Тя се задържа прекалено дълго в тоалетната. Знам, че всеки миг ще излезе и аз нямам представа дали да я погледна, да се извърна, да се усмихна или да си плюя на петите, или… _мамка му, какво да правя_? Тя излиза.
	Гледа надолу и аз все още не мога да видя лицето й, но тялото й отпред е още по-съвършено, отколкото отзад.
	Когато вдига поглед към мен, стомахът ми се свива. Имам чувството, че сърцето ми започва да се разтапя в гърдите. За пръв път от две години виждам точно какво съм й причинил.
	От горната част на лявата й буза, покрай окото и до самата й шия има белези. Белези, които е получила заради мен. Някои са по-избледнели от останалите, но ясно се виждат, тъй като кожата е с розов оттенък, по-светла и по-нежна, отколкото останалите, незасегнати части. Но не белезите изпъкват върху лицето й. А зелените й очи, които в момента се взират право в мен. Неувереността, стаена в тях, достатъчно красноречиво показва колко много съм й навредил.
	Тя вдига ръка и дръпва кичур коса върху устата си, прикривайки някои от белезите. В същото време главата й се свежда към пода, дългата коса се спуска като завеса върху лицето й и скрива повечето от белезите. Продължавам да я гледам, защото не мога да откъсна поглед, болката в гърдите ми е толкова силна. Мисля за това какъв ад е била онази нощ за нея. Колко изплашена е била. Колко болка и страдания е понесла през месеците, докато се е възстановявала.
	Стискам ръцете си в юмруци, защото никога досега не съм изпитвал по-огромно желание да поправя всичко. Искам да падна на колене пред нея и да я помоля да ми прости, задето съм й причинил толкова болка. Задето съм погубил кариерата й. Задето съм я заставил да мисли, че трябва да крие лицето си с косата си, когато тя е толкова дяволски красива.
	Тя не подозира. Няма представа, че вдигайки поглед, е погледнала право в очите на човека, разрушил живота й. Не знае, че съм готов да дам всичко, за да притисна устни до тази буза — да целуна белезите, за които аз съм виновен, да й кажа колко безумно съжалявам.
	Тя не подозира, че едва сдържам сълзите си само като гледам лицето й, защото то е едновременно прекрасно и толкова пропито с болка. Страхувам се, че ако веднага не й се усмихна, ще избухна в сълзи заради нея.
	И тогава, когато тя минава край мен, се случва нещо, всичко в гърдите ми се стяга. Защото изпадам в паника, че това, което току-що премина между нас — онази плаха усмивка — никога повече няма да се повтори. Не знам защо това толкова ме тревожи, тъй като до днешния ден аз дори не бях сигурен, че някога ще пожелая да я видя.
	Но сега, след като я видях, не съм сигурен, че искам да спра. А фактът, че баща й, който в момента е точно зад мен, срива самочувствието й, като й казва, че не е достатъчно красива, за да бъде актриса, ме кара да се покатеря през преградата на това сепаре в тяхното и да го удуша. Или поне да се покатеря в сепарето при нея и да я защитя.
	Сервитьорът избира точно този момент, за да ми донесе храната. Опитвам се да ям. Наистина се опитвам, но целият треперя и не съм на себе си от начина, по който баща й разговаря с нея. Бавно дъвча, докато слушам как баща й все повече лицемерничи. Отначало изпитвам облекчение, когато чувам, че тя планира да се премести от Лос Анджелис.
	_Браво на теб_, мисля си.
	Сега, когато знам, че тя има достатъчно смелост да се премести в другия край на страната, за да се опита отново да стане актриса, я уважавам много повече, отколкото съм уважавал когото и да било в живота си. Но да слушам баща й, който не спира да й повтаря, че няма шансове да бъде актриса, ме изпълва с такова неуважение, каквото не съм изпитвал към никого другиго.
	Чувам как баща й се прокашля.
	— Знаеш, че нямах това предвид. Нямах предвид, че си паднала дотам, че да озвучаваш аудиокниги. Просто можеш да постигнеш успешна кариера на друго поприще, след като повече не можеш да играеш. Озвучаването на аудиокниги се заплаща ниско. Както впрочем и работата на Бродуей.
	Не чувам какво му отговаря тя, защото пред очите ми се спуска червена пелена. Не мога да повярвам, че този мъж — баща, който е длъжен да закриля и насърчава дъщеря си, готова да приеме такова предизвикателство — й говори подобни неща. Може би проявява жестокост, защото я обича и иска тя да бъде достатъчно корава, за да се справи с трудностите на живота, но това момиче е изтърпяло достатъчно болка и страдания.
	Разговорът замира за миг. Достатъчно дълго, за да помоли баща й да му допълнят чашата с вода. Достатъчно дълго, за да долее сервитьорът моята чаша и достатъчно, за да стана и отида до тоалетната, да се опитам да се успокоя и да се върна на мястото си, без да удуша мъжа в сепарето зад мен.
	— Заради теб ми се иска завинаги да зачеркна мъжете от живота си — заявява тя.
	По дяволите, заради баща й _аз самият_ искам тя завинаги да зачеркне мъжете. Ако мъжете наистина са толкова повърхностни като този, _всички жени_ би трябвало завинаги да ги зачеркнат.
	— Това не би трябвало да е проблем — отвръща баща й. — Доколкото ми е известно, си ходила само на една среща, при това преди повече от две години.
	И в този миг цялото ми благоразумие се разбива на пух и прах.
	Нима той не помни какъв ден е днес? Нима няма абсолютно никаква шибана представа какво е преживяла дъщеря му през последните две години? Сигурен съм, че тя е прекарала цяла година да се възстановява и благодарение на няколкото секунди, през които надникнах в очите й, мога да кажа, че тя не притежава нито капка самочувствие. А сега той й навира в лицето факта, че тя не се е срещала с момчета от онзи нещастен случай?
	Ръцете ми треперят, толкова съм бесен. Мисля, че съм дори по-бесен, отколкото през онази нощ, когато подпалих колата му.
	Измъквам се от сепарето, неспособен да се спра. Но проклет да съм, ако позволя това момиче да прекара още една секунда без някой, който да я защити както трябва.
	Плъзгам се на дивана до нея.
	— Извини ме, че закъснях, бебче — заявявам и я прегръщам през раменете.
	Тя се сковава под ръката ми, но аз продължавам. Притискам устни до слепоочието й и неволно вдъхвам аромата на шампоана й, ухаещ на цветя.
	— Проклетите лосанджелиски задръствания — промърморвам.
	Протягам ръка към баща й и преди да изрека името си, в главата ми се мярва въпросът дали той ще го разпознае по някакъв начин, след като е бил близък с майка ми. Няколко години след смъртта на баща ми, тя си е възвърнала моминското име, така че той може би няма представа кой съм. Поне се надявам.
	— Аз съм Бен — представям се. — Бентън Джеймс Кеслър. Гаджето на дъщеря ви.
	В изражението на лицето му няма и намек, че ме е познал. Той няма представа кой съм.
	Баща й стиска ръката ми, а аз искам да го издърпам през масата и да го фрасна яко с юмрук през зъбите. И вероятно щях да го направя, ако не усетих как тя все повече се напряга до мен. Облягам се назад, притеглям я към себе си и шепна в ухото й:
	— Просто се включи в играта.
	В този миг в главата й сякаш светва ярка крушка, защото в същата секунда объркването върху лицето й се измества от възторг. Тя ми се усмихва, обляга се на мен и проронва:
	— Не мислех, че ще успееш да дойдеш.
	_Аха, искам да кажа. И аз също не мислех, че ще седя тук. Но тъй като навярно не мога да направя живота ти още по-лош на тази дата, поне мога да се опитам да го направя малко по-добър._
C$


>>	Глава 27
#	Фалън

	Подреждам прочетените листове в нова купчина. Взирам се недоумяващо в ръкописа. Знам, че би трябвало да съм ядосана, задето толкова дълго ме е лъгал, но сега, четейки мислите му, някак си оправдавам постъпките му. И не само това, но оправдавам и поведението на баща си.
	Бен е прав. Сега, като си припомня онзи ден, осъзнавам, че баща ми не е изцяло виновен. Той бе изразил своето мнение за кариерата ми, на което всеки родител има право. Не бях съгласна с него и с начина, по който го направи, но баща ми никога не е бил добър в общуването. Очевидно съм му се нахвърлила почти веднага, след като е седнал в сепарето. Той е минал в защитен режим, а аз в нападение и оттам нататък всичко е тръгнало накриво.
	Трябва да помня, че хората показват любовта си по различни начин. И макар моят и неговият начин да са напълно противоположни, това все пак е любов.
	Разлиствам следващата глава, но от страниците между пета и шеста глава изпадат няколко листа. Оставям ръкописа и ги вземам. Още едно писмо от Бен.
C>
	Фалън,
	Всичко, което е описано в ръкописа след този момент, ти е известно. Тук е цялата ни история. Всеки ден, който прекарвахме заедно и дори няколкото дни, през които бяхме разделени. Всяка мисъл, която ми е минавала през главата в твое присъствие… или почти всяка.
	Както вече си разбрала от главата, която току-що си прочела, когато се запознахме аз бях изпаднал в дълбока депресия. Двете години след пожара бяха истински ад и аз всячески се опитвах да заглуша чувството на вина, което изпитвах. Но онзи първи ден, който прекарахме заедно, беше първият ден от много дълго време, когато се почувствах истински щастлив. И на мен ми се стори, че аз също те направих щастлива, а това е нещо, което никога не съм вярвал, че е възможно. Въпреки че ти заминаваше, аз знаех, че ако двамата започнем да очакваме с нетърпение девети ноември, то това коренно може да промени нашия живот. Затова се заклех, че ще си позволя да се наслаждавам на всеки прекаран с теб ден. Няма да мисля за пожара — няма да мисля за това, което ти причиних. Един ден в годината аз исках да бъда момчето, което се влюби в едно момиче, защото ти изцяло ме плени. Знаех също, че ако позволя на своето минало да ме разяжда, докато ти си с мен, тогава все някак ще се издъня. Че ти ще разбереш какво съм ти сторил. Знаех, че ако някога научиш истината, за нищо на света няма да ми простиш.
	И въпреки че би трябвало да изпитвам безмерна вина, не съжалявам за нито една минута, прекарана с теб. Разбира се, иска ми се да бях постъпил по друг начин. Може би ако в онзи ден бях дошъл при теб и баща ти и просто бях разказал цялата истина, щях да ти спестя огромна болка и страдания. Но не мога да мисля за всички неща, които е трябвало да направя различно, защото за мен това беше нашата съдба. Ние бяхме привлечени един от друг. Заедно бяхме щастливи. И аз знам без капка съмнение, че през последните няколко години ние бяхме безумно влюбени един в друг. Не всекиму е отредено да изпита това, Фалън, и аз ще излъжа, ако кажа, че съжалявам.
	Ала най-големият ми страх е, че ти си прекарала последната година, предполагайки, че аз съм те излъгал, не само веднъж, но това не е така. Единствената лъжа, която някога съм ти казвал, е това, което пропуснах — че аз съм виновен за пожара. С изключение на това, всяка дума, излязла от устата ми в твое присъствие е абсолютна истина. Когато ти казах, че си красива, наистина го мислех.
	Ако запомниш само едно нещо в този ръкопис, нека бъде точно това изречение. Вникни в тези думи. Искам те да оставят следа в душата ти, защото те са най-важните. Аз съм ужасен, че заради моите лъжи ще изгубиш самочувствието, с което се сдоби през времето, докато бяхме заедно. Защото макар да скрих огромна истина от теб, единственото, за което съм бил напълно честен, това е твоята красота. Да, ти имаш белези. Но всеки, който първо вижда белезите, а не теб, не те заслужава. Надявам се, че ще го запомниш и ще вярваш в това. Тялото е просто обвивка на истинските дарове, които са скрити вътре. А ти си пълна с дарове. Безкористност, доброта, състрадание. Единствените ценности, които имат значение.
	Младостта отминава, красотата увяхва. Но човешкото благородство — никога.
	Знам, че в предишното писмо казах, че не пиша това, за да получа твоята прошка. И макар това да е истина, няма да се преструвам, че не се моля на колене да ми простиш, надявайки се на чудо. Нито смятам да се правя, че няма да седя в ресторанта, докато го затворят, надявайки се да влезеш през вратата. Защото точно там ще бъда. И ако ти не дойдеш днес, ще бъда там догодина. И следващата. Всеки девети ноември ще те чакам и ще се надявам, че един прекрасен ден ще можеш да откриеш достатъчно прошка в сърцето си, за да ме обикнеш отново. Но ако това не се случи и ти никога не дойдеш, аз пак ще ти бъда благодарен до края на дните си.
	Ти ме спаси в деня, когато се запознахме, Фалън. Знам, че тогава бях само на осемнайсет, но моят живот щеше да се развие по съвсем различен начин, ако не бяхме прекарали цялото това време заедно. Онази първа нощ, след като се разделихме, аз се прибрах право у дома и започнах да пиша тази книга. Това се превърна в новата цел в живота ми. Моята нова страст. Захванах се сериозно с ученето в колежа. Започнах много по-сериозно да се отнасям към живота. И благодарение на теб и твоето влияние върху живота ми, последните две години, които прекарах с Кайл, бяха прекрасни. Когато умря, той беше горд с мен. А това означава за мен много повече, отколкото можеш да си представиш.
	Затова, независимо дали ще намериш или не в сърцето си достатъчно прошка, за да ме обикнеш отново, искам да ти благодаря, задето ме спаси. Ако поне една мъничка частица от теб е способна да забрави лъжата ми и да прости, знаеш къде ще бъда. Довечера, следващата година, по-следващата и във вечността.
	Изборът е твой. Можеш да продължиш да четеш този ръкопис и аз се надявам, че това ще ти помогне да намериш покой и да затвориш тази глава от живота си. Или можеш да спреш да четеш още сега и да дойдеш при мен и да ми простиш.
@	Бен
C$


>	Последен девети ноември

E>
P>
	Ако лъжите бяха написани, можех да ги изтрия.
	Ала те са изречени, издълбани.
	С целебната истина аз крещя за изкупление.
	Позволи ми да се разкайвам до теб за греха си.
@	Бентън Джеймс Кеслър
P$
E$

>>	Глава 28
#	Бен

	Ръкописът, който вчера оставих пред вратата на Фалън, съдържа 83 456 думи. В първите пет глави има приблизително 23 000 думи, преди тя да стигне до писмото. Лесно би могла да прочете 23 000 думи за три часа. Ако е започнала да чете веднага, след като го оставих, би трябвало да е свършила да чете първата част до три сутринта.
	Но вече е почти полунощ. Изминаха двайсет и четири часа, откакто я видях да взема ръкописа и да затваря вратата. Което означава, че е имала повече от двайсет допълнителни часа, но тя все още не е тук.
	Което означава, че очевидно няма да дойде.
	По-голямата част от мен очакваше, че тя няма да се появи днес, но една малка частица все още таи надежда. Не мога да кажа, че нейният избор е разбил сърцето ми, защото това би означавало, че сърцето ми все още е цяло.
	То е разбито вече цяла година, така че решението на Фалън да не дойде не променя нищо — то си остава все така осакатено, както през изминалите триста шейсет и пет дни.
	Изненадан съм, че служителите на ресторанта ми позволиха да чакам толкова дълго в това сепаре. Седя тук едва ли не от зазоряване с надеждата, че Фалън цяла нощ е чела ръкописа. Сега вече наближава полунощ и това означава, че съм прекарал в това сепаре цели осемнайсет часа. Ще се наложи да оставя много щедър бакшиш.
	В 23:55 оставям бакшиша. Не искам да бъда тук, когато часовникът възвести настъпването на десети ноември. По-добре да изчакам последните пет минути в колата си.
	Когато отварям вратата на ресторанта, сервитьорката ме изпраща със съчувствен поглед. Сигурен съм, че никога не е виждала някой да чака толкова дълго, след като явно му е била вързана тенекия, но поне ще разполага с интересна история, която да разказва.
	Часът е 23:56, когато приближавам паркинга.
	Часът е 23:56, когато я виждам да отваря вратата и да излиза от колата си.
	Все още е 23:56, когато сграбчвам с ръце тила си и рязко вдишвам хладния ноемврийски въздух, за да се убедя, че дробовете ми още работят.
	Фалън стои до колата си и вятърът издухва кичури коса върху лицето й, докато тя ме гледа от другия край на паркинга. Имам чувството, че ако направя една крачка към нея, от тежестта в моето сърце земята под краката ми ще се пропука. Двамата стоим неподвижно няколко секунди.
	Тя свежда поглед към телефона в ръката си, а сетне го насочва отново към мен.
	— Часът е 23:57, Бен. Имаме само три минути, за да го направим.
	Взирам се слисано в нея, недоумявайки какво иска да каже. Че ще си тръгне след три минути? Че ми дава само три минути, за да й кажа нещо в своя защита? Въпросите се тълпят в главата ми, когато зървам, че ъгълчето на устата й се повдига в усмивка.
	_Тя се усмихва._
	В мига, в който осъзнавам, че Фалън се усмихва, аз хуквам. Прекосявам паркинга за броени секунди. Прегръщам я и я притискам към гърдите си, а когато усещам как ръцете й ме обвиват в отговор, аз реагирам като най-големия анти алфа-мъжкар.
	_Разплаквам се като шибано бебе._
	Още по-здраво притискам тила й към себе си и заравям лице в косата й. Държа я толкова дълго, че вече нямам представа дали все още е девети ноември или вече е настъпил десети. Но датата няма значение, защото възнамерявам да я обичам всеки божи ден.
	Фалън охлабва хватката си и се отдръпва от рамото ми, за да ме погледне. Сега и двамата се усмихваме и аз не мога да повярвам, че това момиче е намерило в сърцето си прошка за мен. Но го е направила и аз го виждам по лицето й. Виждам го в очите й, в усмивката й, в начина, по който се държи. Усещам го в нежната милувка на пръстите й, когато изтрива сълзите ми.
	— Гаджетата в романите плачат ли толкова много като мен? — питам я аз.
	Тя се смее.
	— Само истински страхотните.
	Притискам чело о нейното и стискам очи. Искам да задържа този миг колкото може по-дълго. Само защото тя е тук и само защото ми е простила, не означава, че е дошла, за да ми обещае вечна любов. И аз трябва да съм готов да го приема.
	— Бен, трябва да ти кажа нещо.
	Отдръпвам се и я гледам. Сега, когато виждам сълзи в _нейните_ очи, вече не се чувствам толкова жалък. Тя протяга ръце и нежно гали бузата ми.
	— Не дойдох, за да ти простя.
	Усещам как челюстта ми се сковава, но се опитвам да се отпусна. Знаех, че има такава вероятност. И аз съм длъжен да уважа решението й, без значение колко ще ми е тежко.
	— Ти си бил на шестнайсет — продължава Фалън. — Преживял си едно от най-страшните неща, което са можели да сполетят едно дете. Онази нощ си постъпил така не защото си бил лош човек, Бен. А защото си бил един изплашен тийнейджър и понякога хората допускат грешки. Ти прекалено дълго си таил огромна вина в душата си. Не можеш да молиш за прошката ми, защото няма какво да ти прощавам. По-скоро обратното — аз съм тук, за да помоля за _твоята_ прошка, Бен. Защото аз познавам сърцето ти, Бен, и твоето сърце е способно само на любов. Трябваше да го осъзная още миналата година, когато се усъмних в теб. Още тогава трябваше да ти дам шанс да ми обясниш. Ако просто те бях изслушала, щяхме да си спестим цяла година на болка и страдание. Така че заради това… те моля да ми простиш. _Толкова_ съжалявам. Надявам се, че ще можеш да ми простиш.
	Фалън се взира в мен с искрена надежда — сякаш действително вярва, че отчасти е виновна за всичко, което някога сме преживели.
	— Ти нямаш право да ми се извиняваш, Фалън.
	Тя въздъхва дълбоко и кимва.
	— Тогава и ти нямаш право да ми се извиняваш.
	— Добре — съгласявам се. — Прощавам си.
	Тя се смее.
	— И аз си прощавам.
	Фалън вдига ръце към косата ми, заравя пръсти в нея и ми се усмихва. Погледът ми зърва превръзката върху лявата й китка и тя го забелязва.
	— О. Едва не забравих най-важната част. Затова толкова закъснях. — Тя започва да развързва превръзката. — Направих си татуировка. — Вдига китката си, на която има малка татуировка във формата на разтворена книга. Върху едната отворена страница е нарисувана комедийна маска, а върху другата — трагична. — Книги и театър — обяснява Фалън смисъла на татуировката. — Моите две любими неща. Направих я преди около два часа, когато осъзнах колко безумно съм влюбена в теб. — Тя ме гледа с блестящи от сълзи очи.
	Издишам рязко и улавям китката й. Поднасям я към устните си и я целувам.
	— Фалън — промълвявам. — Ела у дома с мен. Искам да те любя и да заспя до теб. А на сутринта ще ти приготвя закуската, която ти обещах миналата година. Препържен бекон и яйца на очи.
	Тя се усмихва, но не се съгласява на закуската.
	— Всъщност утре ще закусвам с татко.
	Да чуя, че ще закусва с баща си ме изпълва с още по-голямо щастие, отколкото ако се беше съгласила да закусва с мен. Знам, че баща й не е идеалният родител, но той все пак й е баща. Изпитвам огромна вина, задето съм отговорен за голяма част от напрежението в техните отношения.
	— Но ще дойда у вас с теб — додава тя.
	— Добре — отвръщам. — Тази нощ си моя. Просто ще отложа закуската за _вдругиден_. И за всеки следващ ден до другия девети ноември, когато ще падна на коляно и ще ти направя най-достойното за роман предложение за брак за всички времена.
	Тя ме шляпва по гърдите.
	— Това беше _огромен_ спойлер, Бен! Докато четеше любовните романи, не се ли научи, че трябва да се предупреждава при наличие на спойлери?
	Аз се ухилвам и доближавам устни до нейните.
	— Внимание, спойлер. И те заживели дълго и щастливо. И после я целувам.
	_И целувката е дванайсетка._

	* * *

	_Не_ е край.
	Далеч не е.
