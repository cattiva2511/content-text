>	Част втора
>	Живите и живите мъртви

E>
	„Добротата говори шепнешком. Злото крещи.“
@	Тибетска поговорка
E$
E>
	„Добротата крещи. Злото шепне.“
@	Балинезийска поговорка
E$

>>	5.

	Във вторник сутринта, за втори път в разстояние на осем дни, Лос Анджелис беше разтърсен от средно по сила земетресение. Достигна 4,6 по скалата на Рихтер според измерванията на „Кал Тех“ и трая двадесет и три секунди.
	Нямаше сериозни щети и повечето жители на Лос Анджелис говореха за труса, колкото да пуснат някоя шега. Бяха измислили една и за арабите — че искали да завземат част от страната, заради неплатените дългове на петролните компании. Същата вечер в своето телевизионно шоу Джони Карсън каза, че Доли Партън е предизвикала сеизмични размествания, защото твърде внезапно е станала от леглото си. За новите заселници обаче тези двадесет и три секунди изобщо не бяха смешни и те не можеха да повярват, че някога ще могат да свикнат с мисълта за движещата се под краката им земя. След години, разбира се, те също щяха да измислят вицове за поредния земен трус.
	Докато не дойдеше истинският, големият.
	Неизказаният, дълбоко стаен и подсъзнателен страх от голямото земетресение — трусът, който щеше да сложи край на всички трусове, беше причината калифорнийци да се шегуват за по-малките разтърсвания и размествания на земните пластове. Ако човек непрекъснато разсъждаваше върху възможностите за катаклизъм и се замислеше прекалено много над несигурността на земята, то той щеше да бъде парализиран от страх. Животът трябваше да се живее, независимо от рисковете. Все пак големият можеше да не настъпи и след сто години. Или може би никога. Повече хора умираха от полярния студ на изток, отколкото от земетресенията в Калифорния. Беше също толкова опасно да живееш сред ураганите във Флорида и равнините на Средния Запад, където вилнееше торнадото, колкото и да имаш къща в седловината на Сан Андреас. А като се имаше предвид също, че всяка нация се сдобиваше или търсеше да се сдобие с ядрени оръжия, гневът на земята не изглеждаше така страшен, както взривоопасния гняв на хората.
	Ако трябваше да се погледне в перспектива опасността от земетресения, калифорнийци бяха направили от нея тема за вицове, бяха намерили за уместно да се шегуват с потенциалната катастрофа и да се преструват, че животът върху нестабилната земя не ги притеснява ни най-малко.
	Но този вторник, както и във всички други дни, когато земята чувствително се размърдваше, имаше много повече хора, които превишаваха допустимата скорост по аутобаните, бързайки за работа, за игра, бързайки към семействата и приятелите си, бързайки към любовниците си. И никой от тях не си даваше сметка, че живее по-шеметно, отколкото в понеделник. Имаше повече мъже, които поискаха от съпругите си развод, отколкото в дни без земетресение. Повече съпруги напуснаха мъжете си в този ден, отколкото в понеделник. Повече хора решиха да сключат брак. Много повече комарджии решиха да заминат за Лас Вегас, отколкото в друг ден. Бизнесът на проститутките изведнъж процъфтя. Също така имаше и чувствително повишаване на сексуалната активност между съпрузи, любовници, неопитни юноши, правещи първите си плахи стъпки в тази област. Неоспорими доказателства за този еротичен аспект на сеизмичната активност не съществуваха. Но през годините в няколко зоологически градини социолозите и психолозите — бихейвиористи наблюдаваха нашите прародители — горилите, шимпанзетата и орангутаните — да се съвкупяват невероятно много пъти в часовете след големи и средни по сила земетресения. Логично би било да се заключи, че поне в примитивните си органи за възпроизводство, човекът не беше кой знае колко по-различен от своите първобитни братовчеди.
	Повечето калифорнийци тайно вярваха, че са идеално пригодени да живеят в земетръсна зона, но имаше пътища, незнайни за тях, по които психологическият стрес продължаваше да ги оформя и променя. Страхът от надвисналата опасност от катаклизъм беше вечният шепот на агитиращото подсъзнание — твърде влиятелен шепот, който оформяше човешката нагласа и характер повече, отколкото би ни се искало да вярваме.
	Разбира се, този шепот беше един от многото.

	* * *

	Хилари не беше изненадана от начина, по който нейният разказ бе посрещнат в полицията. Тя се опита да не се разстройва.
	По-малко от пет минути, след като Тони се бе обадил от съседски телефон и тридесет и пет минути преди земетресението, двама униформени полицаи пристигнаха в дома на Хилари в черно-бялата дежурна кола с пуснати светлини и изключена сирена. С типичната си, отегчена, професионална експедитивност и учтивост те надлежно записаха версията на Хилари за случилото се, отбелязаха мястото, през което похитителят беше влязъл в къщата (отново прозореца на кабинета), направиха списък на нанесените щети в хола и трапезарията и събраха всичката необходима информация за правилното оформяне на един полицейски доклад. Тъй като Хилари каза, че похитителят е носел ръкавици, полицаите не счетоха за нужно да извикат човек от лабораторията за пръстови отпечатъци.
	Полицаите бяха заинтригувани от твърденията й, че нападателят е бил същият човек, когото тя смяташе, че е убила миналия четвъртък. Интересът им нямаше нищо общо с желанието да определят дали тя бе права в описанието на виновника. Те веднага разбраха каква е работата, още щом чуха разказа й. Ако питаха тях, нямаше абсолютно никакъв шанс извършителят да е Бруно Фрай. Те я помолиха да повтори и потрети описанието на случилото се като често я прекъсваха с въпроси. Полицаите обаче просто се опитваха да определят дали тя наистина греши, дали не е изпаднала в истерия, дали не е объркана и дали не лъже. След известно време те решиха, че Хилари е леко объркана поради шока и че объркването й е подсилено от приликата на извършителя с Бруно Фрай.
	— Ще работим по описанието, което сте ни дали — каза единият от тях.
	— Обаче не можем да включим мъртвец в служебния ни бюлетин — каза другият. — Сигурен съм, че разбирате това.
	— Беше Бруно Фрай — не отстъпваше Хилари.
	— Ами, просто няма как да постъпим в този случай, мис Томас.
	Въпреки че Тони подкрепи версията й колкото можа, при условие че не беше видял извършителят, аргументите и постът му в полицейския отдел на Лос Анджелис не направиха почти никакво впечатление на униформените полицаи. Те слушаха учтиво, кимнаха безброй пъти, но останаха непоклатими.
	Двадесет минути след сутрешното земетресение Тони и Хилари стояха до входната врата и гледаха как черно-бялата полицейска кола потегли от алеята.
	Отчаяна, тя каза:
	— А сега какво?
	— Сега ще приготвиш куфара си и ще отидем до моя апартамент, а аз ще се обадя в службата и ще поговоря с Хари Лабък.
	— Кой е той?
	— Началникът ми — капитан Лабък. Той адски добре ме познава и доста се уважаваме. Знае, че не рискувам, без да съм проверил нещо както трябва. Ще го помоля отново да прегледа случая Бруно Фрай, да го проучи по-основно. А Хари ще може да понатисне шериф Лоренски повече, отколкото до сега. Не се тревожи. Все ще мога да задвижа нещата по някакъв начин.
	Но четиридесет и пет минути по-късно, в кухнята на своя апартамент, след като говори с Хари Лабък, Тони не беше никак доволен. Капитанът изслуша всичко, което Тони му каза и не се усъмни, че Хилари _навярно_ е видяла Бруно Фрай, но Хари не виждаше никакви основателни причини, за да назначи ново разследване по случая Фрай във връзка с престъпление, извършено след неговата смърт. Той не бе готов да разгледа случая като един от един милион, тоест медицинското лице било в грешка и Фрай е преживял огромната загуба на кръв, аутопсията и съхранението в хладилната камера на моргата. Хари прояви съчувствие, говореше меко и с безгранично търпение, но явно мислеше, че на описанието на Хилари не може да се разчита, тъй като възприятията й бяха изкривени от ужаса и истерията.
	Тони седна до нея върху една от високите табуретки пред импровизирания барплот и й предаде какво бе казал Лабък.
	— Истерия! — възкликна Хилари. — Господи, писна ми от тази дума! Всички мислят, че съм изпаднала в паника. Всички са така дяволски сигурни, че съм се превърнала в едно побъркано от страх плямпало. Хм, от всички жени, които познавам, аз съм тази, за която има най-малка вероятност да си загуби ума в такава ситуация.
	— Съгласен съм с тебе — каза Тони. — Просто ти предадох как Хари вижда нещата.
	— По дяволите!
	— Именно.
	— И това, че ти си на моя страна нямаше никакво значение.
	Тони направи гримаса.
	— Мисли, че заради случилото се с Франк аз не съм се съвзел напълно.
	— Значи казва, че и ти си изпаднал в истерия.
	— Просто разстроен и малко объркан.
	— Така ли каза наистина?
	— Да.
	Спомняйки си, че Тони бе използвал същите думи за нея, когато за първи път чу разказа й за възкръсналия мъртвец, Хилари каза:
	— Може би си го заслужаваш.
	— Може би.
	— Какво каза Лабък, когато му съобщи за заплахите — кол, промушен през сърцето, уста, натъпкана с чесън и всичките други работи?
	— Съгласи се, че е наистина невероятно съвпадение.
	— Само това? Просто съвпадение?!
	— За сега — рече Тони, — той ще гледа на случая по този начин.
	— По дяволите!
	— Не го каза гласно, но съм почти сигурен в това, което си мисли. А то е, че по някое време през изминалата седмица аз съм ти казал какво сме намерили в микробуса на Фрай.
	— Но ти не си ми казал.
	— Знаеш, че не съм, а и аз зная, че не съм. Но предполагам, че така ще си мислят всички.
	— Но нали каза, че ти и Лабък сте близки и взаимно се уважавате?
	— Близки сме и се уважаваме — отвърна Тони, — но както ти казах вече, той мисли, че аз не съм на себе си в момента. Предполага, че ще се съвзема, когато премине шокът от смъртта на моя партньор. Смята, че тогава ще променя мнението си относно твоята версия. Аз съм сигурен, че няма да го променя, защото зная, че е нямало как ти да разбереш за окултните книги и другите джунджурии в микробуса на Фрай. А и аз имам предчувствие, при това доста силно, че Фрай по някакъв начин се е върнал. Господ знае как! Но ми е нужно повече от предчувствие, за да успея да убедя Хари и не го виня, че е скептичен.
	— А междувременно?
	— Междувременно отделът по убийствата не се интересува от случая. Не е в нашата юрисдикция. Ще се третира като всеки друг случай на влизане с взлом и опит за нападение от неизвестен извършител или извършители.
	Хилари се намръщи.
	— Което означава, че почти нищо няма да бъде направено.
	— За съжаление боя се, че е точно така. Полицията не може почти нищо да направи във връзка с такова оплакване като твоето. Такъв случай обикновено се решава след като мине много време, когато полицаите фактически заловят престъпника на местопрестъплението в момент на влизане в друга къща, нападайки друга жена и признавайки, че е извършил и много други предишни, неразкрити престъпления.
	Хилари стана от високия стол и започна да крачи из малката кухня.
	— Нещо особено и опасно се случва тук. Аз не мога да чакам цяла седмица да убеждаваш Лабък. Фрай каза, че ще се върне. Той ще продължи да се опитва да ме убие, докато единият от нас умре — напълно и невъзвратимо. Той може да изскочи навсякъде и по всяко време.
	— Ще бъдеш в безопасност, ако останеш тук, докато разрешим случая — рече Тони, — или поне докато се доберем до нещо, с което да убедим Хари Лабък. Тук ще си на сигурно място. Фрай — ако това е Фрай — няма да знае къде да те намери.
	— Как можеш да бъдеш сигурен в това? — попита го Хилари.
	— Той не е вездесъщ.
	— Нима?
	Тони се намуси.
	— Чакай малко сега! Да не искаш да ми кажеш, че той притежава свръхестествени сили или е ясновидец, или нещо подобно?
	— Нищо такова няма да ти кажа — рече Хилари, — но няма и да го изключа като възможност. Слушай, след като веднъж си приел факта, че Фрай по някакъв начин е жив, как изобщо можеш да изключваш каквото и да било? Бих могла да повярвам в джуджета, в таласъми и дори в дядо Мраз. Всъщност, искам да кажа… че той просто може да ни е проследил.
	Тони вдигна вежди въпросително.
	— Да ни е проследил от твоята къща?
	— Напълно възможно е.
	— Не, не е.
	— Сигурен ли си?
	— Когато дойдох при тебе, той избяга.
	Хилари престана да крачи нагоре-надолу, застана в средата на кухнята и обгърна тялото си с ръце.
	— Може да е останал някъде близо до къщата и просто да е наблюдавал и чакал да види какво ще направим и къде ще отидем.
	— Твърде малко вероятно е. Дори да е останал някъде около къщата, той сигурно е офейкал, когато е видял полицейската кола.
	— Не можеш да допускаш такова нещо — рече Хилари. — В най-добрия случай ние си имаме работа с луд човек. А в най-лошия се сблъскваме с неизвестността, с нещо, което е извън сферата на нашите познания до такава степен, че опасността е непредсказуема. И в двата случая не можеш да очакваш Фрай да разсъждава и да се държи като обикновен човек. Какъвто и да е, той определено не е обикновен.
	Тони се втренчи в нея за миг, после уморено прекара длан по лицето си.
	— Права си.
	— Значи, сигурен си, че не са ни проследили до тук?
	— Е… не съм се оглеждал за опашка — каза Тони. — И през ум не ми минаваше.
	— Нито пък на мене. Едва преди малко се сетих. Ако питаш мене, точно в тази минута той може да е някъде навън и да наблюдава апартамента.
	Тази мисъл обезпокои Тони и той се изправи.
	— Но трябва да е доста нагъл, за да направи такъв номер.
	— Той е нагъл!
	Тони кимна.
	— Да, отново си права.
	Той остана неподвижен за момент, замислен, после излезе от кухнята.
	Хилари го последва.
	— Къде отиваш?
	Тони прекоси всекидневната и се упъти към входната врата.
	— Ти стой тук, докато аз огледам наоколо.
	— И дума да не става — каза решително Хилари. — И аз идвам с тебе.
	Той се спря с ръка върху дръжката на вратата.
	— Ако Фрай е някъде отвън и ни държи под око, ще си в много по-голяма безопасност да останеш тук.
	— А какво ще стане, ако така, както те чакам, изведнъж вместо тебе… се появи той?
	— Посред бял ден е — каза Тони. — Нищо няма да ми се случи.
	— Насилието не се ограничава само в тъмното — отвърна Хилари. — Толкова много хора биват убити посред бял ден. Ти си полицай и би трябвало да го знаеш.
	— Имам пистолет и мога да се погрижа за себе си.
	Хилари поклати глава. Беше непоколебима.
	— Нямам никакво намерение да седя тук и да си гриза ноктите. Да вървим!
	Като излязоха навън, те застанаха до перилата на общия балкон и огледаха колите на паркинга пред блока. По това време на деня нямаше много. Повечето хора бяха отишли на работа още преди час и половина. Слънчевите лъчи ярко блестяха върху предните стъкла като в огледала.
	— Мисля, че разпознавам всичките коли — каза Тони, — те са на хората, които живеят тук.
	— Сигурен ли си?
	— Не съвсем.
	— Виждаш ли хора в тях?
	Тони присви очи.
	— Не мога да кажа, защото слънцето много блести.
	— Хайде да погледнем отблизо — рече Хилари.
	Долу на паркинга те видяха, че колите са празни. Наоколо нямаше шляещи се непознати.
	— Разбира се — обади се Тони, — дори да е съвсем нагъл, той не би ни дебнал от прага. И тъй като в блока се влиза и излиза по една и съща пътека, той би могъл да ни следи от разстояние.
	Двамата излязоха от ограденото пространство и тръгнаха по тротоара. Погледнаха на север, после на юг по засенчената от дървета улица. Това беше квартал на апартаменти с градинки, градски къщи и кооперации и почти всички бяха лишени от нормални паркинги. Ето защо дори в този утринен час от седмицата и двете страни на улицата бяха задръстени от паркирани коли.
	— Искаш ли да ги проверим? — попита Хилари.
	— Само ще си загубим времето. Ако има бинокъл, той ще може да наблюдава тази улица от четири преки разстояние. Ние трябва да отидем четири преки нагоре или надолу, но дори в този случай той може просто да подкара колата и да си замине.
	— Обаче щом го направи, ние ще го забележим. Няма да можем да го спрем, но поне ще знаем със сигурност, че ни е последвал. Ще знаем също каква кола кара.
	— Не и ако е на две или три преки от нас — рече Тони. — Няма да сме достатъчно близо, за да бъдем сигурни, че е той. А и той може просто да излезе от колата си, да се разходи нанякъде и после да се върне, когато ние си отидем.
	За Хилари въздухът беше тежък като олово. Някак мъчително вдишваше. Щеше да е много горещ ден, особено за края на септември и доста влажен, особено за Лос Анджелис, където климатът бе почти винаги сух. Небето беше бездънно, ясно и синьо като волтова дъга. От паважа вече се виеха призрачните змийчета на жегата. Лекият бриз донасяше отнякъде висок гърлен смях. В плувния басейн между няколкото къщи от другата страна на улицата играеха деца. В ден като този беше трудно да вярваш във възкръснали мъртъвци.
	— Тогава как ще разберем дали той е тук и ни наблюдава? — рече Хилари и въздъхна.
	— Няма начин да сме сигурни.
	— Боях се, че точно това ще кажеш.
	Тя погледна надолу по улицата, изпъстрена със светли и тъмни петна. Ужасът, наметнат с плащ от слънчеви лъчи. Страхът се криеше зад красивите палми, ослепително бяла гипсова мазилка и червени тухлени покриви в испански стил.
	— Авеню „Параноя“ — каза Хилари.
	— Град Параноя, докато всичко това свърши.
	Тони и Хилари обърнаха гръб на улицата и през асфалтовия паркинг се върнаха при блока, в който живееше той.
	— Сега какво? — попита Хилари.
	— Мисля, че и двамата имаме нужда от сън.
	Хилари не се бе чувствала никога толкова уморена. Очите й бяха зачервени и я смъдяха от безсъние. Чувстваше болка и от ярката слънчева светлина. Устата й беше пресъхнала, усещаше такъв вкус, като че ли беше сдъвкала картон. По зъбите й имаше неприятен катранен слой, езикът й бе обложен с нещо лепкаво. Болеше я всяка кост, всеки мускул, всяко сухожилие… от глава до пети. Не й помагаше много и осъзнаването, че сегашното й състояние беше поне на половина резултат от психическо, а не толкова физическо изтощение.
	— Зная, че имаме нужда от сън — каза тя. — Но мислиш ли, че наистина ще можеш?
	— Зная какво имаш предвид. Адски съм изморен, но мозъкът ми препуска. Няма да може лесно да изключи.
	— Имам един-два въпроса, които искам да задам на експерта по съдебна медицина — каза Хилари. — Или на онзи, който е извършил аутопсията. И навярно след като получа отговорите, ще мога да подремна.
	— Добре — отвърна Тони. — Заключваме апартамента и отиваме в моргата още сега.
	Няколко минути по-късно, докато пътуваха с джипа на Тони, те се оглеждаха за опашка, но никой не ги следеше. Разбира се това не означаваше, че Фрай не седеше в някоя от онези коли, паркирани в улицата с дърветата. Ако ги беше проследил по-рано от къщата на Хилари, той нямаше нужда да ходи след тях, защото вече знаеше разположението на тяхната квартира.
	— Ами ако влезе с взлом, докато ни няма? — попита Хилари. — И да се скрие вътре, за да ни чака докато се върнем?
	— Имам две резета на външната врата — каза Тони, — едното е най-доброто резе, което може да се купи с пари. Той просто ще трябва да разбие самата врата. Единственият друг начин е да разбие някой от прозорците откъм терасата. Когато се върнем, веднага ще разберем дали той е вътре.
	— Ами ако намери някакъв друг начин?
	— Няма друг — отвърна Тони. — Ако ще влиза през някой от другите прозорци, ще трябва да се изкачи до втория етаж по голата стена, а посред бял ден няма как да не го забележат. Не се тревожи. Позицията на нашия отбор е бетон.
	— Може да влезе през някоя врата, нали разбираш? — рече Хилари. — Както правят духовете… или пък да се превърне в дим и да се провре през ключалката…
	— Ти не вярваш в такива щуротии — рече Тони.
	Хилари кимна.
	— Прав си.
	— Фрай не притежава свръхестествени сили. За да влезе в къщата ти снощи, все пак е трябвало да счупи стъклото на прозореца.
	Двамата тръгнаха към центъра на града, включвайки се в натовареното улично движение.
	Умората й сякаш стигаше до мозъка на костите й и подкопаваше иначе силната й морална устойчивост срещу гибелната болест на недоверието в себе си. Ето защо сега тя беше необикновено уязвима. За първи път, откакто бе съзряла Фрай да излиза от трапезарията й, Хилари започна да се пита дали наистина бе видяла онова, което мислеше, че е видяла.
	— Да не съм луда? — попита тя Тони.
	Той я погледна, след това отново впери поглед в колите пред тях.
	— Не, не си луда. Видяла си нещо. Не ти си нанесла щети в собствената си къща. И изобщо не си си въобразила, че нападателят ти прилича на Бруно Фрай. Признавам, че точно така си мислех в началото, но сега зная, че не си сбъркала.
	— Но… жив мъртвец?! Не е ли прекалено много, за да може човек да повярва?
	— Точно толкова трудно е, ако приемем другата теория — че двама независими един от друг маниаци, страдащи от едни и същи халюцинации, и двамата обхванати от параноичен страх от вампири са те нападнали в разстояние на една седмица. Всъщност мисля, че е малко по-лесно да повярваме, че Фрай е останал жив по някакъв начин.
	— Навярно си го прихванал от мене.
	— Какво съм прихванал?
	— Лудостта.
	Тони се усмихна.
	— Лудостта не е като най-обикновената простуда. Тя не се предава чрез кашлица… или целувка.
	— Не си ли чувал за „масова психоза“?
	Тони натисна спирачките на червения светофар и каза:
	— Масова психоза ли? Това да не е някаква социална програма за социално слаби и невменяеми, които нямат достатъчно средства, за да си платят за собствен психиатър?
	— Как можеш да се шегуваш в такъв момент?
	— Най-вече в такъв момент.
	— А какво ще кажеш за масовата истерия?
	— Не е любимото ми развлечение.
	— Искам да кажа, че точно това навярно се случва сега!
	— Не, невъзможно е — отвърна той. — Ние сме само двама. Няма масовост.
	Хилари се усмихна.
	— Господи, добре че си тук. Не ми се мисли за това как бих се борила сама!
	— Никога вече няма да си сама.
	Хилари сложи ръка на рамото му.
	Стигнаха в моргата в единадесет и четвърт.

	* * *

	В службата на експерта по съдебни медицина Хилари и Тони научиха от секретарката, че шефът не е извършил аутопсията на трупа на Бруно Фрай. Миналият четвъртък и петък шефът е бил в Сан Франциско, за да изнесе лекции. Аутопсията е била извършена от един асистент, друг лекар от екипа на шефа.
	Тази новина вдъхна на Хилари надежда за едно по-просто обяснение на тайнственото завръщане на Бруно Фрай от гроба. Навярно асистентът, на когото е била възложена работата, е бил небрежен и мързелив и свободен от надзора на шефа си, е зарязал аутопсията, попълвайки фалшив формуляр.
	Надеждата й умря в мига, в който видя Айра Голдфийлд, въпросния млад лекар. Той беше малко над тридесетте, хубав мъж с пронизителни сини очи и гъсти, руси къдрици. Беше дружелюбен, енергичен, умен и очевидно твърде погълнат от работата си и твърде посветен на нея, за да се задоволи с нещо по-малко от отлично свършена работа.
	Голдфийлд ги придружи до малката зала, миришеща на боров дезинфекционен разтвор и цигари. Седнаха до една правоъгълна маса, върху която имаше пет-шест медицински справочника формуляри за лабораторни тестове и компютърни разпечатки.
	— Разбира се — рече Голдфийлд. — Спомням си го. Бруно Греъм… не… Гюнтер. Бруно Гюнтер Фрай. Две прободни рани. Едната почти повърхностна, а другата много дълбока и смъртоносна. Едни от най-развитите коремни мускули, които някога съм виждал. — Голдфийлд премига срещу Хилари и додаде: — О, да, вие сте жената, която… го е намушкала.
	— При самозащита — обади се Тони.
	— Нито за миг не се съмнявам — увери го Голдфийлд. — Казвам ви като професионалист, че би било почти невъзможно мис Томас да осъществи успешно нападение над този мъж. Той беше огромен и би я отблъснал с такава лекота, с каквато някой от нас би отблъснал малко дете. — Голдфийлд отново погледна към Хилари. — Според полицейския доклад и съобщенията във вестниците, които прочетох, Фрай ви е нападнал без да знае, че сте държали в ръката си нож.
	— Точно така. Той мислеше, че не съм въоръжена.
	Голдфийлд кимна.
	— Иначе не би могло и да бъде. Като се има предвид несъответствието в размерите на телата, този е единственият начин, по който бихте могли да го нараните, без да пострадате сериозно вие самата. Искам да кажа, че двуглавите и триглави мускули на ръцете на този човек бяха наистина изумителни. Преди десет или петнадесет години той би могъл успешно да участва в състезания по културизъм. Имали сте страхотен късмет, мис Томас. Ако не го бяхте изненадали, той щеше да ви прекърши на две. Почти буквално на две, при това без никакво усилие. — Голдфийлд поклати глава все още под впечатлението от фигурата на Фрай. — Та какво искате да ме питате за него?
	Тони погледна към Хилари, а тя сви рамене.
	— Май няма смисъл, след като вече ви посетихме.
	Голдфийлд погледна Тони, после Хилари и върху красивото му лице се изписа подкупваща и любопитна усмивка.
	Тони се прокашля.
	— Съгласен съм с Хилари. Като че ли наистина няма смисъл… след като вече се запознахме с вас.
	— Дойдохте тук толкова мрачни и тайнствени — рече любезно Голдфийлд, — че събудихте интереса ми. Нима така ще ме оставите?
	— Ами, ние дойдохме тук — каза Тони, — за да разберем дали наистина е имало аутопсия.
	Голдфийлд не можа да разбере.
	— Но вие сте знаели, че е имало, още преди да пожелаете да ме видите — каза той. — Агнес — секретарката, сигурно ви е казала…
	— Искахме да го чуем от вас — рече Хилари.
	— Аз все още не разбирам.
	— Знаехме, че е попълнен формуляр за извършена аутопсия — каза Тони, — но не бяхме сигурни, че работата наистина е извършена.
	— Сега обаче, след като се запознахме с вас — изрече бързо Хилари, — ние нямаме никакви съмнения за това.
	Голдфийлд наклони глава.
	— Искате да кажете… мислели сте, че аз съм попълнил фалшиви данни, без да си дам труда да го отворя.
	Той сякаш не беше обиден, а просто изненадан.
	— Мислехме, че има съвсем малка възможност — призна Тони. — Съвсем, съвсем малка възможност.
	— Не и в _тази_ служба по съдебна медицина. Шефът е един стар и строг КС* и ни държи изкъсо. Само някой да не си свърши работата и старецът ще го разчекне.
	[* Кучи син. — Б.пр.]
	От тона на Голдфийлд личеше, че той обича и извънредно много се възхищава от главния експерт.
	— Значи вие не сте имали съмнение, че Бруно Фрай е бил… мъртъв? — рече Хилари.
	Голдфийлд я изгледа със зяпнала уста, сякаш току-що го бяха помолили да застане на главата си и да рецитира стихове.
	— Мъртъв ли? Ама разбира се, че беше мъртъв!
	— Извършихте пълна аутопсия, нали? — попита Тони.
	— Да, отворих го… — Голдфийлд изведнъж замлъкна, помисли секунда-две, после каза: — Не, не беше пълна аутопсия в смисъла, който вие навярно влагате. Не беше медицинска, показна дисекция на всяка част от тялото. Тук имахме много работа тогава. Пристигнаха много трупове, а не ни достигат работници. Но без друго не беше нужно да отварям Фрай отгоре до долу. Раната ниско в коремната област беше предизвикала смъртта му. Нямаше смисъл да отварям гръдния му кош и да преглеждам сърцето му. Нищо нямаше да помогне, ако бях претеглил всичките му органи и бях надничал в черепа му. Прегледах го отвън много старателно и тогава отворих двете рани, за да установя степента на нараняването и за да бъда сигурен, че поне едната от тях бе причината за настъпилата смърт. Ако той не бе намушкан в къщата ви, когато ви е нападнал… ако обстоятелствата на неговата кончина не бяха така ясни, аз навярно щях да поработя повече с него. Но беше ясно, че няма да бъдат предявени обвинения за убийство. Освен това аз съм абсолютно сигурен, че раната в корема е причинила смъртта му.
	— Възможно ли е той просто да е бил само в дълбока кома, когато сте го прегледали? — попита Хилари.
	— Кома ли?! Боже мой не! Господи Исусе, Не!
	Голдфийлд стана и започна да крачи нагоре-надолу в тясната стая. После продължи:
	— Прегледахме Фрай за пулс, дишане, активност на зениците и дори за мозъчни импулси. Човекът беше съвсем мъртъв, мис Томас. — Голдфийлд се върна на масата, изгледа ги и добави: — Мъртъв и студен като камък. Когато го видях, в тялото му нямаше достатъчно кръв, за да поддържа и най-малката искра живот. Кожата му беше в напреднал стадий на посиняване, което означава, че кръвта, която още е била в тъканите, се е стекла в най-долните части на тялото… най-долните части в този случай съответстваха на положението, в което то е било намерено, когато човекът е умрял. На тези места плътта беше леко подута и морава. Не можеше да има грешка в тези неща, а и нямаше начин да не ги забележа.
	Тони бутна стола си назад и се изправи.
	— Извинете, че ви загубихме времето, д-р Голдфийлд.
	— А аз се извинявам за неуместното предположение, че може би не сте си свършили съвестно работата — каза Хилари като също се изправи.
	— Чакайте малко — рече Голдфийлд. — Не може така да ме оставите в неизвестност. За какво става дума?
	Хилари погледна към Тони. Също като нея той някак не желаеше да разисква жив мъртвец с лекаря.
	— Хайде — подкани ги д-р Голдфийлд, — никой от вас не изглежда глупав. Имали сте причина, за да дойдете тук.
	— Снощи — започна Тони, — още един мъж се вмъкна в къщата на Хилари и се опита да я убие. Той е приличал досущ на Бруно Фрай.
	— Сериозно ли говорите? — попита Голдфийлд.
	— О, да — отвърна Хилари. — Съвсем сериозно.
	— И вие сте помислили…
	— Да.
	— Господи, какъв ужас — да го видите и да си помислите, че е възкръснал от мъртвите! — възкликна Голдфийлд. — Но това, което мога да ви кажа, е, че приликата със сигурност е случайна. Защото Бруно Фрай е мъртъв. По-мъртъв не би могъл да бъде.
	Хилари и Тони благодариха на Голдфийлд за времето и търпението му и той ги изпрати до приемната.
	Тони спря на рецепцията и попита Агнес — секретарката — за името на погребалното бюро, което бе изискало тялото на Фрай.
	Тя погледна в папките и каза:
	— Бюрото беше „Ейнджъл Хил“.
	Хилари записа адреса.
	— Нима все още мислите… — започна Голдфийлд.
	— Не — прекъсна го Тони, — но от друга страна трябва все пак да проверим всяко едно обстоятелство. Поне така са ме учили в полицейската академия.
	Заслонил с ръка очите си, намръщен, Голдфийлд ги наблюдаваше как се отдалечават.

	* * *

	Като стигнаха погребалното бюро „Ейнджъл Хил“, Хилари остана в джипа, а Тони влезе вътре, за да поговори със служителя, който беше обработил тялото на Бруно Фрай. Бяха се разбрали помежду си, че Тони би получил информацията по-бързо, ако влезеше сам и покажеше полицейската си значка.
	„Ейнджъл Хил“ беше голяма фирма с цяла флота от катафалки, дванадесет просторни параклиса за прощаване с покойниците и голям персонал от балсаматори и техници. Дори в канцеларията светлината беше приглушена и успокояваща, а цветовете, макар и строги, бяха доста наситени. Подът беше покрит с тежък плюш от стена до стена. Украсата имаше за цел да създава атмосфера на смълчано благоговение пред тайнството на смъртта. За Тони обаче всичко това означаваше едно-единствено нещо — крещящо процъфтяване на погребалния бизнес.
	Администраторката беше симпатична блондинка в сива пола и целомъдрена блуза. Гласът й беше мек, напевен, шептящ, но не съдържаше и най-лек оттенък на сексуален подтекст или предизвикателство. Беше глас, внимателно школуван така, че да дава утешение, прочувствено упование в Бога, уважение и стаено, но искрено съчувствие. Тони се запита дали тя използваше същия хладен и погребален тон, когато трябваше да насърчи любовника си в леглото и тази мисъл го вцепени.
	Администраторката намери досието на Бруно Фрай и откри името на техническото лице, което бе обработило трупа.
	— Сам Хардести. Мисля, че точно сега Сам е в една от подготвителните зали. Имаме няколко новоприети — рече тя така, сякаш работеше в болница, а не в погребално бюро. — Ще видим дали ще може да ви отдели няколко минути. Не зная до къде е стигнал в обработването, но ако може да се освободи, ще се срещне с вас в барчето за персонала.
	Тя заведе Тони в барчето, за да чака. Помещението беше малко, но приятно. Удобни столове бяха наредени покрай стените. Имаше пепелници и всякакви видове списания… кафемашина, машина за газирана вода. Имаше и табло, изпълнено с най-различни съобщения за отборите по боулинг, продажби на гаражи и стари коли.
	Тони прелистваше циклостилна брошура от четири страници, озаглавена _Съобщения за служителите на „Ейнджъл Хил“_, когато Сам Хардести дойде от някоя от подготвителните зали. Той отчайващо много приличаше на автомонтьор. Носеше измачкан бял комбинезон с цип отпред. Върху предния му джоб бяха защипани няколко малки инструмента, чието предназначение Тони не би искал да знае. Хардести беше млад мъж — още нямаше тридесет. Беше с дълга кестенява коса и остри черти на лицето.
	— Детектив Клеменца?
	— Да.
	Хардести протегна ръка, а Тони я стисна с неохота, чудейки се какво ли са докосвали пръстите му малко преди това.
	— Сузи ми каза, че сте искали да говорите с мене за един от нашите обекти.
	Гласът на Хардести беше обработен от същия треньор, който бе школувал гласа и на русата администраторка Сузи.
	— Разбрах, че вие сте обработили тялото на Бруно Фрай преди изпращането му в Санта Роза миналия четвъртък — каза Тони.
	— Точно така. Ние си сътрудничим с погребалния дом в Сейнт Хелена.
	— Бихте ли ми казали какво точно направихте с тялото след като го взехте от моргата?
	Хардести го изгледа с любопитство.
	— Ами, донесохме покойника тук и го обработихме.
	— И не сте спирали никъде по пътя от моргата до тук?
	— Не.
	— От мига на приемането на тялото, до мига на оставянето му на летището имало ли е момент, в който то да не е било наблюдавано от човек.
	— Да не е било наблюдавано ли? Само за минута-две. Всичко беше много припряно, защото трябваше да качим покойника на борда на самолета за следобедния полет в петък. Ама вие ще ми кажете ли за какво става дума? Какво търсите?
	— И аз не зная — отвърна Тони, — но ако задам достатъчно много въпроси, може и да разбера. Вие ли го балсамирахте?
	— Разбира се — отговори Хардести. — Трябваше да го направим, защото щеше да се превозва с обществен транспорт. Законът изисква да извадим всички меки органи и да балсамираме покойника преди да го качим на общественото превозно средство.
	— Да ги извадите ли? — попита Тони.
	— Боя се, че не е много приятно — рече Хардести, — но червата, стомаха и някои други органи представляват истински проблем за нас. Пълни с разлагащи се остатъци, както е с тези органи, те загниват много по-бързо, отколкото другите тъкани. За да избегнем неприятната миризма и смущаващо шумните избухвания на натрупани газове при прощаването на близките с покойника, а също и за доброто съхранение на тялото дори и след погребението, необходимо е да извадим възможно най-много от меките органи. Използваме телескопичен инструмент с подвижна кука в единия край. Пъхаме го в аналното отверстие и…
	Тони усети как кръвта се отдръпва от лицето му и той спря обясненията на Хардести с бързо движение на ръката.
	— Благодаря ви. Струва ми се, че това е всичко, което исках да чуя. Добих представа.
	— Предупредих ви, че няма да е особено приятно. — Хардести свъси чело и каза замислено: — Не зная какво търсите, но в тази работа с Фрай наистина имаше нещо особено.
	— И какво е то?
	— Случи се два дни след превозването на покойника в Санта Роза — отвърна Хардести. — Беше неделя следобед: не вчера, а онзи ден. Обади се някакъв човек, който искаше да говори с техническото лице, обработило трупа на Бруно Фрай. Бях тук, защото почивните ми дни са сряда и четвъртък. Така че аз се обадих на телефона. Мъжът беше много ядосан и ме обвини, че съм извършил работата върху трупа набързо и немарливо. Но тава не беше вярно. Направих най-доброто, което бе възможно при дадените обстоятелства. Мъртвият беше лежал на слънце няколко часа, а после бе съхраняван в хладилната камера. Освен това имаше две прободни рани и шевове от аутопсията. Нека ви кажа, мистър Клеменца, плътта му не беше в много добро състояние, когато го получих. Имам предвид, че той просто нямаше как да изглежда като жив. Освен това аз не бях отговорен за грима. За това се погрижи директорът на погребалното бюро в Сейнт Хелена. Опитах се да кажа по телефона на този човек, че не съм виновен, но той не ми даде възможност да взема думата.
	— Каза ли си името?
	— Не. Просто ставаше все по-сърдит и по-сърдит. Той ми крещеше и плачеше — държеше са като откачен. Сякаш наистина агонизираше. Помислих си, че е роднина на покойника и че се е побъркал от скръб. Ето защо бях толкова търпелив с него. Но после, когато вече изпадна в истерия, мъжът ми каза, че той е Бруно Фрай.
	— Той какво?
	— Да, каза ми, че той е Бруно Фрай и че един ден ще се върне и ще ме разкъса на парчета заради това, което съм направил с него.
	— Какво друго каза?
	— Това беше всичко. Веднага щом започна с тези приказки, разбрах, че е чалнат, и му затворих.
	Тони се почувства така, сякаш току-що му бяха прелели в жилите ледена вода. Беше изстинал както отвътре, така и отвън.
	Сам Хардести забеляза, че Тони е шокиран и каза:
	— Какво има?
	— Чудех се дали трима души стигат за това истерията да се нарече масова?
	— Хъ?!
	— Имаше ли нещо особено в гласа на мъжа, който се обади?
	— Откъде знаете това?
	— Много дълбок глас, нали?
	— Той боботеше — отвърна Хардести.
	— А беше ли дрезгав и прегракнал?
	— Точно така. Познавате ли го?
	— Боя се, че да.
	— Кой е той?
	— Няма да повярвате, ако ви кажа.
	— Опитайте — рече Хардести.
	Тони поклати глава.
	— Съжалявам, това е строго секретно полицейско разследване.
	Хардести беше разочарован. Любезната усмивка изчезна от лицето му.
	— Е, мистър Хардести, много ми помогнахте. Благодаря за времето и вниманието, което ми отделихте.
	Хардести сви рамене.
	— За нищо.
	„Обаче е голямо нещо“, мислеше си Тони. „Наистина голямо! Но аз изобщо не зная какво означава.“
	В малкия коридор пред служебното барче двамата тръгнаха в различни посоки, но след няколко крачки Тони се обърна и извика леко:
	— Мистър Хардести?
	Хардести спря и се обърна.
	— Да?
	— Отговорете ми на един личен въпрос.
	— Какъв е той?
	— Какво ви накара да се решите… да работите тази работа?
	— Любимият ми чичо беше директор на погребално бюро.
	— Разбирам.
	— Беше толкова забавен. Особено с децата. Той обичаше децата. Аз исках да бъда като него — рече Хардести. — Винаги имах чувството, че чичо Алекс знае някаква огромна и ужасно важна тайна. Той ни правеше много фокуси — за нас, децата. Но не беше само това. Винаги съм мислил, че онова, с което той си изкарваше прехраната, също е било магия и тайнство и че благодарение на работата си той е научил нещо, което никой друг не е знаел.
	— Научихте ли тази тайна?
	— Да — рече Хардести. — Мисля, че може би съм я разбрал.
	— Ще ми кажете ли?
	— Разбира се. Онова, което чичо Алекс знаеше и което аз също научих, е, че човек трябва да се отнася към мъртвите със същата грижа и същото уважение, с което се отнася и към живите. Ние не можем просто да ги изтрием от паметта си, да ги погребем и да ги забравим. Уроците, които сме научили от тях, са все още с нас. Нещата, които са сторили за нас и вместо нас, са все още в паметта ни, оформят ни, променят ни. И поради начина, по който сме били променяни, ние оказваме специално влияние върху хора, които ще бъдат живи дълго след като ние умрем. Така че в известен смисъл мъртвите всъщност никога не умират. Те просто се прераждат… отново и отново.
	Тони го изгледа изпитателно, не знаейки какво точно да каже. Но после въпросът му дойде съвсем внезапно:
	— Религиозен човек ли сте, мистър Хардести?
	— Не бях, когато в началото започнах работа — отговори той. — Но сега съм. Сега наистина съм!
	— Да, вярвам ви.
	Тони излезе навън, качи се на седалката зад волана на джипа и затръшна вратата.
	— Е? — рече Хилари. — Той балсамирал ли е Фрай?
	— По-лошо.
	— Какво е по-лошо?
	— Сигурно няма да искаш да го чуеш.
	Той й разказа за телефонното обаждане на човека, който заявил, че е Бруно Фрай.
	— Аххх! — възкликна тихо Хилари. — Забрави` за масовата психоза! Това вече е доказателство!
	— Доказателство за какво? Че Фрай е жив? Той не може да е жив. Освен другите неща, които ме е гнус дори да спомена, той е бил балсамиран. Никой не може да издържи дори дълбока кома, след като артериите и вените му са пълни с балсамираща течност, а не с кръв.
	— Но това телефонно обаждане поне доказва, че се е случило нещо необикновено.
	— Не непременно — отвърна Тони.
	— Можеш ли да кажеш това на твоя капитан?
	— Няма смисъл да го правя. За Хари Лабък това ще изглежда точно толкова зловещо, колкото обаждане от страна на някой откачен — измама.
	— Но гласът!
	— Няма да е достатъчно, за да убедим Хари.
	Тя въздъхна.
	— Тогава какво ще правим сега?
	— Трябва здраво да помислим — отвърна Тони, — да разгледаме ситуацията от всеки възможен ъгъл и да видим дали не сме пропуснали нещо.
	— Не можем ли да мислим, докато обядваме? — попита Хилари. — Умирам от глад.
	— Къде искаш да се нахраним?
	— Тъй като и двамата сме изморени и съсипани, предлагам да отидем в някое малко и закътано заведение.
	— Задно сепаре в бар „Кейси“?
	— Отлично — отвърна Хилари.
	Докато караше към Уестууд, Тони мислеше за Хардести и за това как в известен смисъл мъртвите всъщност не са мъртви.

	* * *

	Бруно Фрай се опъна на задната седалка на микробуса и се опита да подремне.
	Това не беше същият микробус, с който бе отишъл в Лос Анджелис миналата седмица. Онова превозно средство беше задържано от полицията, а после бе освободено от Джошуа Райнхарт, изпълнител на завещанието на Фрай във връзка с имуществото му и отговорен за правилното ликвидиране на авоарите. Сегашният микробус не беше сив като предишния, а тъмносин с бели, контрастиращи линии. Вчера Фрай беше платил за него в брой в дилърския офис на „Додж“ в предградията на Сан Франциско. Беше хубава машина.
	Почти целия ден вчера бе пътувал и беше пристигнал в Лос Анджелис снощи. Бе отишъл право в къщата на Кейтрин в Уестууд.
	Този път тя използваше името Хилари Томас, но той знаеше, че е Кейтрин.
	Кейтрин.
	Отново се върна от гроба.
	Мръсната кучка!
	Беше се вмъкнал в къщата, но нея я нямаше. После тя си бе дошла малко преди зазоряване и той почти я беше спипал. Още не можеше да разбере откъде изведнъж се бе взела полицията.
	През последните четири часа той бе ходил с микробуса до къщата й пет пъти, но не забеляза нищо съществено. Не знаеше дали тя е вътре, или не.
	Той беше смутен… объркан… и уплашен. Не знаеше какво трябва да прави по-нататък, нито пък как да я намери. Мислите му ставаха все по-особени и накъсани — трудно ги овладяваше. Чувстваше се опиянен, замаян, не на себе си, макар че не беше пил нищо.
	Беше уморен… толкова уморен. Не беше мигнал от нощта в неделя. А и тогава не бе спал много. Да можеше някак да си навакса със спането, отново щеше да мисли както трябва.
	И тогава пак щеше да подгони кучката…
	Да й изреже сърцето… да го прониже с дървен кол.
	Да я убие. Да я убие веднъж завинаги.
	Но първо да поспи.
	Той се опъна на пода на микробуса, благодарен за слънчевата светлина, която струеше през предното стъкло над седалките и стигаше чак до багажника. Фрай се боеше да спи на тъмно.
	Наблизо лежеше кръст…
	А също и два остри дървени кола.
	Беше напълнил няколко ленени торбички с чесън и беше залепил със скоч лента по една от тях над всяка врата.
	Тези неща навярно щяха да го предпазят от Кейтрин, но не можеха да отпъдят кошмара. Той щеше да го споходи и сега, щом заспеше, както винаги и Фрай щеше да се събуди със задавен в гърлото вик. И както всеки път той нямаше да може да си спомни какво бе сънувал. Ала след като се събудеше, щеше да чуе шепотите — високи, но неразбираеми шепоти, и щеше да почувства как нещо се движи по тялото му, по цялото му тяло, по лицето му… как се опитва да влезе в устата и в носа му. Това беше ужасно нещо! И през тази минута или две, докато тези усещания избледнееха, той горещо желаеше да е мъртъв.
	Ужасяваше се от съня, но имаше нужда от него. Фрай затвори очи.

	* * *

	Както обикновено обедната глъч в основната зала на бар „Кейси“ беше почти оглушителна.
	Но в другия край на заведението, зад описващия елипса барплот се намираха няколко сепарета с навес. Всяко от тях беше оградено от трите страни като голяма изповедалня и в тези отдалечени кътчета шумотевицата от разговорите в главната зала беше поносим. Ограждащата решетка служеше като един вид параван и дори създаваше по-голям уют, отколкото самите сепарета.
	Наполовина привършила обяда си, Хилари вдигна поглед от своята чиния и каза:
	— Сетих се.
	Тони остави сандвича си.
	— Какво се сети?
	— Фрай сигурно има брат.
	— Брат ли?
	— Това обяснява всичко.
	— Мислиш, че си убила Фрай миналия четвъртък… а след това, снощи те е нападнал брат му?
	— Такава прилика може да има само между братя.
	— Ами гласът?
	— Може да са наследили един и същи глас.
	— Вероятно е възможно да се наследи нисък и гърлен глас, но особената дрезгавост, която ти описа? Това също ли може да се наследи?
	— Защо не?
	— Снощи ти каза, че единственият начин човек да придобие такъв глас е или да преживее сериозна травма на гърлото, или да се роди с дефекти в ларинкса.
	— Значи не съм била права — отвърна тя. — Или и двамата братя са се родили с едни и същи дефекти.
	— Шанс едно на един милион.
	— Но не е невъзможно.
	Тони отпи от бирата си и каза:
	— Навярно рождени братя могат да имат едни и същи фигури, едни и същи конструкции на лицата, същия цвят на очите, същия глас… но може ли да имат и еднакви психически отклонения?
	Хилари отпи от собствената си бира и се замисли над думите му за миг. После каза:
	— Острите психически заболявания са продукт на заобикалящата среда.
	— Така мислеха преди, но вече не са толкова сигурни в това.
	— Е, заради теорията ми поне допусни, че психичните отклонения са продукт на заобикалящата среда. Двама братя биват отгледани в една и съща къща от едни и същи родители… в една и съща заобикаляща среда. Не можем ли да приемем, че те ще развият и едни и същи психически отклонения?
	Тони почеса брадичката си.
	— Може би. Спомням си…
	— Какво?
	— Ходих на един курс в университета по патологична психология като част от една програма за студенти по криминология четвърта година — отвърна Тони. — Опитваха се да ни научат как да разпознаваме и как да се справяме с различните видове психопати. Беше добра идея. Ако един полицай може да идентифицира специфичния случай на психическо заболяване, когато види за първи път невменяемо лице, и ако той има някакво, макар и малко разбиране за това как този тип психопат мисли и реагира, то тогава полицаят има много по-добър шанс да се справи с лицето бързо и сигурно. Гледахме много филми за психичноболни. Един от тях беше невероятно изследване на майка и дъщеря, които бяха параноидни шизофренички. Страдаха от едни и същи видения.
	— Ето на`! — възкликна възбудено Хилари.
	— Но това беше изключително рядък случай.
	— Нашият също е рядък.
	— Не съм сигурен. Онзи май че беше единственият открит до тогава.
	— Но все пак е възможно!
	— Струва си да помисли човек, предполагам.
	— Един брат…
	Двамата се заловиха със сандвичите си и пак започнаха да се хранят. Всеки се бе втренчил замислено в чинията си. Изведнъж Тони каза:
	— По дяволите! Току-що се сетих нещо, което прави на пух и прах братската теория…
	— Какво?
	— Предполагам, че си чела съобщенията във вестниците от миналия петък и събота.
	— Не всичко — отвърна Хилари. — Просто ми беше… не зная… някак притеснително да чета за себе си като за жертва. Прочетох една статия и тя ми беше достатъчна.
	— И не се ли сещаш какво пишеше в тази статия?
	Хилари се намръщи, опитвайки са да проумее думите на Тони и после внезапно разбра.
	— О, да. Фрай няма брат.
	— Нито брат, нито сестра. Няма никого. Той е бил единственият наследник на винарната след смъртта на майка си, последния член на рода Фрай.
	Хилари не искаше да изостави теорията за братята. Това обяснение беше единственото, което придаваше смисъл на последните зловещи събития. Но тя не можеше да измисли нещо, с което отново да се залови за тази теория.
	Привършиха с храната си мълчаливо.
	Най-сетне Тони рече:
	— Не можеш вечно да се криеш от него. А и не можем просто да седим и да чакаме той да те нападне.
	— Не ми харесва идеята да бъда примамка в капан.
	— Така или иначе, отговорът не е тук, в Лос Анджелис.
	Хилари кимна.
	— И аз мислех същото.
	— Трябва да отидем в Сейнт Хелена.
	— И да говорим с шериф Лоренски.
	— Може да са ни нужни няколко дни — каза тя.
	— Както ти казах, имам много натрупани отпуски и почивки от неползвани болнични — няколко седмици. И за първи път в живота си не ми се иска да се връщам на работа.
	— Окей — рече Хилари. — Кога тръгваме?
	— Колкото по-скоро, толкова по-добре.
	— Но не днес. И двамата сме твърде уморени. Имаме нужда от сън. Освен това искам да дам картините ти в Уайънт Стивънс. Трябва да уговоря среща с някой застрахователен агент, който да оцени изпочупената ми покъщнина. Трябва също да се обадя в бюрото за чистене да оправят хаоса, докато ме няма. И ако тази седмица няма да мога да говоря с хората от „Уорнър Брадърс“ за „Часът на единака“, тогава трябва поне да се извиня… или да съобщя на Уоли Топелис да поднесе извиненията от мое име.
	— А аз трябва да направя най-после окончателния доклад за престрелката — каза Тони. — Трябваше да го направя тази сутрин. А ще бъда нужен и за дознанието, разбира се. Винаги има дознание, когато е убит полицай… или когато полицай убие някого. Но не вярвам да са го насрочили за по-рано от следващата седмица. Ако все пак са го направили, ще трябва да ги помоля да го отложат.
	— И така, кога заминаваме за Сейнт Хелена?
	— Утре — отвърна той. — Погребението на Франк е в девет часа. Аз искам да отида. Значи, нека да видим дали има полет някъде около обяд.
	— Звучи добре.
	— Имаме много работа. Най-добре е да тръгваме.
	— Още едно нещо само — каза Хилари. — Не мисля, че трябва да оставаме в твоя апартамент тази нощ.
	Тони се пресегна през масата и взе ръката й.
	— Сигурен съм, че там не може да те нападне. Ако се опита, ти имаш мен, а аз имам пистолет. Може да е с тяло на мистър „Вселена“, но едно оръжие винаги успешно изравнява шансовете.
	Тя поклати глава.
	— Не, макар и да е безопасно, аз няма да мога да спя там, Тони. Ще бъда будна цялата нощ и непрекъснато ще се ослушвам за шум откъм вратата и прозорците.
	— Къде искаш да нощуваш?
	— След като си свършим работата днес следобед, предлагам да си стегнем багажа за пътуването, да напуснем апартамента ти, да се уверим, че никой не ни следи и да си вземем стая в хотел близо до летището.
	Тони стисна ръката й.
	— Окей. Щом това ще те накара да се почувстваш по-добре.
	— Да.
	— Казват, че е по-добре да си в безопасност, отколкото да съжаляваш след това.

	* * *

	Във вторник следобед, в 4 часа и 10 минути в Сейнт Хелена Джошуа Райнхарт затвори телефона в кабинета си и се облегна доволно назад. През последните два дни той бе свършил много работа. Сега Джошуа се завъртя на стола си и се загледа през прозореца в далечните планини и близки лозя.
	Почти целия понеделник бе прекарал на телефона с банкерите, брокерите и финансовите съветници на Бруно Фрай. Имаше много и безкрайни дискусии за това как трябва да се борави с авоарите, докато имението бъде ликвидирано най-накрая. Имаше и доста разгорещени дебати за най-печелившите начини, по които те биха могли да се освободят от тези авоари, когато му дойде времето. Работата беше наистина тежка и отегчителна, тъй като Фрай имаше огромни спестявания от най-различен характер и в най-различни банки, плюс облигационни бонове, огромен брой борсови ценни книжа, както и капиталовложения в недвижимо имущество… и много, много други.
	Джошуа прекара вторник сутринта, а също и ранния следобед, уреждайки по телефона с някои високо уважавани познавачи на изкуството в Калифорния да пътуват до Сейнт Хелена, за да класират и оценят различните и обширни колекции, които семейство Фрай беше натрупало през последните шестдесет-седемдесет години.
	Лио, родоначалникът — бащата на Кейтрин, покойник вече от четиридесет години, беше започнал всичко по съвсем обикновен начин — той много харесваше сложно измайсторените и ръчно рендосвани, дървени канелки, каквито слагаха на бирените и винени бъчви в някои европейски страни. Повечето от тях имаха формата на глави: зяпащи, ахкащи, хилещи се, плачещи или ревящи, или зъбещи се глави на демони, ангели, клоуни, вълци, елфи, феи, вещици, джуджета и други създания. По времето, когато умря, Лио имаше около две хиляди от тези канелки. Кейтрин споделяше интереса на баща си към колекционирането, докато той беше жив, а след смъртта му тя превърна колекционирането в смисъл на своя живот. Желанието й да придобива красиви неща се превърна в страст, а страстта след време се превърна в мания. (Джошуа си спомни как блестяха очите й и как тя бъбреше разпалено при всяка нова покупка. Той знаеше, че има нещо нездраво в отчаяната й забързаност да напълни всяка стая, всеки шкаф, всяко чекмедже с красиви предмети, но пък богатите имаха право на своите ексцентричности и мании, стига да не вредяха на никого.)
	Кейтрин купуваше емайлирани кутийки, пейзажи от края на миналия и началото на нашия век, кристални статуетки, лампи с цветни абажури и цветни стъкла, старинни брошки-камео и много други неща, не защото те бяха отлични капиталовложения (всъщност точно такива си бяха!), а защото тя ги искаше, нуждаеше се от тях, както наркоманът винаги има нужда от още една доза.
	Тя пълнеше огромната си къща с тези експозиции, прекарваше дълги часове в почистване, лъскане и грижи за всичко. Бруно запази тази традиция на почти лудешка треска за придобиване на неща и сега двете къщи — построената от Лио през 1918-та година и построената от Бруно преди пет години, бяха препълнени със съкровища.
	Във вторник Джошуа се обади на някои художествени галерии и престижни търговски къщи в Сан Франциско и Лос Анджелис и всички те бяха радостни и нетърпеливи да изпратят своите познавачи, защото от изложението на колекциите на Фрай щяха да спечелят няколко доста тлъсти комисиони. Двама мъже от Сан Франциско и двама от Лос Анджелис щяха да пристигнат в събота сутринта и уверен, че те ще останат няколко дни, за да могат да направят каталог на имуществото на Фрай, Джошуа им направи резервация в местния мотел.
	В 4 часа и 10 минути във вторник следобед Джошуа започваше да усеща, че е овладял положението. За първи път, откакто го уведомиха за смъртта на Бруно, той започваше да добива представа за това колко време ще му трябва, за да изпълни задълженията си на изпълнител на завещанието. Отначало Джошуа се тревожеше, че имотите ще бъдат в такова объркано състояние, че той ще остане с години затънал в работа до гуша или поне няколко месеца. Но сега, след като бе прегледал завещанието (беше го написал преди пет години) и след като бе разбрал колко напред беше отишъл Бруно благодарение на своите опитни финансови съветници, той бе уверен, че целият въпрос можеше да бъде уреден за няколко седмици.
	Работата му бе улеснена от три фактора, които рядко биваха на лице при уреждането на мултимилионно състояние. Първо, нямаше живи роднини, за да оспорват завещанието или да създават други проблеми. Второ, цялото имущество след приспадане на различните данъци и такси беше оставено на една-единствена благотворителна организация, ясно упомената в завещанието. Трето, за толкова богат мъж, Бруно Фрай беше влагал парите си по най-обикновен начин и изпълнителят на завещанието имаше пред себе си един сравнително прост балансов отчет с лесноразбираеми дебити и кредити. Три седмици щяха да стигнат, за да свърши всичко. Най-много четири.
	Откакто преди три години почина жена му Кора, Джошуа болезнено усещаше колко е кратък човешкият живот и този път той ревниво го пазеше. Не желаеше да изгуби и един скъпоценен ден, а чувстваше, че всяка минута, посветена на уреждането на имота на Бруно Фрай, е загубена безвъзвратно. Разбира се, Джошуа щеше да получи една солидна сума за своите юридически услуги, но той вече имаше всичките пари, които щяха да му бъдат нужни. Притежаваше значителни недвижими имоти в долината, включая няколкостотин акра от най-хубавата земя, върху която се отглеждаше грозде. Тази земя беше обработвана и стопанисвана от негови работници, а гроздето отиваше в две големи винарни, които винаги искаха още и още. Имаше един период, в който той за кратко време се бе замисли дали да не помоли съда да го освободи от неговите задължения. Една от банките на Фрай щеше да поеме работата с голямо удоволствие. Беше мислил също да предаде работата на Кен Гейвинс и Рой Дженели, двамата умни, млади адвокати, които Джошуа беше взел като партньори преди седем години. Но силното му чувство за преданост му бе попречило да се възползва от лесния начин. Тъй като Кейтрин Фрай му бе дала тласъка, за да преуспее в долината Напа преди тридесет и пет години, той чувстваше, че й дължи времето, което му бе необходимо, за да може лично да ръководи правилното и достопочтено разпадане на семейната империя Фрай.
	Три седмици.
	После той щеше да има възможност да прекара повече време с нещата, които харесваше: да чете хубави книги, да плува, да лети с новия самолет, който си бе купил, да се научи да готви нови ястия, да прекарва по някой и друг уикенд в Рено. Кен и Рой вършеха по-голямата част от адвокатската работа през тези дни и доста добре се справяха, дявол да го вземе! Джошуа още не се бе оттеглил напълно, но седеше на ръба на пенсионирането си и си клатеше краката над цяла бездна от свободно време, което му се искаше да бе могъл да намери и използва, докато Кора бе все още жива.
	В 16 часа и 20 минути, доволен от прогреса на работата по мнението Фрай, и успокоен от прекрасната гледка към есенната долина, която се откриваше през прозорците му, Джошуа стана от стола и отиде до рецепцията. Карен Фар блъскаше като фурия по клавиатурата на електрическата „Ай Би Ем“, която би реагирала също толкова добре и на съвсем леко докосване. Карен беше дребно момиче, бледо, синеоко, с мек глас, но захващаше всяка работа с много енергия и ентусиазъм.
	— Каня се да се почерпя с уиски по-рано днес — каза й Джошуа. — Ако някой позвъни и поиска да говори с мене, кажете му, че съм се отдал на отвратително пиянство и състоянието ми не ми позволява да се дотътря до телефона.
	— А те ще кажат: „Какво? Я повторете!“.
	Джошуа се засмя.
	— Вие сте чудесно и очарователно момиче, мис Фар. Такъв прелестно пъргав мозък и език за такова малко женче като вас!
	— А вие, макар и да не сте ирландец, имате особено отношение към почерпките. Хайде, вървете да си пийнете уискито. Аз ще удържа досадната паплач.
	Влязъл отново в кабинета си, Джошуа отвори барчето в ъгъла, сложи лед в една чаша и си наля щедра доза от „Джек Даниълс“, черен етикет. Беше отпил едва втората си глътка от питието, когато някой почука на вратата.
	— Влез!
	Карен отвори и влезе.
	— Обаждат се от…
	— Мислех, че получих разрешение да си пия на спокойствие.
	— Не се цупете — рече тя.
	— Това е част от имиджа ми.
	— Казах му, че ви няма. Но после, когато чух какво иска, реших, че може би вие би трябвало да си поговорите с него. Много е странно!
	— Кой е той?
	— Някой си мистър Престън от обединена банка „Фърст Пасифик“ в Сан Франциско. Става въпрос за имението Фрай.
	— Какво толкова странно има?
	— По-добре той да ви каже.
	Джошуа въздъхна.
	— Много добре.
	— Той е на втора линия.
	Джошуа отиде до бюрото си, седна, вдигна слушалката и каза:
	— Добър ден, мистър Престън.
	— Мистър Райнхарт?
	— Същият. Какво мога да направя за вас?
	— От офиса в „Шейд Трий Виниърдс“ ми съобщиха, че вие сте изпълнител на завещанието на Фрай.
	— Точно така.
	— Известно ли ви е, че мистър Бруно Фрай имаше банкови сметки в нашия главен клон тук, в Сан Франциско?
	— Обединена банка „Фърст Пасифик“? Не, не ми е известно.
	— Сметка за спестявания, чекова книжка и сейф за ценности — рече Престън.
	— Той е имал няколко сметки в различни банки. Имал е и списък на банките, но вашата не беше в списъка. А и не съм попадал на някакви документи или анулирани чекове от вашата банка.
	— От това се страхувах — каза Престън.
	Джошуа се намръщи.
	— Не разбирам. Има ли някакви проблеми със сметките във „Фърст Пасифик“?
	Престън се поколеба за миг, после каза:
	— Мистър Райнхарт, имал ли е брат мистър Фрай?
	— Не. Защо питате?
	— Да е наемал някога на работа свой двойник?
	— Моля?!
	— Имал ли е нужда някога от свой двойник, някой, който да минава за него самия дори при много внимателно вглеждане?
	— Да не би да се шегувате с мене, мистър Престън?
	— Зная, че въпросът ми е доста странен, но мистър Бруно Фрай беше много богат човек. В наши дни с цялата тази надигаща се вълна от тероризъм и всякакви там психопати, пуснати на свобода, богатите хора често наемат телохранители, а понякога и… но не често. Признавам, че е рядкост, но в някои особени случаи… те дори смятат за нужно да наемат на работа и свои двойници, просто за сигурност.
	— С всичкото дължимо уважение към вашия красив град — рече Джошуа, — искам да ви обърна внимание, че мистър Фрай живееше в долината Напа, а не в Сан Франциско. Тук нямаме такава престъпност. Мистър Фрай не е имал нужда от двойник и съм сигурен, че никога не е наемал такъв от съображения за сигурност.
	— Ние току-що открихме, че мистър Фрай е бил убит миналия четвъртък — каза Престън.
	— Е и?
	— По мнението на нашите адвокати, от нашата банка не може да се търси отговорност.
	— За какво? — попита раздразнено Джошуа.
	— Като изпълнител на завещанието вие имате задължението да ни уведомите за смъртта на нашия клиент. Докато не получим такова съобщение, или не научим от трето лице, както всъщност стана, ние нямаме причини да смятаме, че сметката е замразена.
	— Зная това.
	Отпуснат в креслото си, втренчил се замислено в чашата си с уиски върху бюрото, и опасяващ се, че Престън може да му каже нещо, което да обезпокои розовото му, сладко безгрижие, Джошуа реши да бъде малко по-рязък, за да ускори разговора.
	— Мистър Престън — поде отново той, — зная, че банковият бизнес трябва да бъде ръководен разумно и без да се бърза, както е подобаващо на една институция, боравеща с хорските пари, изкарани с пот на челото. Но бих искал някак да разчистите пътя и да намерите начин по-бързо да стигнете до целта.
	— Миналия четвъртък, половин час преди да затворим и няколко часа след убийството на мистър Фрай в Лос Анджелис, един човек, който е приличал на мистър Фрай влязъл в нашия главен клон. Имал е персонални чекове на името Бруно Фрай. Човекът написал чек и в сметката останали само сто долара.
	Джошуа се изправи в креслото си.
	— Колко е изтеглил?
	— Шест хиляди от чековата сметка.
	— Ох!
	— После представил спестовната си книжка и изтеглил всичко, оставяйки само петстотин долара в сметката за спестявания.
	— И колко е изтеглил от там?
	— Още дванадесет хиляди.
	— Осемнадесет хиляди долара?
	— Да. Плюс онова, което евентуално е взел от сейфа.
	— И там ли е пипал?
	— Да. Но, разбира се, ние не знаем какво е взел от там — рече Престън, замълча за миг и добави окуражително: — Навярно нищо.
	Джошуа бе смаян.
	— Как е могла вашата банка да даде такава голяма сума в брой, без да поиска документи за самоличност?
	— Но ние поискахме — възрази Престън. — И вие трябва да разберете, че той изглеждаше точно като мистър Фрай. През последните пет години мистър Фрай е идвал тук по два или три пъти всеки месец. И всеки път той внасяше по няколко хиляди долара в чековата си сметка. Това ни караше да го познаваме добре. Хората го помнеха. Миналия четвъртък нашата касиерка го е познала и не видяла нищо подозрително, особено след като представил персоналните чекове и спестовната книжка и…
	— Но това не са документи за самоличност!
	— Жената на гишето поискала документи, въпреки че го е познала. Такива са нашите изисквания при теглене на големи суми в брой и тя постъпила точно според правилника. Човекът й показал редовна шофьорска книжка, издадена в Калифорния и със снимка на името на Бруно Фрай. Мистър Райнхарт, уверявам ви, че нашата „Фърст Пасифик“ не е действала безотговорно в този случай.
	— Имате ли намерение да обследвате жената на гишето? — попита Джошуа.
	— Вече започнахме обследване.
	— Драго ми е да го чуя.
	— Но съм сигурен, че то никак няма да помогне — отвърна Пренсън. — Тя работи при нас повече от шестнадесет години.
	— Същата жена ли го е завела до сейфа?
	— Не. Била е друга служителка. Нея също я обследваме.
	— Това е дяволски сериозен проблем!
	— Не е нужно да ми го казвате — рече с горчивина Престън. — През всичките ми години в банката такова нещо не ми се бе случвало. Преди да се обадя на вас, аз уведомих властите — щатската и федералната банкова власт, както и адвокатите на „Фърст Пасифик“.
	— Навярно ще трябва утре да дойда при вас и да поговоря с хората ви.
	— Бих искал да го направите.
	— Да кажем — десет часа?
	— Когато е удобно на вас — каза Престън. — Ще бъда на ваше разположение през целия ден.
	— Тогава нека бъде в десет.
	— Ужасно съжалявам за случилото се. Но, разбира се, загубата ще бъде възстановена от федералната застраховка.
	— Освен съдържанието на сейфа — отвърна Джошуа… — То не е застраховано.
	Точно това обстоятелство силно беше разтревожило Престън и двамата го знаеха.
	— Сейфът може да е бил много по-ценен, отколкото спестяванията и чековете, взети заедно — додаде Джошуа.
	— А може и да е бил празен, още преди човекът да го отвори — рече бързо Престън.
	— Ще се видим утре сутринта, мистър Престън.
	Джошуа затвори и се втренчи в телефона.
	Най-сетне той отново отпи от уискито си. И изведнъж се сети за светлината, която бе видял в къщата на Бруно Фрай в три часа сутринта в понеделник. Беше я забелязал, връщайки се от банята в леглото си, ала когато си бе сложил очилата, вече нямаше никаква светлина. Джошуа си бе помислил, че му се е привидяло. Но може би светлината да е била истинска. Може човекът, който бе измъкнал онези пари в обединената банка „Фърст Пасифик“ да е бил в къщата на Бруно и да е търсел нещо.
	Джошуа бе влизал вътре вчера, беше обходил всичко за пет минути, та да е сигурен, че нищо не е пипано, и не бе забелязал нищо нередно.
	Защо Бруно бе пазил в тайна банковите си сметки в Сан Франциско?
	Имаше ли някой таен негов човек, двойник?
	Кой? И защо?
	По дяволите!
	Явно ръководенето на цялостното уреждане на финансовото състояние на имуществото на Фрай не бе толкова бърза и лесна работа, колкото Джошуа бе предполагал.

	* * *

	В шест часа, във вторник вечерта, когато Тони паркира джипа в улицата, минаваща покрай блока му, Хилари беше така бодра, както не се бе чувствала през целия ден. Тя бе достигнала втората фаза на една изострена чувствителност, която се получаваше след четиридесет и осем часа безсъние — внезапно тялото и съзнанието решаваха да направят възможно най-доброто от това насилствено будуване. Внезапно плътта и духът биваха обновени по някакъв чудодеен химически път. Тя вече не се прозяваше, зрението й, което бе замъглено в периферията си, изведнъж се проясни. Смазващата умора отстъпи. Хилари знаеше обаче, че това е краткотрайно, временно подобрение след свръхизтощение. След час-два тази изненадваща жизненост щеше да доведе до бързо и неизбежно сгромолясване, подобно на спада след прилива на сили поради употребата на амфетамин. Много скоро тя щеше да се почувства така изцедена, че нямаше да може да се държи на краката си.
	Тя и Тони се бяха справили успешно с всичките си задачи: застрахователния агент, бюрото за почистване, полицейските доклади и всичко станало. Единствената задача, която им бе създала известна трудност, беше срещата им в галерията на Уайънт Стивънс в Бевърли Хилс. Нито Уайънт, нито асистентката му Бети бяха там, а пълната млада жена, която ги заместваше, нямаше желание да задържи картините на Тони. Тя не искаше да поема отговорност, но Хилари най-после успя да я убеди, че тя няма да бъде съдена, ако някоя от картините бъде случайно изцапана или скъсана. Хилари написа бележка на Уайънт, обяснявайки накратко произхода на Тони. След това той и тя отидоха в „Топелис и съдружници“, за да помолят Уоли да извини Хилари пред „Уорнър Брадърс“. Сега пистата бе чиста. Утре, след погребението на Франк Хауърд те щяха да летят със самолет на авиокомпанията „Пасифик Еъруейс“ в 11 часа и 55 минути. Щяха да слязат в Сан Франциско и от там да хванат местния самолет, който да ги отведе в Напа.
	След това с кола под наем щяха да стигнат до Сейнт Хелена.
	А после щяха да стъпят върху родната земя на Бруно Фрай.
	А после… какво?


	Тони паркира джипа и изключи двигателя.
	— Забравих да те попитам дали си успял да наемеш стая в хотел — каза Хилари.
	— Секретарката на Уоли направи резервация от мое име, докато ти и Уоли разговаряхте в кабинета му.
	— Близо до летището?
	— Да.
	— Не е с две отделни легла, надявам се.
	— Едно голямо легло.
	— Добре — каза тя. — Искам да ме прегърнеш, когато заспивам.
	Тони се наведе и я целуна.
	За двадесет минути те напълниха два куфара и четири чанти и ги отнесоха в джипа. През цялото време Хилари нервно очакваше Фрай да изскочи от някоя сянка или ъгъл и да се ухили зловещо.
	Нищо такова не се случи.
	Те потеглиха към летището по обиколен път, който непрекъснато криволичеше и извиваше. Хилари наблюдаваше колите зад тях.
	Никой не ги следеше.
	Стигнаха в хотела в 19:30 часа. С известна доза старомодна благопристойност, която се стори на Хилари доста забавна, Тони регистрира нея и себе си като съпрузи.
	Стаята им беше на осмия етаж. Беше тиха стая в сини и зелени нюанси.
	Когато пиколото излезе, двамата останаха до леглото известно време прегърнати, споделяйки умората си и проверявайки сякаш на кого колко сила му бе останала.
	Нито той, нито тя се чувстваха способни да излязат, за да вечерят навън. Тони поръча храна чрез румсървиса, а оттам му казаха, че ще им донесат вечерята след половин час.
	Хилари и той влязоха заедно в банята. Насапунисаха се и се изплакнаха един друг с удоволствие, но то всъщност нямаше сексуален подтекст. И двамата бяха твърде уморени за такава страст. Взаимното къпане беше просто успокояващо, нежно, галещо.
	Ядоха сандвичи и пържени картофи.
	Изпиха половин бутилка „Гаме розе“ на Робърт Мондави.
	Говориха съвсем малко.
	Сложиха върху една от лампите хавлиена кърпа и я оставиха да свети през цялата нощ, защото за втори път в живота си Хилари се боеше да спи на тъмно.
	Двамата заспаха.
	Осем ча`са по-късно в пет и половина сутринта тя се събуди от лош сън — Ърл и Ема бяха възкръснали, също като Бруно Фрай. И тримата я преследваха по един тъмен коридор, който ставаше все по-тесен, по-тесен… и по-тесен.
	Хилари не можа да заспи отново. Тя лежеше на бледата жълтеникава светлина от приспособената нощна лампа и гледаше как Тони спи.
	В шест и половина той се събуди, обърна се към нея, примига, докосна лицето й, гърдите й и те се любиха… За малко тя забрави за Бруно Фрай, но по-късно, когато се обличаше за погребението на Франк, страхът отново я връхлетя.
	— Наистина ли мислиш, че трябва да отидем в Сейнт Хелена?
	— Трябва да отидем — отвърна Тони.
	— Но какво ли ще ни се случи там?
	— Нищо няма да ни се случи — рече той. — Ще се оправим.
	— Не съм много сигурна — каза Хилари.
	— Ще разберем какво става.
	— Точно там е работата — каза с тревога тя. — Имам чувството, че е по-добре да не знаем.

	* * *

	Кейтрин я нямаше.
	Беше излязла, кучката.
	Кучката се криеше.
	Бруно се събуди в синия додж в шест и половина вечерта във вторник. Събуди се, стреснат от кошмара, който така и не можеше добре да си спомни, уплашен от неразгадаемите шепоти. Нещо пълзеше по него: по ръцете, по лицето, в косата му, дори под дрехите му. То се опитваше да проникне в тялото му, да се промъкне вътре през ушите и устата, и ноздрите му… нещо невъобразимо мръсно и злобно. Бруно изкрещя и започна панически да се дращи, докато най-накрая осъзна къде се намира. Тогава ужасните шепоти постепенно замряха и въображаемото пълзящо нещо си отиде. Няколко минути той лежа, обърнат настрани, свит като ембрион и плака от облекчение.
	Един час по-късно, след като вечеря в „Макдоналдс“, той отиде в Уестууд. Ходи с микробуса до къщата й пет-шест пъти, после паркира на едно място, нагоре по улицата в една по-голяма сянка сред уличните светлини. Фрай наблюдаваше къщата й цялата нощ.
	Нея я нямаше.
	Той беше приготвил ленените торбички с чесъна и острите дървени колове и кръста и чашата със светената вода. Беше взел и двата много остри ножа и малка дърварска брадвичка, с която щеше да отреже главата й. Той имаше куража, волята и решителността.
	Но нея я нямаше.
	Когато за първи път осъзна, че тя се е измъкнала и навярно няма да се върне с дни или дори седмици, Фрай се вбеси. Ругаеше я, проклинаше я и плачеше от мъка и отчаяние.
	После постепенно се съвзе. Казваше си, че не всичко е загубено. Той щеше да я намери.
	Беше я намирал безброй пъти преди.


>>	6.

	В сряда сутринта Джошуа летя направо за Сан Франциско в собствения си турбо „Скайлейн“ RG. Беше самолет за чудо и приказ със средна скорост 173 възела и максимален пробег над хиляда и шестстотин километра.
	Преди години беше започнал да взима уроци по пилотиране, малко след като умря Кора. Почти през целия си живот той беше мечтал да е пилот, но никога не можа да намери време да се научи, докато не стана на петдесет и осем години. Когато съдбата му отне Кора така неочаквано, той осъзна, че е глупак — глупак, който мислеше смъртта за нещастие, спохождащо само другите хора. Беше живял живота си така, сякаш имаше нескончаеми запаси от него, сякаш можеше да харчи, да харчи от него, все едно че щеше да живее вечно. Мислеше си, че има предостатъчно време, за да осъществи тези бленувани пътешествия до Европа и до Ориента. Смяташе, че има всичкото време на света, за да си почива, да пътува и да се забавлява. Ето защо той винаги отлагаше пътуванията, почивките, отпуските… отлагаше ги, докато се установи и наложи като добър адвокат, а после докато изплати всичките ипотеки върху недвижимия имот, а после докато бизнесът с гроздето тръгне добре, а после…
	И тогава изведнъж на Кора й свърши времето. Тя ужасно му липсваше и Джошуа все още бе изпълнен с угризения на съвестта загдето бе отлагал толкова дълго толкова много неща. Той и Кора бяха живели щастливо в много отношения. Съвместният им живот бе изключително добър — отличен почти по всички норми и правила. Никога не бяха почувствали нуждата — храна, подслон или пък разкош. Винаги бяха имали достатъчно пари. Но никога достатъчно време. Джошуа не преставаше да мисли какво би могло да бъде, ако… Но той не можеше да върне Кора, обаче бе решен да грабне толкова много радости, колкото можеше през оставащите години до края на живота му. Тъй като не беше общителен и защото чувстваше, че от десет човека девет бяха невежи и/или злонамерени, повечето от удоволствията на Джошуа бяха самостоятелни занимания. Но въпреки че предпочиташе уединението, почти всички тези удоволствия бяха не така удовлетворяващи, както ако беше ги споделил с Кора. Летенето беше едно от изключенията към правилото. В своя самолет високо над земята Джошуа се чувстваше сякаш освободен от всички задръжки, не само от силите на земното притегляне, освободен от всичко, освен от оковите на съжалението и угризенията.
	Ободрен и обновен от полета, Джошуа кацна в Сан Франциско малко след девет часа. След по-малко от час той вече беше в обединена банка „Фърст Пасифик“. Ръкува се с мистър Роналд Престън, с когото беше говорил по телефона във вторник следобед.
	Престън беше вицепрезидентът на банката и кабинетът му беше обзаведен разточително. Имаше много истинска кожена мебел и гладко полирано тиково дърво. Беше изпълнен с пух и плюш тузарски кабинет.
	Престън, от друга страна, беше висок и тънък. Изглеждаше крехък и чуплив. Имаше тъмен цвят на лицето и добре подрязани мустаци. Говореше много бързо и често-често жестикулираше с ръце — като машина, която даваше на късо и от която хвърчаха искри. Беше нервен.
	Престън беше и доста делови. Беше подготвил папка с подробен материал върху сметката на Бруно Фрай с обяснение за всяка от петте години, през които Фрай бе имал отношения с „Фърст Пасифик“. Папката съдържаше списък на сметките със спестявания — вноски и тегления; друг списък с датите, на които Фрай беше отварял сейфа; ясни фотокопия на местните баланси от чековите сметки, увеличени от снимки, направени върху микрофилмова лента и също такива копия на всеки чек, написан по тази сметка.
	— На пръв поглед — каза Престън, — може да ви се стори, че не съм ви дал копия от всички чекове, които мистър Фрай е написал. Но нека ви уверя в противното. Просто нямаше много чекове. Имало е голямо движение на пари — вноски и тегления. Но през първите три години и половина мистър Фрай е писал само по два чека месечно. През последната година и половина той е пишел по три чека всеки месец и винаги за едни и същи предявители.
	Джошуа не си даде труд да отвори папката.
	— Ще разгледам тези неща по-късно. А сега искам да разпитам касиерката, която е изплатила сумите по чековете и от спестовните сметки.
	В ъгъла на стаята имаше кръгла маса за конференции. Около нея бяха наредени шест тапицирани стола с високи облегалки. Това място Джошуа избра за разпита.
	Касиерката, Синтия Уилис, беше уверена и доста привлекателна, тридесет и седем-осем годишна негърка. Беше облякла синя пола и снежнобяла блуза. Косата й беше прибрана, ноктите й бяха добре оформени и ярко лакирани. Тя се държеше с достойнство и грация. Когато Джошуа й показа стола, тя седна срещу него, но гърбът й остана съвсем изправен. Престън застана до бюрото си. Ядеше се вътрешно, но мълчеше.
	Джошуа отвори плика, който беше донесъл със себе си и извади петнадесет снимки на хора, които живееха или бяха живели някога в Сейнт Хелена. Той ги пръсна върху масата и каза:
	— Мис Уилис…
	— Мисис Уилис — поправи го тя.
	— Извинете. Мисис Уилис, искам да погледнете всяка една от тези фотографии и ми кажете после коя е на Бруно Фрай. Но само след като ги разгледате.
	Тя прегледа снимките за една минута и взе две от тях.
	— И двете са негови.
	— Сигурна ли сте?
	— Напълно — отвърна тя. — Това не беше кой знае какъв тест. Другите тринадесет изобщо не приличат на него.
	Жената се беше справила отлично — много по-добре, отколкото той бе очаквал. Много от снимките бяха неясни, а някои бяха направени при слаба светлина. Джошуа умишлено използваше лошо направени снимки, за да направи разпознаването по-трудно, отколкото би било иначе. Ала мисис Уилис не се поколеба. И макар тя да твърдеше, че другите тринадесет не изглеждаха като Фрай, няколко всъщност приличаха… малко. Джошуа бе избрал двама-трима човека, които приличаха на Фрай, поне когато камерата не беше добре фокусирана, но този трик не беше заблудил Синтия Уилис. Нито пък хитрината да бъдат включени две снимки на Фрай — две снимки до раменете, но иначе различни една от друга.
	Почуквайки с показалеца си върху двете фотографии, мисис Уилис каза:
	— Това беше човекът, който дойде в банката миналия четвъртък следобед.
	— Бил е убит миналия четвъртък сутринта в Лос Анджелис — рече Джошуа.
	— Не вярвам на това — каза твърдо тя. — Сигурно има някаква грешка.
	— Видях трупа му — каза й Джошуа. — Ние го погребахме в Сейнт Хелена миналата неделя.
	Тя поклати глава.
	— Значи сте погребали друг човек. Сигурно сте погребали не когото е трябвало.
	— Но аз познавам Бруно Фрай, откакто той навърши пет години — каза Джошуа. — Не мога да сгреша.
	— А аз зная кого видях — рече мисис Уилис учтиво, но упорито.
	Тя не погледна към Престън. Беше твърде горда, за да прекроява отговорите си според неговите изисквания. Знаеше, че е добър работник и не се страхуваше от шефа си. Като се изправи на стола дори още повече от преди, Синтия Уилис каза:
	— Мистър Престън има право на свое мнение. Но в крайна сметка той не видя мъжа. Аз го видях. Беше мистър Фрай. Той идваше в банката два или три пъти в месеца през последните пет години. Винаги внасяше поне по две хиляди долара в чековата си сметка… понякога дори по три хиляди долара. И винаги в брой. В брой! Това е необичайно. И то разбира се, го открояваше от другите. А също и начинът, по който изглежда… всичките му мускули и…
	— Сигурен съм, че той не прави всичките си вноски на вашето гише.
	— Невинаги — съгласи се тя, — но повечето пъти, да. И се заклевам, че той изтегли онези суми миналия четвъртък. Ако изобщо го познавате, мистър Райнхарт, вие знаете, че дори не е нужно да виждам мистър Фрай, за да зная, че е той. Бих го познала и с вързани очи заради особения му глас.
	— Гласът може да се имитира — каза Престън, включвайки се за първи път в разговора.
	— Не и този — рече мисис Уилис.
	— Би могло — каза Джошуа, — но не е много лесно.
	— А и тези очи — вметна мисис Уилис. — Бяха почти толкова особени, колкото и гласът му.
	Заинтригуван от забележката й, Джошуа се наведе напред и каза:
	— Какво за очите?
	— Бяха студени — отвърна Синтия Уилис. — И не само защото бяха сиво-сини на цвят. Бяха много студени, зли очи. Повечето време той сякаш не можеше да погледне човек право в лицето. Очите му непрекъснато шареха и отбягваха погледите на другите, като че ли мистър Фрай се страхуваше да не би някой да прочете мислите му, или нещо такова. И после, в тези много редки мигове, когато той все пак ме поглеждаше… тези негови очи ме караха да чувствам, че гледам някого, който… хм… не е съвсем с всичкия си.
	Както винаги, дипломатичният банков чиновник Престън бързо се намеси:
	— Мисис Уилис, сигурен съм, че мистър Райнхарт би искал вие да се придържате към обективните факти в случая. Ако вмъквате вашето лично мнение, това само ще замъгли нещата и ще направи задачата му по-трудна.
	Мисис Уилис поклати глава.
	— Всичко, което зная, е, че мъжът, дошъл тук миналия четвъртък, имаше същите очи.
	Джошуа беше леко шокиран от тази забележка, защото и той често си бе мислил, че очите на Бруно разкриват една измъчена душа: в тях имаше уплаха, мъка, ала също и безсърдечна, ледена, убийствена студенина, която Синтия Уилис беше забелязала.
	Джошуа я разпитва още тридесет минути на различни теми, които включваха: мъжа, изтеглил парите на Фрай; обичайните процедури, които се извършваха при теглене на големи суми в брой; процедурите, които тя бе извършила миналия четвъртък; вида на документите за самоличност, представени й от измамника; семейният й живот; съпруга й; децата й; служебната й характеристика; настоящото й финансово състояние и още пет-шест други неща. Той бе суров с нея, дори груб, когато усещаше, че това може да помогне на случая. Мрачната перспектива да прекара още няколко седмици в работа по имуществото на Фрай поради възникналите нови обстоятелства и нетърпелив да намери бързо решение на загадката, Джошуа търсеше причини да обвини Синтия Уилис в съучастничество при изтеглянето на парите от сметките на Фрай, ала накрая нищо не откри. Впрочем към края на разпита той започна доста да я харесва, а също и да й вярва. Джошуа стигна до там, че дори й се извини за острия си и на моменти свадлив тон, а такова извинение беше изключителна рядкост за него.
	След като мисис Уилис се върна на гишето си, Роналд Престън въведе Джейн Симънс в стаята. Тя беше жената, придружила двойника на Фрай до подземието със сейфовете. Беше на двадесет и седем години, червенокоса със зелени очи, месест нос и кисел нрав. Плачливият й глас и ядните й отговори събудиха най-злите инстинкти в Джошуа. Колкото по-груб ставаше той, толкова повече се мусеше тя. Джошуа разбра, че Симънс съвсем не се изразява така ясно и с лекота, както Синтия Уилис и той не я хареса, за разлика от негърката. Нито пък й се извини. Но Джошуа беше сигурен, че поне за този случай тя казваше истината така, както и мисис Уилис.
	Когато Джейн Симънс излезе от стаята, Престън каза:
	— Е, какво мислите?
	— Не ми се вярва нито едната, нито другата да са участвали в измамата.
	Престън си отдъхна, но се опита да не го показва.
	— Но този мъж, който се представя за Фрай — добави Джошуа, — сигурно невероятно много прилича на него.
	— Мис Симънс е много проницателно момиче — рече Престън. — Щом тя казва, че той е изглеждал точно като Фрай, приликата наистина трябва да е забележителна.
	— Мис Симънс е безнадеждна киселица — каза сърдито Джошуа. — Ако тя беше единствената свидетелка, аз щях да съм загубен.
	Престън изненадано премига.
	— Обаче — продължи Джошуа, — вашата мисис Уилис е извънредно наблюдателна. И адски умна. А също и уверена в себе си, без да е нахална. Ако бях на ваше място, бих направил повече за нея. Не бих я оставил да е само една касиерка.
	Престън се прокашля.
	— Е… ами, сега какво?
	— Искам да видя съдържанието на онзи сейф.
	— Предполагам, че ключът на мистър Фрай не е у вас.
	— Не. Още не се е върнал от оня свят, за да ми го даде.
	— Мислех, че може да се е намерил между вещите му, след като говорих с вас вчера.
	— Не. Предполагам, че ако мошеникът е използвал ключа, то той все още е у него.
	— Но как го е взел все пак? — попита Престън, учуден. — Ако му е бил даден от мистър Фрай, то това хвърля нова светлина върху събитията. Това би променило сегашното становище на банката. Ако мистър Фрай е бил в заговор с двойника, за да вземат парите…
	— Мистър Фрай не би могъл да е в заговор. Той е бил мъртъв вече. А сега, няма ли да видим какво има в сейфа?
	— Без наличието на двата ключа, ще трябва да го разбием.
	— Моля ви, уредете това — каза Джошуа.
	Тридесет и пет минути по-късно той и Престън вече стояха в страничното подземие на банката, докато инженерът измъкваше разбитата ключалка. Миг след това той извади цялата касетка от гнездото й в стената и я подаде на Роналд Престън, а Престън я връчи на Джошуа.
	— Обикновено — каза малко вдървено Престън, — съпровождаме клиентите си до някоя от нашите кабини, за да могат да прегледат съдържанието на сейфовете си на спокойствие. Обаче, тъй като има голяма вероятност да предявите иск за изчезнали ценности, и тъй като срещу банката може да бъде заведено дело, настоявам да отворите касетката в мое присъствие.
	— Нямате никакво законно основание да настоявате за подобно нещо — възрази кисело Джошуа. — Нито пък аз имам намерение да нанасям удар на банката ви с някакво си измислено дело и затова ще задоволя любопитството ви още сега.
	Джошуа вдигна капака на касетката. Вътре имаше бял плик за писмо и нищо друго. Той взе писмото, подаде празната метална кутия на Престън и разкъса плика. В плика имаше един-единствен бял лист хартия, написан на пишеща машина с дата и подпис.
	Беше най-странното нещо, което Джошуа някога бе чел.
	Струваше му се, че е написано от човек, изпаднал в делириум:
C>
@@	Четвъртък, 25-и септември
	До всички, за които това може да се отнася:
	Майка ми, Кейтрин Ан Фрай, умря преди пет години, но тя непрекъснато възкръсва в нови тела. Намерила е начин да се връща от оня свят и се опитва да ме убие. В момента живее в Лос Анджелис под името Хилари Томас. Тази сутрин тя ме прободе с нож и аз умрях в Лос Анджелис. Възнамерявам да се върна там и да я убия, преди тя отново да ме убие. Защото ако ме убие два пъти, аз ще си остана мъртъв. Нямам нейната магия. Не мога да се връщам от оня свят. Не и ако ме убие два пъти.
	Чувствам се толкова празен и разсипан. Тя ме уби и аз вече не съм цял.
	Оставям тази бележка, в случай че Кейтрин отново спечели. Докато не умра втори път, това си е моя лична война и на никого другиго. Не мога открито да поискам охрана от полицията. Направя ли го, всички ще знаят какъв съм и кой съм. Всички ще знаят какво съм крил през целия си живот и ще хвърлят камъни по мене, докато умра. Но убие ли ме пак, вече няма да има значение дали всеки ще разбере какъв съм, защото вече ще съм умрял втори път. Ако пък ме убие, онзи, който намери това писмо трябва да поеме отговорността да я спре.
	Трябва да й отрежете главата, да напълните устата й с чесън. Изрежете сърцето й и го набодете на остър кол. Заровете главата и сърцето й в различни гробища. Тя не е вампир, но мисля, че тези неща могат да помогнат. Ако бъде убита по такъв начин, може да си остане мъртва.
	Тя се връща от оня свят.
C$
	Под текста на писмото се намираше съвършено подправеният му подпис с мастило. Трябваше да е фалшификация, разбира се. Фрай е бил вече мъртъв, когато тези редове са били написани.
	Кожата на тила на Джошуа изтръпна и незнайно как той се сети за петъчната вечер: на излизане от погребалното бюро на Аврил Танертън, в непрогледната черна нощ той беше усетил нещо опасно… съвсем наблизо, нечие зло присъствие в тъмнината — нещо приклекнало, дебнещо.
	— Какво е това? — попита Престън.
	Джошуа му подаде писмото.
	Престън го прочете и беше изумен.
	— Мили боже!
	— Сигурно е сложено в сейфа от крадеца, който е изцедил всички сметки — каза Джошуа.
	— Но защо ще прави такова нещо?
	— Може да е измама — отвърна Джошуа. — Който и да е този човек, той очевидно си пада по историите с духове. Знаел е, че ние ще разкрием кражбата от спестяванията и чековите сметки на Фрай и е решил да се позабавлява с нас.
	— Все пак е толкова… странно — каза Престън. — Тоест човек би очаквал възхваляваща собствения успех бележка, нещо, което би ни натрило носовете, а не това. Не ми изглежда да го е писал някой изпечен шегаджия. Макар и да е толкова зловеща, някак си няма смисъл. Звучи толкова… искрено.
	— Ако смятате, че не е най-обикновена измама, тогава какво мислите, че е? — попита го Джошуа. — Нима искате да ми кажете, че Бруно Фрай сам е написал писмото, след като е умрял?
	— А… не! Разбира се, че не!
	— Тогава какво?
	Банкерът погледна писмото в ръцете си.
	— Тогава бих казал, че този крадец, този човек… който така извънредно много прилича на мистър Фрай, говори като мистър Фрай, има шофьорска книжка на името Фрай и е имал сметки във „Фърст Пасифик“… този мъж съвсем не се преструва, че е мистър Фрай. Той всъщност мисли, че е самият мистър Фрай.
	Престън вдигна поглед към Джошуа и продължи:
	— Не вярвам, че един най-обикновен престъпник, който обича да си прави шеги, би съчинил такова писмо. В него има някаква искрена лудост.
	Джошуа кимна.
	— Боя се, че трябва да се съглася с вас. Но откъде се е взел този двойник? Кой е той? Откога се разхожда наоколо? Знаел ли е Бруно, че такъв човек съществува? И защо двойникът също ще се страхува от Кейтрин Фрай и ще я мрази като Бруно? Как може и двамата да страдат от една и съща психоза — вярването, че тя е възкръснала от мъртвите? Има хиляди въпроси! Наистина не ми го побира умът!
	— Така е — рече Престън, — но аз не мога да ви отговоря. Обаче имам едно предложение. Трябва да кажем на тази Хилари Томас, че може би я грози сериозна опасност.

	* * *

	След погребението на Франк Хауърд, извършено с всички полицейски почести, Тони и Хилари се качиха на самолета в Лос Анджелис в 11 часа и 45 минути. Докато летяха на север, Хилари се опитваше да бъде весела и забавна, защото тя бе забелязала колко много се бе разстроил Тони и как отново си беше припомнил ужасната престрелка в понеделник сутринта. Отначало той седеше отпуснат и замислен на стола си като едва-едва й отговаряше. Но след малко Тони сякаш осъзна, че тя е решена да го развесели и навярно защото не желаеше усилията й да останат невъзнаградени, отново намери изчезналата си усмивка и започна полека да се измъква от депресията си.
	Кацнаха навреме на международното летище в Сан Франциско, но полетът по вътрешни линии за Напа в 14:00 часа бе отменен за 15:00 часа поради дребни технически неизправности.
	За да убият времето, двамата обядваха в ресторанта на летището с изглед към оживените писти. Изненадващо хубавото кафе беше единственото достойнство на заведението — сандвичите бяха сякаш от каучук, а пържените картофи бяха клисави.
	Като наближи времето за тръгване, Хилари започна да се страхува от пътуването. С всяка минута тя ставаше все по-притеснена и изплашена.
	Тони забеляза промяната в нея.
	— Какво има?
	— Не зная точно. Чувствам, че някак… ами, може би не трябва. Вероятно се пъхаме право в устата на лъва.
	— Фрай е тук, в Лос Анджелис — отвърна й Тони. — Той няма начин да научи, че ти заминаваш за Сейнт Хелена.
	— Няма ли?
	— Още ли вярваш, че това е нещо свръхестествено и е свързано с духове, таласъми и бог знае какво?
	— Не изключвам нищо.
	— Накрая ще намерим някакво логично обяснение.
	— И да намерим, и да не намерим, имам това усещане… това тягостно предчувствие.

	* * *

	След бързия, но отличен обяд в служебния ресторант на „Фърст Пасифик“ Джошуа Райнхарт и Роналд Престън се срещнаха в кабинета на Престън с представители на федералната и щатската банкова власт. Бюрократите бяха отегчителни, зле подготвени и явно некадърни. Но Джошуа ги изтърпя, отговори на всичките им въпроси, попълни нужните формуляри, тъй като беше негов дълг да използва федералната застрахователна система, за да може да възстанови на имението Фрай откраднатите средства.
	Докато бюрократите си отиваха, пристигна Уорън Сакет, агент от ФБР. Тъй като парите бяха откраднати от банка, включена в списъка на институциите, ползващи се от специални федерални привилегии, престъплението попадаше в компетенцията на Бюрото.
	Сакет — висок, енергичен мъж с фини черти, седна на масата до Джошуа и Престън и даде два пъти повече информация, отколкото групата на бюрократите за два пъти по-малко време, отколкото беше нужно на онези книжни плъхове. Сакет съобщи на Джошуа, че той (Джошуа) ще бъде най-подробно и щателно обследван, което щеше да бъде част от цялостното разследване. Но Джошуа вече знаеше това, а и нямаше причини да се страхува. Сакет се съгласи, че Хилари Томас е може би в опасност и пое задължението да информира полицията в Лос Анджелис за възникналото извънредно положение така, че както полицията, така и канцеларията на ФБР в Лос Анджелис да бъдат готови да се погрижат за нея.
	Макар Сакет да беше учтив, компетентен и изчерпателен, Джошуа осъзнаваше, че ФБР нямаше да може да разреши случая за няколко дни… освен ако мошеникът, представящ се за Бруно Фрай, сам не влезеше в офиса им и не си признаеше. За тях това не беше спешен въпрос. В страна, обременена от различни откачени терористични групи, организирани престъпни мафии и корумпирани политици, ФБР не можеше изцяло да се ангажира със случай като този, където бяха откраднати осемнадесет хиляди долара. По всяка вероятност Сакет щеше да бъде единственият агент, работещ по случая през цялото време. Той щеше да започне бавно да обследва всички, замесени в историята Фрай, щеше да направи изчерпателен преглед на всички банки в Южна Калифорния, за да види дали Бруно Фрай има и други тайни сметки. Сакет нямаше да стигне до Сейнт Хелена поне два-три дни. А ако не попаднеше на никакви по-сериозни улики през първите седем до десет дни, той навярно щеше да започне да работи по случая само на половин работен ден.
	Когато агентът свърши с въпросите, Джошуа се обърна към Роналд Престън и каза:
	— Сър, вярвам, че липсващите осемнадесет хиляди ще бъдат възстановени за кратко време.
	— Хм… — Престън неспокойно опипа педантичните си мустачки, — трябва да почакаме докато Федералната застрахователна компания одобри искането.
	Джошуа погледна към Сакет.
	— Трябва ли да мисля, че Федералната застрахователна компания ще чака вие да ги уверите, че нито аз, нито някой наследник по завещанието сме участвали в изтеглянето на тези осемнадесет хиляди долара?
	— Навярно да — отвърна Сакет. — Все пак случаят е доста особен.
	— Но може да мине доста време, преди вие да сте в състояние да представите такива уверения — рече Джошуа.
	— Няма да ви караме да чакате повече от разумното — отвърна Сакет. — Най-много три месеца.
	Джошуа въздъхна.
	— Надявах се да свърша с имението бързо.
	Сакет сви рамене.
	— Навярно няма да ми са нужни три месеца. Възможно е всичко да се разреши бързо. Никога не се знае. За ден-два може дори да намеря този тип, който се представя за Фрай. Тогава ще мога да дам на Федералната застрахователна компания зелена улица.
	— Но вие не очаквате, че ще го разрешите толкова бързо.
	— Ситуацията е толкова особена, че не бих могъл да се обвързвам със срокове — отвърна Сакет.
	— Проклятие — рече уморено Джошуа.
	След няколко минути, когато Джошуа прекосяваше студения мраморен под на фоайето, излизайки от банката, мисис Уилис го повика. Тя беше дежурна на гише. Джошуа отиде при нея, а тя му каза:
	— Знаете ли какво бих направила, ако бях на ваше място?
	— Какво? — попита я той.
	— Щях да го изровя! Човека, когото сте погребали — изровете го!
	— Бруно Фрай?
	— Вие не сте погребали Бруно Фрай. — Мисис Уилис беше непреклонна: тя стисна устните си и поклати глава с много строго изражение на лицето. — Не. Ако мистър Фрай има двойник, то той не се разхожда наоколо. Двойникът е онзи, който е на два метра под земята и на главата си вместо шапка има гранитна плоча. Истинският мистър Фрай беше тук миналия четвъртък. Бих се заклела във всеки съд. Главата си залагам.
	— Но ако не Фрай е бил убит в Лос Анджелис, къде е тогава истинският Фрай сега? Защо е избягал? Какво, за бога, става тук?
	— Това не зная — отвърна Синтия Уилис. — Зная само какво видях. Изровете го, мистър Райнхарт. Ще откриете, вярвам, че сте погребали друг човек.

	* * *

	В 15 часа и 20 минути в сряда Джошуа кацна на летището в покрайнините на град Напа. С население 45 хиляди души, Напа съвсем не беше голям град, и фактически той така се сливаше с окръжаващите го лозя, че изглеждаше още по-малък и уютен, отколкото всъщност беше. Но за Джошуа, който отдавна бе свикнал със спокойствието в малкия, провинциален град Сейнт Хелена, Напа беше също толкова шумен, колкото и Сан Франциско и той беше нетърпелив да се махне оттук.
	Колата му беше на паркинга на летището, където я беше оставил тази сутрин. Джошуа не пое към дома си или към офиса, а направо към къщата на Бруно Фрай в Сейнт Хелена.
	Обикновено Джошуа беше извънредно чувствителен за красотата на долината. Но не и днес. Сега той караше, без да забелязва нищо, докато не се показа имението Фрай.
	Част от „Шейд Трий Виниърдс“ — семейния бизнес на Фрай, заемаше плодороден, равнинен чернозем, но по-голямата част беше разположена върху хълмовете в западната част на долината. Винарната, залата за дегустации, обширните изби и другите сгради на компанията — всичките от камък, секвоя и дъбови конструкции, сякаш изникнали направо от земята, бяха разположени върху голямо равно плато, близо до най-западната част на имението Фрай. Всички сгради бяха обърнати на изток и имаха изглед към цялата долина и безкрайните редици от лозя. Гърбът на сградите беше опрян в една петдесетметрова скала, която се бе образувала вследствие на силно земно разместване, откъснало я от последния хълм, намиращ се в основата на стръмно издигащите се Маякамас Маунтинс.
	Над скалата, върху голия връх на хълма, се издигаше къщата, която Лио Фрай — бащата на Кейтрин, бе построил, идвайки за първи път в долината на виното през 1918-та година.
	Лио бил саможив, с прусашки характер мъж, който ценял уединението си повече от всичко друго. Той търсел място за къщата, от което да се вижда красотата на цялата долина плюс пълно уединение. Върхът на хълма бил точно това, което Лио търсел. Въпреки че през 1918-та година вече бил вдовец, и въпреки че имал само едно малко дете, а в дадения момент не възнамерявал повторно да се жени, той все пак построил на върха на хълма голяма къща с дванадесет стаи във викториански стил. Сградата имала много еркерни прозорци, фронтони и всякакви други архитектурни труфила. Тя имала изглед към винарната, която Лио по-късно основал върху платото по-долу. До къщата можеше да се стигне само по два начина. Първият беше чрез въздушна линия — система, която се състоеше от кабели, трансмисии, електрически мотори и една четириместна гондола, отнасяща посетителите от долната станция (площадка на втория етаж в ъгъла на винарната) до горната станция, намираща се на върха на хълма, но малко на север от къщата. Вторият начин беше посредством двойното, зигзагообразно стълбище, закрепено за скалата. Тези триста и двадесет стъпала се използваха само ако се повредеше въздушната линия… и то само ако беше невъзможно да се изчака отстраняването на повредата.
	Къщата беше не само уединена, тя беше и отдалечена.
	Щом отби от шосето и сви по дългия черен път, водещ до винарната „Шейд Трий“, Джошуа се опита да си спомни всичко, което знаеше за Лио Фрай. Нямаше какво толкова да се знае. Кейтрин рядко говореше за баща си, а Лио не бе оставил след себе си много приятели.
	Тъй като Джошуа бе дошъл в долината през 1945-а, няколко години след смъртта на Лио, той не го познаваше, но беше чувал достатъчно много истории за него, та да може да си изгради представа за духа, жадувал толкова уединение в къщата на върха. Лио Фрай беше студен, суров, хладнокръвен, упорит. Колоритна личност, малко егоцентричен, но с желязна ръка властелин. Той доста приличаше на феодал от далечните времена, на някой аристократ от средните векове, който предпочиташе да живее в добре укрепен замък, недосегаем за кирливата тълпа.
	Кейтрин бе продължила да живее в къщата след смъртта на баща си. Тя отгледа Бруно в тези стаи с високи тавани — един свят, толкова чужд за връстниците на Бруно. Викториански свят с високи до кръста ламперии и тапети на цветчета, изящно вити корнизи, поставки за краката, стенни часовници и дантелени покривки. И така, майка и син бяха живели заедно, докато той навърши тридесет и пет години, по което време Кейтрин умря от сърце.
	Сега, докато караше нагоре по застланата с чакъл алея, към винарната, Джошуа погледна над каменните и дървени сгради. Той вдигна поглед към голямата къща, застанала като гигантска пирамида на върха на скалата.
	Беше странно възрастен мъж да живее с майка си толкова дълго, колкото Бруно бе живял с Кейтрин. Естествено, бяха плъзнали разни слухове и одумки. Общото мнение в Сейнт Хелена беше, че Бруно имал слаб или никакъв интерес към жени, че страстите и чувствата му били тайно насочени към млади мъже. Предполагаше се, че той задоволява желанията си по време на своите периодични пътувания до Сан Франциско, далече от погледа на своите съседи в долината. Евентуалният хомосексуализъм на Бруно не беше кой знае какъв скандал в Сейнт Хелена. Местните хора не говореха много за това. Тях всъщност не ги беше много грижа. Въпреки че Сейнт Хелена беше малък град, жителите му минаваха за светски хора — дължеше се на винопроизводството.
	Но сега Джошуа се питаше дали общото мнение за Бруно Фрай не бе погрешно. Като се имаха предвид събитията от последната седмица, тайната на този мъж започваше да изглежда много по-тъмна и безкрайно по-ужасна от един най-обикновен хомосексуализъм.
	Веднага след погребението на Кейтрин, дълбоко потресен от нейната смърт, Бруно се бе изнесъл от къщата на скалата. Той взе дрехите си, както и огромни колекции от картини, метални скулптури и книги, с които сам се беше сдобил. Остави всичко, което бе принадлежало на Кейтрин. Дрехите й бяха оставени да висят в гардеробите, а други бяха сгънати и поставени в шкафовете. Старинните й мебели, картини, порцелан, кристали, музикални кутии, емайлирани кутийки — всички тези неща (и още много други) можеха да се продадат на търг срещу значителна сума. Ала Бруно настоя всяка вещ да си бъде на мястото, точно така, както я беше поставила Кейтрин, непобутната и недокосната. Той затвори и заключи прозорците, дръпна транспарантите и пердетата, затвори и заключи външните капаци както на първия, така и на втория етаж, заключи вратите, запечата цялата къща, сякаш тя беше гробница, в която той можеше вечно да съхрани спомена за своята майка осиновителка.
	Когато Бруно си нае апартамент и започна да прави планове за строеж на нова къща сред лозята, Джошуа се опита да го убеди, че беше глупаво да оставя мебелировката на къщата върху скалата неохранявана. Бруно настояваше, че къщата е масивна и че отдалечеността й я правеше малко вероятен обект за нападение от страна на крадци — особено като се имаше предвид, че в долината почти не се чуваше за кражба. Двата подхода към къщата — извитото стълбище и въздушната линия, навлизаха дълбоко в територията на имението Фрай, зад винарната. Линията се пускаше само с ключ. Освен това (Бруно бе спорил по този въпрос), никой друг с изключение на него и Джошуа не знаеха, че в старата къща са останали много ценни неща. Бруно беше категоричен. Вещите на Кейтрин не трябваше да бъдат пипани. И най-накрая с неохота и прискърбие Джошуа отстъпи пред желанието на клиента си.
	Доколкото Джошуа знаеше, никой не бе влизал в къщата на скалата от пет години — от деня, в който Бруно се изнесе.
	Лифтът беше добре поддържан, въпреки че единственият човек, който го караше, беше Джилбърт Ълман, механик, който беше нает на работа в „Шейд Трий Виниърдс“, за да поддържа в добра форма камионите и селскостопанските съоръжения. Джил имаше и задачата системно да проверява и поправя лифта, което изискваше по няколко часа всеки месец. Утре или най-късно в петък Джошуа щеше да се качи с лифта до върха на скалата и да отвори къщата: всяка врата, всеки прозорец, за да може хубаво да се проветри преди идването на оценителите от Лос Анджелис и Сан Франциско в събота сутринта.
	В момента Джошуа ни най-малко не се интересуваше от усамотеното викторианско укрепление на Лио Фрай. Той имаше работа в по-съвременната и значително по-достъпна къща на Бруно. Джошуа стигна до паркинга към винарната, където пътят свършваше, там сви наляво и пое по една извънредно тясна алея, която извиваше на юг през слънчевите лозя. От двете страни на неравната и напукана асфалтова пътека се редяха лозите. Карайки по нея, Джошуа се спусна по един хълм, прекоси плитка долчинка, изкачи се по друг хълм и внезапно пътеката свърши на двеста метра южно от винарната, където на една поляна се намираше къщата на Бруно. Тя бе едноетажно здание, подобно на ранчо, изградено от секвоя и камък в сянката на един от огромните дъбове, които се виждаха тук-там из огромното имение и даваха името на компанията* на Фрай.
	[* Shade Tree (англ.) (букв.) — сенчесто дърво. — Б.пр.]
	Джошуа слезе от колата и отиде до входната врата на къщата. Върху електриковосиньото небе се виждаха едно-две бели облачета. Ветрецът, духащ откъм обраслите с борове върхове на планините Маякамас, носеше чист и свеж въздух.
	Той отключи вратата, влезе вътре и застана в антрето за миг, ослушвайки се. Не бе сигурен какво точно очакваше да чуе.
	Може би стъпки.
	Или гласът на Бруно.
	Но тишината бе пълна.
	Джошуа прекоси цялата къща, за да стигне до кабинета на Фрай в другия й край. Вътрешната украса доказваше, че Бруно бе придобил маниакалната страст на Кейтрин да събира и трупа красиви неща. Върху някои от стените бяха окачени толкова много картини, че рамките им се допираха плътно и погледът просто не можеше да бъде привлечен от отделно платно сред такова тържество на форми и багри. Навсякъде имаше витрини, пълни със стъклени фигурки, бронзови статуетки, кристални преспапиета и фигури от предколумбовия период на Америка. Всяка стая беше претъпкана с мебели, но всеки един от тях беше отличен пример за периода и стила, към които принадлежеше. В огромния кабинет имаше петстотин-шестстотин редки книги. Много от тях бяха ограничени издания, подвързани с кожа. В една витрина имаше няколко десетки красиво изработени фигурки от слонова кост. Имаше и шест ужасно скъпи, съвършено гладки кристални топки, най-малката — колкото портокал, а най-голямата — колкото баскетболна топка. Останалите се вместваха между тези два размера.
	Джошуа дръпна пердетата и откри прозорците. В стаята нахлу бледа светлина. Той запали месинговата лампа и седна в един съвременен стол с тапицирана облегалка пред едно английско писалище от 18-ти век. От джоба на сакото си Джошуа измъкна писмото, което беше намерил в сейфа на обединена банка „Фърст Пасифик“. Всъщност това бе само ксероксно копие. Уорън Сакет, агентът от ФБР, беше задържал оригинала. Джошуа разгъна листа и го поднесе към очите си така, че да може да го вижда. После се обърна към поставката с пишещата машина, придърпа я към себе си, сложи в машината бял лист и бързо натрака първото изречение на писмото:
C>
	Майка ми Кейтрин Ан Фрай умря преди пет години, но продължава да се връща от онзи свят в нови тела.
C$
	Джошуа постави копието до напечатаното върху листа и ги сравни. Шрифтът беше същият. И на двата листа малкото „е“ беше запълнено цялото с мастило, защото от доста време буквите не бяха почиствани. Както малкото „е“, така и малкото „а“ излизаха по-бледо, а малкото „д“ излизаше малко по-нагоре от другите букви. Писмото беше написано на машината на Бруно Фрай.
	Двойникът — човекът, който се беше представил за Бруно Фрай в банката в Сан Франциско миналия четвъртък, явно притежаваше ключ от къщата. Но как го бе получил? Най-очевидната възможност беше, Бруно да му го е дал, което означаваше, че човекът е бил на работа при Бруно — наемен двойник.
	Джошуа се облегна назад и се загледа в ксероксното копие на писмото и в съзнанието му избухна цял фойерверк от въпроси. Защо Бруно е смятал, че му трябва двойник? Къде е намерил двойник с такава забележителна прилика? Преди колко време двойникът е започнал да работи при него? Каква работа е вършел? И колко пъти Джошуа е говорил с двойника, мислейки, че е самият Фрай? Навярно не веднъж. Може би по-често е говорил със самия Бруно. Нямаше как да разбере. Двойникът бил ли е тук в къщата в четвъртък сутринта, когато Бруно е умирал в Лос Анджелис? По всяка вероятност, да. Все пак писмото бе напечатано тук, за да бъде оставено после в сейфа. Значи тук е научил за смъртта. Но как е разбрал толкова бързо? Тялото на Бруно е било намерено до един уличен телефон… Възможно ли е, последното нещо, което Бруно е направил, да е било обаждането му по телефона на този двойник? Да, възможно е. Дори твърде вероятно. Регистрите на телефонната компания трябва да се проверят. Но какво си бяха казали тези мъже, когато единият бе умирал? Допустимо ли е те да са страдали от една и съща психоза — че Кейтрин се връща от оня свят?
	Джошуа потрепери.
	Сгъна писмото и го сложи обратно в джоба на сакото си.
	За първи път той усети колко мрачни бяха тези стаи… претъпкани с мебели и скъпи украшения; прозорци, покрити с тежки завеси; подовете, покрити с килими в тъмни цветове. Изведнъж къщата му се стори много по-изолирана, отколкото тази на Лио на върха на скалата.
	Шум… в другата стая.
	Както заобикаляше бюрото, Джошуа замръзна на мястото си. Той почака, ослуша се. „Въобразявам си“, каза си Джошуа, за да си вдъхне смелост.
	Той бързо прекоси къщата, стигна до входната врата и осъзна, че шумът наистина е бил въображаем. Никой не го нападна. Въпреки това, когато излезе, затвори вратата и я заключи, той въздъхна от облекчение.
	В колата, на път за офиса си в Сейнт Хелена, Джошуа се сети и за други въпроси. Кой всъщност бе умрял в Лос Анджелис миналата седмица — Фрай или двойникът му? Кой от двамата бе ходил в обединена банка „Фърст Пасифик“ в четвъртък — истинският човек или подобието му? Докато не намереше отговорите на тези въпроси, как би могъл да уреди имуществените дела? Имаше безброй много въпроси, но дяволски малко отговори.
	Когато няколко минути по-късно паркира колата зад офиса си, той разбра, че ще трябва сериозно да помисли върху съвета на мисис Уилис. Вероятно гробът на Бруно Фрай трябваше да бъде изровен, за да се види кой точно е погребан там.

	* * *

	Тони и Хилари кацнаха в Напа, взеха кола под наем и пристигнаха в канцеларията на шерифа на Напа Каунти в 16 часа и 20 минути в сряда. Тук атмосферата изобщо не беше сънлива, както често казваха по телевизията за шерифските офиси. Двама млади заместници и двама чиновници бяха ангажирани с подреждане на папки и писмена работа.
	Секретарката на шерифа, която имаше и задълженията на администраторка, седеше зад голямо метално бюро, обозначено с метална табелка, поставена пред пишещата й машина: МАРША ПЕЛЕТРИНО. Тя беше жена със сковани и тежки движения и сурови черти на лицето, ала гласът й беше мек, кадифен и секси. Усмивката й беше също много по-приятна и подкупваща, отколкото Хилари бе очаквала.
	Когато Марша Пелетрино отвори вратата между приемната и частния кабинет на Питър Лоренски и обяви, че Тони и Хилари желаят да го видят, Лоренски веднага разбра кои са те и не направи никакъв опит да ги избегне, както те бяха мислили, че ще направи. Той излезе от кабинета си и смутен стисна ръцете им. Изглеждаше сконфузен. Явно Лоренски не гореше от желание да обяснява защо беше дал фалшиво алиби на Бруно Фрай миналата сряда вечер, но въпреки нескритото си неудобство, той ги покани в кабинета си, за да поприказват.
	Хилари някак си се разочарова от Лоренски. Той не беше някой развлечен шкембелия, с вечната пура в уста, когото човек можеше да намрази, или някой селяндур, какъвто Хилари очакваше. Не беше и някое провинциално чудовище — властелин, който би излъгал, само и само да защити местния богаташ Бруно Фрай. Лоренски беше тридесетинагодишен, висок, рус, спретнат, словоохотлив, дружелюбен и явно посветен на работата си — един добър юрист. В очите му светеше доброта, а гласът му беше мек и учтив. По някакъв начин той й напомняше за Тони. Шерифските канцеларии бяха чисти и в тях цареше спартански ред. Там се работеше много. Хората, които се трудеха с Лоренски — заместниците му и другите служители, не бяха подопечни малоумници, а интелигентни и енергични труженици. След като вече бе прекарала една-две минути в кабинета на шерифа, Хилари знаеше, че мистерията Фрай нямаше прост отговор — нямаше никакъв явен и лесно разкриваем заговор.
	В кабинета тя и Тони седнаха върху една дървена пейка, направена малко по-удобна чрез дунапренови възглавници, облечени в рипсено кадифе. Лоренски издърпа един стол и седна върху него, обръщайки го с облегалката напред и кръстосвайки ръце върху нея.
	Той обезоръжи Хилари и Тони като заговори направо по същество и не се пощади.
	— Боя се, че към цялата работа аз подходих съвсем непрофесионално — каза Лоренски. — Отбягвах телефонните обаждания на вашия отдел.
	— По тази причина ние сме тук — каза Тони.
	— Това… официално посещение ли е? — попита Лоренски леко озадачен.
	— Не — рече Тони. — Тук съм като обикновен гражданин, а не като полицай.
	— През последните дни имахме твърде необикновени и обезпокоителни изживявания — каза Хилари. — Случиха се невероятни неща и ние се надяваме, че вие ще можете да ни обясните.
	— Нещо повече от нападението на Фрай срещу вас? — попита Лоренски учудено.
	— Ще ви разкажем — подхвана Тони, — но първо искаме да знаем защо отбягвахте и не отговаряхте на обажданията на нашия отдел.
	Лоренски кимна и се изчерви.
	— Просто не знаех какво да кажа. Постъпих глупаво като гарантирах за Фрай. Предполагам, че просто съм се надявал всичко да се размине.
	— А защо гарантирахте за него? — попита Хилари.
	— Просто… разбирате ли… аз наистина мислех, че си е вкъщи онази нощ.
	— Говорихте ли с него? — попита Хилари.
	— Не — отвърна Лоренски и се прокашля. — Разбирате ли, когато са се обадили вечерта, на телефона е бил дежурният офицер Тим Ларсън. Той е един от най-добрите ми хора. Работи при мене от седем години. Голям работяга е. И… когато от полицията в Лос Анджелис се обадили за Бруно Фрай, Тим решил, че е по-добре да ми позвъни, за да разбере дали аз не искам да поема случая, тъй като Фрай беше един от знатните граждани на областта. Онази вечер си бях у дома. Дъщеря ми имаше рожден ден. Колкото до моето семейство, това е специален случай и този път поне бях решил да не позволя на работата ми да се намесва в личния ми живот. Толкова малко време отделям за децата…
	— Разбирам — рече Тони. — Личи, че доста се работи тук. А и аз съм достатъчно запознат с полицейската дейност, за да зная, че добрата работа изисква дяволски много време — повече от осем часа на ден.
	— Бих казал дванадесет часа на ден или шест-седем дни в седмицата — отвърна шерифът. — Както и да е, Тим ми позвъни онази вечер, а аз му казах той да се оправя. Разбирате ли… преди всичко запитването беше толкова абсурдно! Тоест, Фрай беше изтъкнат бизнесмен, дори милионер, бога ми! Как би могъл да захвърли всичко това, само за да изнасили някого? И така, казах на Тим да провери случая и веднага да ми докладва, щом научи нещо. Както споменах, той е много кадърен офицер. Освен това, Тим познаваше Фрай по-добре от мене. Преди да стане полицай, той е работил пет години в главния офис на „Шейд Трий Виниърдс“. През това време той е виждал Фрай почти всеки ден.
	— Значи полицаят Ларсън е направил проверката за Фрай миналата сряда, вечерта? — попита Тони.
	— Да, той отново ми се обади вкъщи. Каза ми, че Фрай си е у дома, а не в Лос Анджелис. Така аз се обадих в полицейския участък на Лос Анджелис и излязох голям глупак.
	Хилари се намръщи и рече:
	— Не разбирам. Да не би да казвате, че Тим Ларсън ви е излъгал?
	На Лоренски не му се щеше да отговаря на този въпрос. Той стана и започна да крачи нагоре-надолу, загледан навъсено в пода. Най-накрая каза:
	— Аз вярвам на Тим Ларсън. Винаги съм му вярвал. Той е добър човек. Един от най-добрите. Но това просто не мога да си го обясня.
	— Имал ли е някаква причина да прикрива Фрай? — попита Тони.
	— Имате предвид, дали са били близки? Не, няма такова нещо. Дори не бяха приятели. Той само беше работил за Фрай… и не го харесваше.
	— Той каза ли ви, че е видял Бруно Фрай онази вечер? — попита Хилари?
	— Тогава — поде шерифът, — аз просто реших, че го е видял. Но по-късно, Тим ми каза друго — той смятал, че може да идентифицира Фрай по телефона и че не е имало нужда да ходи с патрулната кола чак до къщата му, за да го види. Както сигурно знаете, Бруно Фрай имаше много характерен, много особен глас.
	— И така Ларсън е говорил с някого, който е имитирал гласа на Фрай — рече Тони.
	Лоренски го погледна.
	— Така казва Тим — такова е неговото оправдание. Но някак не пасва. Кой би могъл да бъде? Защо би го прикривал за изнасилване и убийство? Къде е този човек сега? Освен това, гласът на Фрай не може лесно да се имитира.
	— Тогава какво мислите? — попита Хилари.
	Лоренски поклати глава.
	— Не зная какво да мисля. Разсъждавам върху това вече цяла седмица. Искам да вярвам на моя служител. Но как да му вярвам? Тук става нещо… но какво? Докато науча нещо по въпроса, съм пуснал Тим в неплатен отпуск.
	Тони погледна Хилари, после отново шерифа и каза:
	— Когато чуете онова, което имаме да ви разкажем, мисля, че ще можете да вярвате на служителя си Ларсън.
	— Обаче — додаде Хилари, — пак няма да можете нищо да разберете. Ние сме още по-навътре в нещата и въпреки това не знаем какво става.
	И тя му разказа как Бруно Фрай бе влязъл в къщата й във вторник сутринта, пет дни след смъртта си.

	* * *

	В кабинета си в Сейнт Хелена Джошуа Райнхарт седеше зад бюрото си пред чаша „Джак Даниълс“ черен етикет и преглеждаше документите в папката, която Роналд Престън му беше дал в Сан Франциско. Между другите неща, тя съдържаше фотокопия на месечните извлечения, увеличени от микрофилмова лента, плюс подобни фотокопия на лицевата и обратна страна на всеки чек, който Фрай беше написал. Тъй като Фрай беше запазил сметките си в тайна и то в такава закътана банка, с която нямаше никакъв друг бизнес, Джошуа беше убеден, че подробното разнищване на тези снимки и записи ще даде улики, които да помогнат за разкриването на двойника.
	През първите три години и половина, когато сметката е била активна, Бруно е пишел по два чека всеки месец. Никога повече, никога по-малко. И чековете винаги бяха до едни и същи хора — Рита Янси и Латам Хоторн. Тези имена не означаваха нищо за Джошуа.
	По причини, които не бяха уточнени, мисис Янси получаваше по петстотин долара месечно. Единственото нещо, което Джошуа можа да разбере от това, беше, че Рита Янси навярно живееше в Холистър, Калифорния, защото тя внасяше и последния долар в една банка в Холистър.
	Нито един от чековете до Латам Хоторн не бяха за една и съща сума. Те варираха от няколкостотин до пет-шест хиляди долара. Явно Хоторн живееше в Сан Франциско, защото всичките му вноски бяха направени в един и същи клон на банка „Уелс Фарго“ в този град. Чековете на Хоторн бяха джиросани и имаха печат, върху който пишеше:
C>
#	Само за внасяне на сметката на
#	Латам Хоторн
#	Книжар-антиквар и окултист
C$
	Джошуа се загледа в последната дума. _Окултист._ Навярно бе производна от „окултен“ и сигурно с нея Хоторн имаше за цел да обясни професията си или поне едната половина, тъй като другата беше продажба на антикварни книги. Джошуа си мислеше, че знае какво означава тази дума, но не беше сигурен.
	Две стаи от кабинета му бяха заети от учебници по право и справочна литература. Имаше три речника и той провери „окултист“ и в трите. В първите два думата я нямаше, но третият даваше определение, много близко на онова, което Джошуа очакваше. Окултист беше някой, който вярваше в ритуали и свръхестествените сили на различните „окултни науки“, включващи, но не и ограничени от астрологията, гледането на ръка, черната магия, бялата магия, демонологията и сатанизма. Според речника, окултист можеше да бъде и онзи, който продаваше вещи и атрибути, необходими на човек, желаещ да се впусна в тези науки: книги, костюми, карти, магически инструменти, свети реликви, редки билки, свещи от свинска лой и други.
	През петте години, разделящи смъртта на Кейтрин от неговата собствена кончина, Бруно Фрай бе платил повече от сто и тридесет хиляди долара на Латам Хоторн. Върху чековете не беше отбелязано нищо. Не беше видно какво е получил Фрай за всичките тези пари.
	Джошуа си напълни отново чашата с уиски и се върна при бюрото.
	Папката с тайните сметки на Фрай показваше, че той бе писал по два чека месечно през последната година и половина. Един за Рита Янси и един за Латам Хоторн, както преди. Но сега имаше и трети чек за д-р Никълъс У. Ръдж. Всички чекове за лекаря бяха внесени в Сан Франциско в клона на „Банк ъв Америка“, така че според Джошуа докторът живееше в този град.
	Джошуа поръча разговор със Сан Франциско, откъдето поиска „Телефонни услуги“, после още веднъж „Телефонни услуги“, но за номера с код за областта 408, която включваше град Холистър. За по-малко от пет минути той научи номерата на Хоторн, Ръдж и Рита Янси.
	Обади се първо на жената Янси.
	Тя отговори при второто позвъняване.
	— Ало?
	— Рита Янси?
	— Точно така — отвърна жената. Гласът й беше приятен, нежен, мелодичен. — Кой се обажда?
	— Казвам се Джошуа Райнхарт. Обаждам се от Сейнт Хелена. Аз съм изпълнител на завещанието на покойния Бруно Фрай.
	Тя мълчеше.
	— Мисис Янси?
	— Искате да кажете, че е умрял?
	— Не знаехте ли?
	— Как бих могла да зная?
	— Писаха във вестниците.
	— Никога не чета вестници — отвърна Рита Янси с променен глас. Той не беше вече приятен, а груб и студен.
	— Почина миналия четвъртък — каза Джошуа.
	Тя не каза нищо.
	— Добре ли сте? — попита Джошуа.
	— Какво искате от мене?
	— Ами, като изпълнител на завещанието на Фрай, едно от задълженията ми е да се уверя, че всички дългове на мистър Фрай са платени, преди имотите да се дадат на наследниците.
	— Е и?
	— Открих, че мистър Фрай ви е плащал по петстотин долара на месец и си помислих, че това може би е била вноска за погасяване на някакъв дълг.
	Рита Янси не отговори. Джошуа чуваше дишането й.
	— Мисис Янси?
	— Не ми дължи нито цент — отвърна тя.
	— Значи не е погасявал дълг към вас?
	— Не.
	— Да не сте работили за него или нещо подобно?
	Тя се поколеба, а после — _щрак_!
	— Мисис Янси?
	Никакъв отговор. Чуваше се само съскането на междуградската линия и някакво далечно пращене поради статично електричество.
	Джошуа отново набра номера й.
	— Ало? — каза тя.
	— Аз съм, мисис Янси. Очевидно ни прекъснаха.
	_Щрак!_
	Той помисли да й позвъни трети път, но реши, че тя просто ще му затвори телефона. Нещо не можеше да се държи както трябва. Очевидно, че имаше някаква тайна — тайна, която беше споделила с Бруно, а сега се опитваше да скрие от Джошуа. Но от всичко това само любопитството на Джошуа бе пораснало. Той бе повече от сигурен, че всеки от хората, на които се плащаше чрез банката в Сан Франциско, можеше да му каже нещо, което би обяснило съществуването на двойника на Бруно Фрай. Ако само успееше да ги накара да проговорят, сигурно щеше да може да уреди въпроса с имението сравнително бързо все пак.
	Като остави слушалката, Джошуа каза:
	— Не можеш така лесно да се отървеш от мене, Рита.
	Утре трябваше до лети със самолета си до Холистър и да се срещне с нея лично.
	След малко той позвъни на д-р Никълъс Ръдж. Обади му се автоматичният секретар и Джошуа остави съобщение, както на домашния му, така и на служебния му телефон.
	При третото си обаждане той попадна на златна мина, макар и не чак толкова доходна, колкото Джошуа се бе надявал. Латам Хоторн си беше вкъщи и говореше с охота. Гласът му беше носов. В произношението му се долавяше британски акцент, какъвто се срещаше само във висшето общество.
	— Продал съм му доста книги — отговори Хоторн на въпроса на Джошуа.
	— Само книги?
	— Точно така.
	— Толкова много пари само за книги…
	— Той беше превъзходен клиент.
	— Но това са сто и тридесет хиляди долара?
	— Похарчени за почти пет години.
	— И все пак…
	— А, знаете ли, повечето от книгите бяха изключителна рядкост.
	— Бихте ли искали да ги закупите отново от имението му? — попита го Джошуа с намерение да провери доколко е честен.
	— Да ги закупя обратно ли? О, да! Ще се радвам да го сторя! Съвсем сигурен съм.
	— Колко?
	— Е, не мога да кажа точно, преди да съм ги видял.
	— Направете съвсем грубо предположение. Колко?
	— Вижте, ако томовете са повредени — оръфани, окъсани, надраскани и какво ли още не, тогава работата е съвсем друга.
	— Да кажем, че те са съвършено запазени. Колко бихте предложили?
	— Ако са в състоянието, в което ги продадох на мистър Фрай, готов съм да предложа доста повече от онова, което той първоначално ми плати. Много от заглавията в колекцията му поскъпнаха.
	— Колко? — попита Джошуа.
	— Вие сте упорит човек!
	— Едно от многото ми достойнства. Хайде, мистър Хоторн. Аз не ви карам да се обвързвате с нещо, а просто да направите преценка.
	— Ами, ако колекцията все още съдържа всички книги, които му продадох и ако те всички са напълно запазени… бих предложил… като имам предвид и печалба за себе си, разбира се… около двеста хиляди долара.
	— Ще откупите същите книги със седемдесет хиляди долара повече, отколкото той ви е платил?
	— Съвсем грубо пресметнато, да.
	— Цената доста чувствително се е покачила.
	— Дължи се на интереса в тази област — отвърна Хоторн. — С всеки ден идват все повече и повече хора.
	— И каква е тази област? — попита Джошуа. — Какви книги колекционираше той?
	— Не сте ли ги виждали?
	— Мисля, че са в библиотеката в кабинета му — отвърна Джошуа. — Много от тях са доста стари книги и не малко са в кожена подвързия. Не знаех тогава, че са толкова необикновени. Не съм имал време да ги разгледам по-отблизо.
	— Бяха окултни книги — рече Хоторн. — Продавам само книги, третиращи окултизма и неговите многобройни прояви. Голям процент от стокооборота ми са забранени книги, такива, които са били запретени от църквата или държавата в предишни епохи, такива, които не са върнати към живот от нашите съвременни и скептично настроени издатели. Имам и ограничени издания. Постоянните ми клиенти са повече от двеста души. Един от тях живее в Сан Хосе и събира книги само върху индуския мистицизъм. А една жена от Марин Каунти е събрала огромна колекция от книги за сатанизма, включително десетина малко известни заглавия, издадени само на латински. Друга жена в Сиатъл изкупи буквално всичко написано за превъплъщенията на духа. Мога да задоволя всеки вкус. Не си правя просто четки, като казвам, че съм най-известният и надежден дилър на окултна литература в тази страна.
	— Но сигурен съм, че не всички ваши клиенти харчат толкова, колкото е похарчил мистър Фрай.
	— О, разбира се, че не. Има само двама или трима други като него — с неговите възможности. Но имам няколко десетки клиенти, които отделят по около десет хиляди долара годишно за своите покупки.
	— Невероятно! — възкликна Джошуа.
	— Не чак толкова — отвърна Хоторн. — Тези хора чувстват, че са на ръба на някакво голямо откритие, пред прага на някаква величествена тайна — загадката на живота. Някои от тях търсят безсмъртието. Дори търсят заклинания и ритуали, които могат да им донесат несметни богатства и неограничена власт над другите. Мотивите им са убедителни. Ако те наистина вярват, че малко от забраненото познание ще им донесе онова, което искат, то тези хора са готови да платят буквално всичко, за да го получат.
	Джошуа се завъртя на стола си и погледна през прозореца. Ниски сиви облаци се стелеха от запад над мрачните есенни върхове на планините Маякамас и се спускаха надолу към долината.
	— Кой точно аспект на окултизма интересуваше мистър Фрай? — попита Джошуа.
	— Той колекционираше два вида книги, не много пряко свързани с една и съща, обща тема — отвърна Хоторн. — Привличаше го възможността да общува с мъртвите: сеанси, почуквания по масата, гласове на духове, ектоплазмени привидения, усилени трептения в етера, автоматично писане и други подобни. Ала от всичко най-много го привличаха книгите за възкръснали мъртъвци.
	— Вампири ли? — попита Джошуа, мислейки си за странното писмо в сейфа.
	— Да — отвърна Хоторн. — Вампири, зомбита, създания от този род. Не спираше да купува такива книги. Разбира се, не казвам, че се интересуваше от романи на ужаса и евтини сензации. Събираше само сериозни научни публицистични проучвания… и някои подбрани книги за тайни езотерични учения.
	— Например?
	— Ами, например… в областта на езотеричното… той плати шест хиляди долара — за собственоръчно написания дневник на Кристиян Марсдън.
	— Кой е Кристиян Марсдън? — попита Джошуа.
	— Преди четиринадесет години Марсдън беше арестуван за убийството на девет души, както в Сан Франциско, така и извън него. Вестникарите го нарекоха Вампирът Голдън Гейт*, защото той винаги изпиваше кръвта на жертвите си.
	[* Golden Gate (англ.) — известен мост в Сан Франциско. — Б.пр.]
	— А, да — каза Джошуа.
	— А също нарязваше жертвите си на парчета.
	— Да.
	— Отрязваше им ръцете, краката и главите.
	— Сега си го спомням, за съжаление. Отвратителен случай — рече Джошуа.
	Мръсносивите облаци все още се кълбяха над планините на западния хоризонт, постоянно настъпвайки към Сейнт Хелена.
	— Марсдън си водел дневник по време на своята едногодишна страст към убийствата — каза Хоторн. — Дневникът е много любопитна творба. Той вярвал, че един мъртвец на име Ейдриън Тренч се опитвал да завладее тялото му и да възкръсне чрез него. Марсдън съвсем искрено чувствал, че непрекъснато и отчаяно се бори да овладее собствената си плът.
	— Така че, когато е убивал, всъщност не е бил той, а този Ейдриън Тренч.
	— Това е написал в дневника си — отвърна Хоторн. — По някакви причини, които той не обяснява, Марсдън вярвал, че злият дух на Ейдриън Тренч имал нужда от кръвта на други хора, за да овладее тялото на Марсдън.
	— Доста налудничава история, за да бъде представена на здравомислещите съдии — рече подигравателно Джошуа.
	— Марсдън наистина беше изпратен в лудница — каза Хоторн. — Шест години след това умря там. Но не се е преструвал на луд, за да избегне затвора. Той всъщност вярваше, че духът на Ейдриън Тренч се опитва да го избута от собственото му тяло.
	— Шизофрения?
	— Вероятно — съгласи се Хоторн. — Но мисля, че не бива да изключваме възможността Марсдън да е бил нормален и просто да е съобщавал за един феномен на паранормалното.
	— Повторете, моля?
	— Искам да кажа, че Марсдън може наистина да е бил обладан от дух по един или друг начин.
	— Не може да бъде! — възкликна Джошуа.
	— Ако трябва да парафразираме Шекспир… на небето и земята има толкова много неща, които ние не разбираме и не можем да разберем.
	През големия прозорец на кабинета се виждаше как черно-сивата грамада от облаци продължава да настъпва към долината. Слънцето се скри на запад, зад Маякамас и за Сейнт Хелена есенният мрак настъпи по-рано.
	Наблюдавайки последните слънчеви отблясъци, Джошуа каза:
	— Защо мистър Фрай е искал дневника на Марсдън толкова много?
	— Той смяташе, че изживява същото като Марсдън — обясни Хоторн.
	— Искате да кажете — Бруно е мислел, че някой мъртвец се е опитвал да овладее тялото му?
	— Не — отвърна Хоторн. — Не, той не се идентифицираше с Марсдън, а с жертвите му. Мистър Фрай казваше, че майка му — мисля, че името й беше Кейтрин — е дошла от оня свят и се е вселила в чуждо тяло, замисляйки да го убие. Той се надяваше, че дневникът ще му подскаже как да се справи с нея.
	Джошуа се почувства така, сякаш някой току-що бе инжектирал във вените му леденостудена вода.
	— Бруно никога не е споменавал такова нещо пред мене — каза той.
	— О, той пазеше това в строга тайна. Навярно аз съм единственият човек, на когото той я е разкрил. Мистър Фрай ми вярваше, защото аз се отнасях с разбиране към интереса му спрямо окултизма. Но въпреки това, той го спомена само веднъж. Мистър Фрай страстно вярваше, че тя е дошла от оня свят и беше истински уплашен, че ще стане нейна жертва. По-късно обаче съжаляваше, че ми е казал.
	Джошуа се изправи на стола си слисан, ужасен.
	— Мистър Хоторн, миналата седмица мистър Фрай се опита да убие една жена в Лос Анджелис.
	— Да, зная.
	— Искал е да я убие, защото мислел, че това всъщност е майка му, която се крие в чуждо тяло.
	— Така ли? Колко интересно!
	— Мили боже! Сър, вие сте знаели какво е замислял той! Защо не сте направили нещо?
	Хоторн запази своето спокойствие и ведрост.
	— Какво бих могъл да направя?
	— Бихте могли да съобщите в полицията. Те може би щяха да го разпитат и да обсъдят възможността за евентуална медицинска помощ.
	— Мистър Фрай не е извършил престъпление — отвърна Хоторн. — Освен това вие допускате, че той е бил луд, а аз изобщо не мисля така.
	— Вие се шегувате! — възкликна Джошуа, невярващ на ушите си.
	— Ни най-малко. Навярно майката на Фрай все пак е дошла от оня сват, за да го убие. Може би дори е успяла.
	— За бога! Онази жена в Лос Анджелис не беше майка му!
	— Може би да — отвърна Хоторн, — а може би и не.
	Макар все още да седеше на кабинетния си стол, който солидно бе стъпил върху земята, Джошуа почувства по някакъв странен начин, че губи равновесие. Беше си представял Хоторн като доста културен, любезен, учен човек, заел се със странния си бизнес главно поради печалбите, които той носеше. Ала сега Джошуа се питаше дали тази представа не беше изцяло погрешна. Навярно Латам Хоторн беше също толкова странен, колкото и стоката, която продаваше.
	— Мистър Хоторн, вие явно сте много кадърен и успяващ бизнесмен. Също така говорите като високо образован мъж. Изразявате се с много по-голяма лекота, отколкото повечето хора, които срещам. Имайки предвид всичко това, за мене е трудно да повярвам, че вие приемате сериозно такива неща като сеанси, мистицизъм, възкръсване на мъртъвци.
	— Нищо не ми е чуждо — рече Хоторн. — Всъщност мисля, че моето желание да вярвам, е по-малко учудващо от вашия упорит отказ да го сторите. Не разбирам как интелигентен мъж като вас не осъзнава, че има много светове освен нашия и действителности извън тази, в която живеем.
	— О, аз вярвам, че светът е пълен със загадки и че ние само отчасти възприемаме естеството на реалността — отвърна Джошуа. — Няма да споря за това с вас. Но аз също мисля, че с времето нашите възприятия ще се изострят и загадките ще бъдат обяснени от учени, от разумни хора, работещи в лабораториите си, а не от тамяна и суеверното поклонничество, или религиозно припяващото празнословие.
	— Аз не вярвам на учените — рече Хоторн. — Сатанист съм и намирам отговори на въпросите си в тази дисциплина.
	— Боготворене на дявола? — попита Джошуа. Окултистът все още го изненадваше.
	— Много грубо казано. Вярвам в Другия Бог и Господаря на Мрака. Неговото време идва, мистър Джошуа.
	Хоторн говореше спокойно, любезно, като че ли не обсъждаше нищо по-необикновено и противоречиво от метеорологичната прогноза.
	— С нетърпение чакам деня — продължи той, — в който Той ще отхвърли Христос и всички по-дребни богове и ще се възкачи на земния си трон. Колко славен ден ще бъде този! Всички, посветени на други религии ще бъдат поробени или съсечени. Свещениците им ще бъдат обезглавени и хвърлени на кучетата. Монахините ще бъдат разкъсвани по улиците. Църквите, джамиите, синагогите и храмовете ще бъдат използвани за тържеството на черните служби. Всяко човешко същество върху лицето на земята ще боготвори Него, новородени ще бъдат принасяни в жертва на олтарите и Велзевул ще властва вовеки веков. Скоро, мистър Райнхарт! Има толкова много предзнаменования и поличби. Съвсем, съвсем скоро! И аз с нетърпение чакам.
	Джошуа не можа да намери думи. Въпреки лудостта, която се сипеше от устата на Хоторн, речта му беше като на разумен и нормален човек. Той не говореше високопарно, нито крещеше. В гласа му нямаше и помен от някаква маниакалност или истеричност. Джошуа беше обезпокоен от външното самообладание и повърхностната любезност на Хоторн много повече, отколкото ако той се зъбеше, крещеше и се пенеше. Беше все едно да срещнеш някой непознат на коктейл, да се заприказваш с него, да започнеш да го харесваш, и след това внезапно да разбереш, че той носи латексова маска вместо лице и че зад тази маска е грозният и хилещ се череп на самата смърт. Карнавален костюм за празника на Вси светии*, но с обратен знак. Демонът, маскиран като обикновен човек. Кошмар по Едгар По, пресъздаден на живо.
	[* Halloween — 1-ви ноември. — Б.пр.]
	Джошуа потрепери.
	— Не можем ли да се срещнем? — попита Хоторн. — С нетърпение чакам тази възможност — да разгледам колекцията от книги на мистър Фрай, която той купи от мене. Мога да дойда там при вас почти по всяко време. Кой ден ще е най-удобен за вас?
	Джошуа не гореше от желание да се среща и да си има работа с този мъж. Той реши да възпре окултиста, докато дойдеха първо другите оценители и видеха книгите. Навярно някой от другите познавачи щеше да осъзнае стойността на колекцията от книги и щеше да предложи приемлива цена, за да ги купи. Тогава нямаше да е необходимо да има вземане-даване с Латам Хоторн.
	— Ще трябва пак да ви се обадя по този въпрос — каза Джошуа. — Има много други неща, които трябва да уредя преди това. Имотът е голям и сложен. Ще ми трябват доста седмици докато оправя всичко.
	— Ще чакам да ми се обадите.
	— Две неща преди да затворите — рече Джошуа.
	— Да?
	— Казвал ли ви е мистър Фрай защо е имал такъв панически страх от майка си?
	— Не зная какво му е сторила — отвърна Хоторн, — но той я мразеше с цялото си сърце. Никога не съм виждал такава неподправена, черна омраза, както когато говореше за нея.
	— Познавах и двамата — реше Джошуа. — Никога не съм виждал подобно нещо между тях. Винаги съм мислел, че той я обожава.
	— Тогава сигурно е било тайна омраза, която мистър Фрай е хранил доста дълго време — отвърна Хоторн.
	— Но какво толкова е могла да му направи?
	— Както споменах вече, той никога не ми каза. Но имаше нещо дълбоко, нещо толкова ужасно, че той просто не можеше да се насили да го сподели с някого. Казахте, че ще ме попитате за две неща. Кое е другото?
	— Бруно споменавал ли е нещо за съществуването на двойник?
	— Двойник ли?
	— Който да изглежда също като него. Някой, който да минава за него самия.
	— Като се имат предвид едрата фигура и особеният му глас, намирането на двойник не би било лесно.
	— Очевидно той е успял. Опитвам се да разбера защо му е бил необходим.
	— Този двойник не може ли да ви каже сам? Той сигурно знае защо е бил нает.
	— Не мога да го открия.
	— Разбирам — рече Хоторн. — Хм, мистър Фрай никога не е отварял дума за това пред мене, но просто се сетих…
	— Да?
	— За една причина, поради която той би си наел двойник.
	— Каква е тя?
	— Да обърка майка си, когато тя се върне от оня свят, за да го убие.
	— Разбира се — рече със сарказъм Джошуа. — Какъв глупак съм да не се сетя!
	— Вие не ме разбирате — рече Хоторн. — Зная, че сте скептик. Аз фактически не казвам, че тя се е върнала от оня свят. Нямам достатъчно информация, за да реша такова нещо, но мистър Фрай беше абсолютно сигурен, че майка му вече се е връщала от гроба. Навярно си е мислил, че като наеме двойник, ще си осигури някаква защита.
	Джошуа трябваше да признае, че идеята на Хоторн беше повече от смислена.
	— Това, което ми казвате, е, че ако искам да разреша загадката, ще трябва да се напъхам в главата на Фрай и да се опитам да мисля като него, като параноиден шизофреник.
	— Ако той изобщо е бил параноиден шизофреник — каза Хоторн. — Както споменах преди, нищо не ми е чуждо.
	— За мене пък много неща са чужди — рече Джошуа. — Е… благодаря ви за вниманието и времето, което ми отделихте, мистър Хоторн.
	— За нищо. Ще чакам да ми се обадите.
	„Не се престаравай чак толкова“, помисли си Джошуа.
	След като затвори телефона, той стана и се приближи към големия прозорец, от който се виждаше долината. Върху земята сега плъзваха сенки — от сивите облаци, чиито краища бяха обагрени в пурпурно от гаснещата светлина. Денят се сменяше с нощ някак много бързо и когато изведнъж студеният вятър заблъска прозорците и стъклата затракаха, на Джошуа му се стори, че и есента по същия начин, неестествено бързо се сменяше със зима. Беше сякаш мрачна и дъждовна януарска вечер, а не началото на октомври.
	В съзнанието на Джошуа думите на Хоторн се виеха като нишките на черна паяжина, изтъкана от някой чудовищен паяк: _Неговото време идва, мистър Райнхарт. Има толкова много предзнаменования и поличби! Скоро… съвсем скоро!_
	През последните петнадесет години светът сякаш се сгромолясваше безкрай и нищо не можеше да го спре. Бяха се навъдили много такива типове като Хоторн. И по-лоши дори… много, много по-лоши. Мнозина от тях бяха политически лидери, защото точно такава работа избираха те — както често правят чакалите, да търсят власт над другите. Побъркани инженери, във всяка една нация, те слагат ръка на командния пулт на планетата и, хилейки се налудничаво, насочват машината към дерайлиране.
	„Нима живеем във време, когато краят на земята се вижда?“, питаше се Джошуа. „Нима е дошло времето на второто пришествие?“
	„Глупости!“, рече си той мислено. „Ти просто пренасяш собствените си внушения за морал върху възприятията си за света, старче. Загуби Кора и си съвсем сам. Изведнъж усещаш, че остаряваш и че времето ти свършва. Сега си обладан от една невероятно грандоманска и егоцентрична представа, че целият свят ще се срути с тебе, когато ти умреш. Но единственият страшен съд, който много скоро ще настъпи, е съвсем личен. Земята ще продължава да се върти и след като тебе вече те няма. Тя ще съществува още дълго, дълго време“, каза си накрая Джошуа.
	Но той всъщност не беше сигурен в това. Въздухът бе сякаш зареден с лоши излъчвания.
	Някой почука на вратата. Беше Карен Фар, неговата усърдна, млада секретарка.
	— Нямах представа, че сте още тук — рече Джошуа и погледна часовника си. — Трябваше да си тръгнете преди един час.
	— Обядът ми отне малко повече време днес. Имам да наваксвам малко.
	— Работата е важна част от нашия живот, мила моя, но не й посвещавайте всичкото си време. Идете си у дома. Утре ще наваксате.
	— За десет минути ще съм свършила — каза тя. — А и току-що влязоха двама души. Искат да ви видят.
	— Нямам никакви срещи за днес.
	— Дошли са чак от Лос Анджелис. Той се казва Антъни Клеменца, а жената с него е Хилари Томас. Тя е тази, която…
	— Зная коя е! — рече стреснато Джошуа. — На всяка цена ги покани да влязат!
	Той стана и излезе иззад писалището си, за да посрещне посетителите си в средата на стаята. Представиха се един на друг смутено, сетне Джошуа се погрижи те да се настанят удобно, предложи им напитки, наля и на двамата „Джек Даниълс“ и придърпа един стол срещу дивана, върху който бяха седнали те един до друг.
	В Тони Клеменца имаше нещо, което привличаше Джошуа. Изглеждаше уверен в себе си и компетентен.
	Хилари Томас излъчваше бодра самоувереност и спокойна, ненатрапваща се компетентност така, както и Тони. Тя беше и болезнено прелестна.
	За миг сякаш никой не знаеше какво да каже. Тримата се изгледаха тревожно, после внимателно отпиха от чашите си.
	Джошуа заговори пръв.
	— Никога не съм вярвал много в ясновидството, но бога ми, точно сега имам предчувствие. Не сте дошли от толкова далече, само за да ми кажете за миналите сряда и четвъртък, нали? Нещо се е случило от тогава.
	— Случиха се много работи — отвърна Тони. — Но нито една от тях няма смисъл, по дяволите!
	— Шериф Лоренски ни изпрати при вас — каза Хилари.
	— Надяваме се да можете да отговорите на въпросите ни.
	— И аз имам въпроси — рече Джошуа.
	Хилари наклони глава и го изгледа с любопитство.
	— Мисля, че и аз имам предчувствие — каза тя. — И тук нещо се е случило, нали?
	Джошуа отпи от чаша си.
	— Ако бях суеверен, аз навярно щях да ви кажа, че… някъде там… има възкръснал мъртвец, който се разхожда между живите.
	Навън и последният слънчев лъч угасна на небосклона. Черна, непрогледна нощ погълна долината, която преди миг се виждаше от прозореца. Студен вятър заблъска стъклата на многобройните прозорци, търсейки пролуки. Той съскаше и виеше, но в кабинета на Джошуа се разля непозната топлина, защото той, Тони и Хилари се бяха събрали заедно — и тримата знаеха по нещо от загадката на очевидното възкръсване на Бруно Фрай.

	* * *

	Бруно Фрай спа, изпънат по гръб, в задната част на синия си микробус, оставен на паркинга до единадесет часа преди обяд. Той се събуди от кошмара, в който силно ехтяха заплашителни и все пак безсмислени шепоти. За миг-два Бруно Фрай остана неподвижен в претъпканата и полутъмна задна част на автомобила, обгръщайки тялото си с ръце, обзет от чувството на такава отчайваща самота и изоставеност, и толкова уплашен, че започна да хленчи и да плаче като дете.
	„Мъртъв съм!“, мислеше си той. „Мъртъв! Кучката ме уби. Мъртъв! Гадната воняща кучка ме намушка с нож в корема!“
	Фрай постепенно се успокои и престана да плаче. Тогава в съзнанието му се появи обезпокояваща мисъл: „Но ако съм мъртъв… как е възможно да седя все още тук? Как е възможно да съм жив и мъртъв едновременно?“.
	Той опипа корема си — нямаше слаби места, рани от нож или белези.
	Внезапно мислите му се проясниха. Сякаш от съзнанието му се вдигна сива мъгла и за една минута всичко блесна в ярка, ослепителна светлина. Фрай започна да се пита дали Кейтрин наистина бе дошла от оня свят. Ами ако Хилари Томас си беше Хилари Томас, а не Кейтрин Ан Фрай? Луд ли беше той, загдето искаше да я убие? Ами всичките други жени, които бе убил през последните пет години — бяха ли те наистина лица, в които Кейтрин се бе спотайвала? Или бяха просто обикновени хора — невинни жени, които не заслужаваха да умрат?
	Бруно седна на пода на микробуса, потресен и слисан от тази нова перспектива.
	А шепотите, които всяка нощ изпълваха сънищата му, ужасяващите шепоти, които го разтреперваха…
	Изведнъж той разбра, че ако се съсредоточеше достатъчно и ако усърдно са разровеше в детските си спомени, щеше да узнае какви бяха тези шепоти и какво означаваха… Бруно си спомни две тежки, дървени врати в земята. Спомни си как Кейтрин отваряше тези врати и го избутваше навън в тъмното. Спомни си как затръшваше вратите и щракваше резетата след него, спомни си стъпала, които водеха надолу, надолу в земята…
	_Не!_
	Той запуши с длан ушите си, сякаш можеше да пропъди нежеланите спомени така лесно, както можеше да заглуши неприятен шум.
	Фрай бе плувнал в пот. Тресеше се, тресеше се…
	— Не! — извика той. — Не, не, не!
	Откакто се помнеше, Фрай искаше да разбере кой шепнеше в неговите кошмари. Беше копнял да разкрие какво се опитваха да му кажат тези шепоти, за да може евентуално да ги изгони завинаги от сънищата си. Но сега, когато беше на прага да разбере, Бруно осъзна, че познанието беше по-ужасяващо и съсипващо, отколкото неизвестността и обхванат от паника, той се отвърна от омразното разкритие, преди да беше достигнал до него.
	Сега микробусът отново се изпълни — с шепоти, ехтящи гласове и призрачни шумове.
	Бруно изкрещя ужасен и започна да се извива напред-назад върху пода.
	По него отново запълзяха странни същества. Опитваха се да пълзят по ръцете му, по гърдите и гърба му. Опитваха се да стигнат лицето му… да се проврат между устните и зъбите му. Опитваха се да се напъхат в ноздрите му.
	Бруно крещеше, извиваше се, блъскаше ги, шляпаше ги и безпомощно размахваше ръце.
	Но халюцинациите се подхранваха от мрака, а в микробуса беше прекалено светло, за да придобият тези гротескни привидения материалност. Бруно видя, че върху него няма нищо и постепенно паниката изчезна, оставяйки го напълно съсипан.
	Няколко минути той просто седя там, опрял гръб в стената на микробуса, попивайки потното си лице с носната си кърпа и усещайки как накъсаното му дишане става все по-леко и по-леко.
	Най-накрая Фрай реши, че е време отново да тръгне и да търси кучката. Тя беше там… чакаше, криеше се някъде в града. Трябваше да я открие и да я убие преди тя да намереше начин да го убие.
	Краткият миг на психическо проясняване, светкавицата, осветила за момент съзнанието му, бяха изчезнали така, сякаш никога не бяха съществували. Той бе забравил въпросите, съмненията… още веднъж Бруно Фрай беше напълно сигурен, че Кейтрин се бе върнала от оня свят и някой трябваше да я спре.
	По-късно, след като обядва набързо, той пристигна в Уестууд и паркира автомобила нагоре в улицата, недалече от къщата на Хилари Томас. Фрай отново се премести в задната част на микробуса и започна да наблюдава къщата от едно странично прозорче.
	В алеята до къщата на Томас беше паркиран някакъв фирмен микробус. Беше боядисан в бяло и синьо, а отстрани в златист цвят се мъдреше следният надпис:
C>
#	Жени за всичко!
#	Седмично почистване, пролетно почистване, организиране на тържества!
#	Дори мием прозорци!
C$
	Три жени в бели униформи работеха в къщата. Те излизаха, отиваха до микробуса и пак се връщаха в къщата. Носеха четки, метли и прахосмукачки, кофи и парцали. Изнасяха големи найлонови торби, пълни с боклуци, внасяха машини за парно чистене на килими, изнасяха части от мебелите, крито Фрай беше изпочупил по време на своето вилнеене вчера призори.
	Въпреки че наблюдава целия следобед, той дори за миг не зърна Хилари Томас и беше убеден, че тя не си е у дома. Всъщност Фрай смяташе, че тя няма да се върне, преди да е сигурна, че вече няма опасност и че той е мъртъв.
	— Но не аз ще умра! — каза той високо, докато изучаваше с поглед къщата. — Чуваш ли ме, кучко? Аз пръв ще те пречукам! Ще те спипам, преди ти да имаш възможност да ме пипнеш! Ще ти отрежа шибаната глава!
	Най-сетне, малко след пет часа, чистачките изнесоха съоръженията си и ги натовариха в багажника на микробуса. Заключиха къщата и си заминаха.
	Фрай ги последва.
	Те бяха единственият начин да се добере до Хилари Томас. Кучката ги беше наела и те сигурно знаеха къде е тя. Само да можеше да придърпа настрани някоя от чистачките и да я принуди да говори, щеше да разбере къде се крие Кейтрин.
	Главният офис на „Жени за всичко“ се намираше в едноетажна сграда с гипсова мазилка, разположена на мръсна странична уличка близо до Пико. Микробусът, който Фрай следеше, спря на паркинга край сградата до осем други микробуса със същите фирмени надписи в бяло, синьо и златисто.
	Фрай мина покрай редицата от еднакви бели микробуси, стигна до следващата пресечка, където направи завой и тръгна обратно по пътя, по който бе дошъл. Стигна до офиса точно когато трите жени влизаха вътре. Нито една от тях не го забеляза, нито пък осъзна, че доджът беше същият микробус, който бе стоял до имението Томас през целия ден. Фрай паркира до бордюра от другата страна на улицата, срещу бюрото за чистене, под шумолящите листа на една фурмова палма. Остана там и зачака да се появи отново някоя от жените.
	През следващите десет минути от „Жени за всичко“ излязоха много чистачки в бели униформи, но нито една от тях не беше от тези, които почистваха къщата на Хилари Томас същия следобед. И тогава Фрай видя една позната жена. Тя излезе от офиса и се запъти към някакъв жълт датсун. Беше млада, около двадесетгодишна, с права кафява коса почти до кръста. Жената вървеше с изправен гръб и вирната глава. Стъпваше бързо и пъргаво. Вятърът прилепваше униформата около бедрата и хълбоците й, развяваше подгъва над красивите й колене. Тя се качи в датсуна и излезе от паркинга, зави наляво и подкара към Пико.
	Фрай се поколеба, опитвайки се да реши дали тя бе най-подходящият обект, питайки се дали младата жена ще изчака другите две. Но нещо му подсказваше, че тази е подходяща. Той запали мотора на доджа и се отлепи от бордюра.
	За да се прикрие, Фрай се стараеше да пусне между себе си и жълтия датсун други коли. Следеше я от улица в улица по възможно най-дискретния начин и тя изобщо не подозираше, че я следят.
	Жената живееше в Калвър Сити, само на няколко преки от филмовото студио „MGM“. Жилището й беше едно малко бунгало с красиви орнаменти, разположено в улица, пълна с малки и красиво оформени бунгала. Някои от къщичките бяха разнебитени и стари и се нуждаеха от ремонт — сиви, запуснати, мрачни. Ала повечето от тях бяха добре поддържани за гордост на стопаните си — бяха прясно боядисани и имаха дървени капаци в контрастиращи цветове, малки, спретнати веранди, тук-там по някой цветен прозорец, или някоя врата с непроницаемо стъкло, фенер от ковано желязо и червени керемидени покриви. Кварталът не беше богаташки, но имаше богата атмосфера.
	В къщичката на чистачката беше тъмно, когато тя пристигна. Влезе вътре и запали осветлението в предните стаи.
	Бруно паркира доджа на отсрещната страна на улицата в сенките, които бяха по-тъмни от току-що настъпилата нощ. Той изгаси фаровете, изгаси мотора и отвори единия от страничните прозорци. Кварталът беше необезпокояван от нищо — почти не се чуваше звук. Единствените шумове идваха от дърветата, поклащани от вятъра, от някоя минаваща кола, от далечно стерео или радио, по което свиреха „суинг“. Беше парче на Бени Гудман от 40-те години, но заглавието убягваше на Бруно. Саксофонната мелодия долиташе до него откъслечно, носена от пристъпите на вятъра. Той седеше зад волана на микробуса, чакаше, ослушваше се и наблюдаваше.
	В 18 часа и 40 минути Фрай реши, че младата жена живееше сама и нямаше нито съпруг, нито приятел. Ако при нея имаше мъж, то той вече щеше да се е върнал от работа.
	Фрай почака още пет минути за всеки случай. Парчето на Бени Гудман свърши. Това бе единствената промяна.
	В 18 часа и 45 минути той слезе от автобуса, прекоси улицата и застана пред къщата й.
	Къщичката бе разположена върху съвсем малка площ и съседите бяха твърде наблизо, което не допадаше много на Бруно, но поне наоколо имаше достатъчно много дървета и храсти, които скриваха входа на къщата на чистачката от любопитните погледи на съседите от двете й страни. Въпреки това обаче той трябваше да действа светкавично: да се вмъкне бързо в бунгалото, без да вдига много шум, преди още тя да е успяла да се развика.
	Бруно изкачи двете ниски стъпала и се озова върху верандата. Дъските отдолу леко изскърцаха. Той натисна звънеца.
	Жената отвори вратата.
	— Да? — рече тя като се усмихна, озадачена.
	На вратата беше прикрепена предпазна верига. Беше по-дебела и по-здрава, отколкото други подобни вериги, но не носеше и една десета полза от онази, която трябваше да носи. Човек много по-дребен от Бруно Фрай би могъл да отскубне тази верига от основите й с няколко по-силни удара по вратата. За Бруно беше необходимо да удари силно само веднъж с масивното си рамо, точно когато тя се усмихна и каза „Да?“. Вратата отлетя навътре, разхвърчаха се трески, а част от скъсаната верига падна на пода и силно издрънча.
	С един скок Бруно се озова вътре, затръшвайки вратата след себе си. Беше напълно сигурен, че никой не го бе видял да влиза.
	Жената лежеше по гръб на пода. Вратата я бе съборила.
	Тя все още носеше бялата си униформа. Полата бе вдигната до бедрата й. Имаше хубави крака.
	Фрай застана на едно коляно до нея.
	Жената беше замаяна. Отвори очи и се опита да погледне, но й трябваше една секунда, за да фокусира зрението си.
	Той опря острието на ножа в гърлото й.
	— Ако викнеш, ще ти прережа гръкляна. Разбра ли?
	Объркването изчезна от топлите й кафяви очи и бе сменено от страх. Тя започна да трепери. В ъгълчетата на очите й се насъбраха сълзи, заблестяха, но си останаха там.
	Раздразнен, Фрай натисна по-силно острието на ножа и върху кожата й се образува малка червена капка.
	Тя сгърчи лице.
	— Никакви викове — рече той. — Разбра ли ме?
	— Да — каза тя с мъка.
	— Ще бъдеш ли послушна?
	— Моля ви! Моля ви не ме наранявайте!
	— Няма да те нараня — каза Фрай. — Ако си мълчиш, ако си добра, ако ми помогнеш, тогава няма да има нужда да те наранявам. Но ако викаш или се опиташ да избягаш, ще те нарежа на парчета. Ясно ли е?
	— Да — отвърна тихичко тя.
	— Ще бъдеш ли послушна?
	— Да.
	— Сама ли живееш тук?
	— Да.
	— Нямаш съпруг?
	— Не.
	— Приятел?
	— Той не живее тук.
	— Очакваш ли го тази вечер?
	— Не.
	— Да не лъжеш?
	— Истина е, кълна се.
	Под тъмния тен кожата й беше бледа.
	— Ако ме лъжеш — рече Фрай, — ще ти направя хубавото лице на ленти.
	Той повдигна ножа и опря острието в бузата й.
	Момичето затвори очи и потрепери.
	— Очакваш ли някого изобщо?
	— Не.
	— Как се казваш?
	— Сали.
	— Окей, Сали, искам да ти задам няколко въпроса, но не тук и не в това положение.
	Момичето отвори очи. Под миглите й напираха сълзи. Една се търкулна по бузата й. Тя преглътна с мъка.
	— Какво искате?
	— Имам няколко въпроса за Кейтрин.
	Момичето свъси чело.
	— Не познавам никаква Кейтрин.
	— Ти я знаеш като Хилари Томас.
	Бръчката на челото й стана по-дълбока.
	— Жената от Уестууд?
	— Вие чистихте къщата й днес.
	— Но… аз не я познавам. Никога не съм я познавала.
	— И това ще разберем.
	— Това е истината. Не зная нищо за нея.
	— Може би знаеш много повече, отколкото си мислиш.
	— Не, наистина не зная!
	— Хайде — каза Фрай, силейки се усмивката да не слиза от лицето му и тонът му да остане дружелюбен, — нека да отидем в спалнята, където можем да си поговорим по-удобно.
	Тя затрепери по-силно, сякаш имаше епилептичен припадък.
	— Ще ме изнасилите, нали?
	— Не, няма.
	— Напротив, ще ме изнасилите.
	Фрай една успяваше да сдържи гнева си. Той се вбесяваше от това, че тя спори с него. Вбесяваше се, че тя беше адски скована и едва се движеше. Щеше му се да забие ножа в корема й и така да изкопчи информацията от нея, но разбира се, нямаше как да направи това. Искаше да знае къде се крие Хилари Томас. Струваше му се, че най-добрият начин да получи тази информация е като огъне тази жена така, както се огъваше парче стоманена тел, бутайки я непрекъснато напред-назад, докато най-накрая се счупеше. Щеше да я бутне на едната страна със заплахи, после на другата с мили думи и ласкателства. Щеше да сменя лекото насилие с дружелюбност и симпатия. Фрай нито за миг не се замисляше над възможността момичето да му каже с готовност всичко, което знаеше. За неговия начин на мислене тя беше наета от Хилари Томас, а оттам и от Кейтрин — следователно беше част от плана на Кейтрин да го убие. Тази жена не беше просто невинна наблюдателка. Тя беше прислужница на Кейтрин, конспираторка, а може би и възкръснала мъртва. Той очакваше, че тя ще крие информация от него и че би му я съобщила, само ако я принуди да го стори.
	— Обещавам, че няма да те изнасиля — рече тихо и нежно Фрай, — но докато те разпитвам, искам да лежиш по гръб, за да ти е по-трудно да станеш и да избягаш. Ще се чувствам по-спокоен, ако си по гръб. Значи щом ще трябва да лежиш известно време, но по-добре да лежиш на мек дюшек, отколкото на твърдия под. Мисля единствено за твоето удобство, Сали.
	— Добре ми е тук — рече нервно тя.
	— Не ставай глупава — каза той. — Освен това, ако някой дойде и позвъни на входа… той може да ни чуе и да си помисли, че нещо не е наред. В спалнята ще сме по-уединени. Хайде, сега. Хайде, хоп!
	Тя се изправи.
	Фрай държеше ножа, опрян в нея.
	Двамата влязоха в спалнята.

	* * *

	Хилари не беше много по алкохола, но се радваше, че има на разположение чаша хубаво уиски, както бе седнала на дивана в кабинета на Джошуа Райнхарт и слушаше разказа на адвоката. Той съобщи на нея и на Тони за изчезналите пари в Сан Франциско, за двойника, оставил странното писмо в сейфа… за своите собствени засилващи се подозрения относно самоличността на мъжа, който лежеше в гроба на Бруно Фрай.
	— Възнамерявате ли да изровите тялото? — попита Тони.
	— Още не — отвърна Джошуа. — Има няколко неща, които трябва да проверя преди това. Ако не отпаднат, може да получа достатъчно информация и да не се наложи да изравяме тялото.
	Джошуа им разказа за Рита Янси в Холистър, за д-р Никълъс Ръдж в Сан Франциско и предаде разговора, който наскоро бе провел с Латам Хоторн.
	Въпреки че в стаята беше топло и въпреки топлите вълни от уискито, Хилари почувства студ чак до мозъка на костите си.
	— Този Хоторн сякаш е пуснат от някоя лудница.
	Джошуа въздъхна.
	— Понякога си мисля, че ако затворим всички луди в болнични заведения, отвън ще останат малцина.
	Тони се наведе напред и каза:
	— Вярвате ли, че Хоторн наистина не е знаел за двойника?
	— Да — отвърна Джошуа. — Колкото и да е странно, вярвам му. Може да е откачен на тема сатанизъм и може да няма особено висок морал в някои области, дори може и да е опасен, но не ми се стори да е двуличен човек. Колкото и невероятно да ви се струва, мисля, че той вероятно е доста честен човек в повечето случаи и не смятам, че от него можем да научим нещо допълнително. Навярно д-р Ръдж или Рита Янси ще могат да ни бъдат повече от полза. Но стига за това. Нека сега чуя вие какво имате да ми кажете. Какво се е случило? Какво ви води чак тук, в Сейнт Хелена?
	Хилари и Тони се редуваха, докато разказваха за събитията от последните дни.
	Когато свършиха, Джошуа изгледа Хилари за миг, после поклати глава и каза:
	— Имате страхотен кураж, млада госпожице!
	— Не и аз! — отвърна тя. — Аз съм страхлива. Изплашена съм до смърт. Вече няколко дни съм изплашена до смърт.
	— Това, че сте изплашена, не значи, че сте страхлива. И страхливецът и героят действат по силата на страха и принудата. Единствената разлика между тях е тази, че страхливецът просто се предава на страха си, докато човекът, надарен със смелост, тържествува въпреки страха. Ако бяхте страхлива, щяхте да избягате за един месец някъде на почивка — в Европа или Хавайските острови, или на някое друго подобно място и щяхте да разчитате времето да разреши загадката Фрай. Но ето, вие сте дошли тук, в родния град на Бруно, където можете да очаквате още по-голяма опасност, отколкото в Лос Анджелис. Не са много нещата, които могат да ме възхитят, но аз наистина съм възхитен от смелостта ви.
	Хилари се изчерви. Тя погледна към Тони, после към чашата си с уиски.
	— Ако бях смела — рече Хилари, — щях да остана в града и да му организирам капан, използвайки себе си за примамка. Тук всъщност няма голяма опасност за мене. Все пак той е в Лос Анджелис и ме търси и няма начин да разбере къде съм.

	* * *

	Спалнята.
	От леглото Сали го наблюдаваше с широко отворени и изпълнени с ужас очи.
	Фрай обходи цялата стая и прерови чекмеджетата. После дойде при нея.
	Вратлето й беше тънко и гладко. Капката кръв бе образувала вадичка, стигаща до вдлъбнатината в основата на грациозно извитата й шия.
	Тя видя, че той гледа кръвта й, протегна ръка, докосна кървавата следа и се втренчи в изцапаните си пръсти.
	— Не се безпокой — каза той. — Просто драскотина.
	Спалнята на Сали в задната част на къщичката беше обзаведена изцяло в кафеникави нюанси. Три от стените бяха боядисани в бежово, а четвъртата беше покрита със зебло. Килимът беше шоколадовокафяв на цвят. Покривката на леглото и пердетата към нея бяха в бежово-кафяв цвят (кафе със сметана) и с някакви абстрактни шарки — съвсем неопределени фигури в естествени оттенъци, успокояващи окото. Добре лакираната махагонова мебел лъщеше там, където я докосваха меките кехлибарени отблясъци, идващи от двете нощни лампи с месингови поставки, сложени върху двете шкафчета.
	Момичето лежеше по гръб върху леглото. Краката й бяха опрени един до друг, ръцете й бяха покрай тялото, стиснати в юмруци. Тя все още беше в бялата си униформа, която бе дръпната целомъдрено над коленете й. Дългата й кестенява коса беше разпиляна като ветрило около главата й. Сали беше много хубава.
	Бруно седеше на леглото до нея.
	— Къде е Кейтрин?
	Тя премига. От очите й се стичаха сълзи. Сали плачеше, но тихо, боеше се да издаде хленч, вик или стон. Страхуваше се, че и най-малкият звук ще го накара да я намушка с ножа.
	— Къде е Кейтрин? — повтори въпроса си той.
	— Казах ви, не познавам никоя на име Кейтрин — отвърна тя. Говореше на пресекулки и треперливо. Всяка отделна дума беше борба. Чувствената й долна устна трепереше, докато говореше.
	— Знаеш кого имам предвид — рече той рязко. — Не ми играй номера. Сега тя се нарича Хилари Томас.
	— Моля ви! Моля ви… пуснете ме!
	Фрай вдигна ножа над дясното й око и го насочи към все по-разширяващата се зеница.
	— Къде е Хилари Томас?
	— О, господи — простена разтреперано Сали. — Вижте, мистър, има някакво объркване… грешка. Правите голяма грешка!
	— Искаш да загубиш около си ли?
	Изпод косата й рукна пот.
	— Искаш да си полусляпа, така ли? — попита той.
	— Не зная къде е тя — отвърна ужасена Сали.
	— Не ме лъжи!
	— Не лъжа, кълна се!
	Фрай я гледа миг-два.
	Сега вече потта избиваше и по горната й устна — малки, блестящи капчици.
	Той свали ножа.
	Сали видимо си отдъхна.
	Фрай я изненада, удряйки я по лицето с другата си ръка, но така силно, че зъбите й изтракаха, очите й се преобърнаха в орбитите си.
	— Кучка!
	Сали изведнъж избухна в сълзи. Заплака тихо и се дръпна от него.
	— Ти трябва да знаеш къде е — каза той. — Тя те е наела.
	— Ние работим редовно за нея. Тя просто се обади и помоли за специално почистване, без да каже къде се намира.
	— Тя беше ли в дома си, когато вие отидохте там?
	— Не.
	— Тогава как влязохте?
	— Хъ?
	— Кой ви даде ключ?
	— О! О, да — рече Сали, леко разведрена, виждайки пред себе си някакъв изход. — Агентът й. Литературният й агент. Първо трябваше да се отбием в офиса му, за да вземем ключа.
	— Къде е това?
	— Бевърли Хилс. Трябва да отидете и да говорите с агента й, ако искате да знаете къде е. Него трябва да видите. Той ще може да ви каже къде да я намерите.
	— Как се казва?
	Сали се поколеба.
	— Особено име беше. Видях го написано на хартия… но не съм сигурна, че си го спомням точно…
	Фрай отново вдигна ножа над окото й.
	— Топелис — рече тя.
	И Сали му го каза по букви.
	— Не зная къде е мис Томас — добави тя, — но мистър Топелис ще знае. Сигурна съм.
	Фрай свали ножа.
	Сали бе извънредно напрегната, но малко се поотпусна. Той се втренчи в нея. Нещо се размърда в подсъзнанието му… спомен… някакъв грозен факт изплува.
	— Косата ти — Рече Фрай. — Имаш тъмна коса. А и очите ти — толкова са тъмни.
	— Какво има — попита разтревожена Сали, внезапно осъзнавайки, че още не й се е разминало.
	— Имаш същата коса и очи и същия цвят на кожата като нея — каза той.
	— Не разбирам… не разбирам какво става! Вие ме плашите!
	— Нима си мислеше, че ще можеш да ме измамиш?
	Фрай й се хилеше, доволен от това, че тя не бе успяла да го измами с хитрия си ход.
	Той разбра! _Разбра!!!_
	— Мислеше си, че аз ще отида да се видя с Топелис — рече Бруно, — за да ти дам възможност да се измъкнеш, а?
	— Топелис знае къде е тя. Той знае, а аз не. Аз наистина нищо не зная.
	— Но сега аз зная къде е тя — каза Бруно.
	— Ако знаете, тогава можете просто да ме пуснете.
	Фрай се засмя.
	Разменили сте си телата, нали? Сали го изгледа втренчено.
	— Какво?!
	— По някакъв начин си се измъкнала от онази Томас и си обладала това момиче, нали?
	Сали вече не плачеше. Страхът й гореше така силно, че бе изсушил сълзите й.
	Кучката!
	Мръсната кучка!
	— Нима наистина си мислеше, че ще можеш да ме измамиш? — попита той, като отново доволно се засмя. — След всичко, което ми стори, как си могла да си помислиш, че няма да те позная?
	В гласа на Сали отекна ужас.
	— Нищо лошо не съм ви сторила! Думите ви нямат смисъл за мене. О, боже! О, боже мой! Мили боже! Какво искате от мене?
	Бруно се наведе към нея и приближи лицето си до нейното. Взря се в очите й и каза:
	— Вътре си, нали? Вътре си, тук, дълбоко и се криеш от мене, нали? Нали, Майко? Виждам те, Майко! Виждам те тук вътре!

	* * *

	Няколко едри капки дъжд се пръснаха върху стъклата на прозореца с колоните в кабинета на Джошуа Райнхарт.
	Нощният вятър виеше.
	— Все още не разбирам защо Фрай е избрал мене — каза Хилари. — Когато дойдох тук, за да търся сюжет за сценарий, той се държа приятелски с мене и отговори на всичките ми въпроси за винопроизводството. Прекарахме два или три часа заедно и по нищо не личеше, че той е нещо друго, а не най-обикновен бизнесмен. И само няколко седмици след това идва в къщата ми с нож. А според писмото в сейфа, той мисли, че аз съм неговата майка, вселила се в ново тяло. Защо точно аз?
	Джошуа се размърда на стола си.
	— Гледах ви и си мислех…
	— Какво?
	— Може би ви е избрал, защото… Хм, вие съвсем малко приличате на Кейтрин.
	— Да не искате да кажете, че пак става дума за двойница? — удиви се Тони.
	— Не — отвърна Джошуа. — Приликата е съвсем бегла.
	— Добре — рече Тони. — Още един двойник щеше да ми дойде твърде много.
	Джошуа стана, отиде до Хилари, постави ръката си под брадичката й и повдигна лицето й. Обърна го на ляво, после надясно.
	— Косата, очите, матовата кожа — рече той замислено. — … Да, всичко това е подобно. Има и други неща, по които вашето лице напомня смътно за Кейтрин. Приликата е просто мимолетна. А и тя не беше така привлекателна като вас.
	Когато Джошуа свали ръката си, Хилари стана и отиде до бюрото на адвоката. Прехвърляйки в ума си онова, което беше научила през последния час, тя съсредоточено се взираше в прилежно подредените върху писалището неща: попивателна, телбод машинка, нож за разрязване на писма, преспапие.
	— Нещо не е наред ли? — попита Тони.
	Вятърът отново изрева и нов фонтан от капки опръска стъклата на прозорците.
	Хилари се обърна с лице към двамата мъже.
	— Нека ви обобщя ситуацията. Искам да видя дали правилно съм схванала нещата.
	— Мисля, че никой от нас още не ги е схванал както трябва — рече Джошуа, сядайки отново на стола си. — Цялата проклета история е прекалено заплетена, за да бъда подредена в спретната, права линия.
	— Точно това искам да докажа — каза Хилари. — Мисля, че открих още една заплетеност.
	— Казвай — рече Тони.
	— Доколкото знаем — поде Хилари, — скоро след смъртта на майка си Бруно решава, че тя се е върнала от оня свят. Близо пет години той купува книги за възкръснали мъртъвци от Латам Хоторн. Пет години той живее в страх от Кейтрин. Най-накрая, когато ме вижда, той си казва, че аз съм новото тяло, което тя използва. Но защо му е трябвало толкова много време?
	— Не съм сигурен, че ви разбирам — обади се Джошуа.
	— Защо са му трябвали цели пет години, за да се спре върху някого… пет дълги години, за да избере тялото, подходящата цел на своите страхове?
	Джошуа сви рамене.
	— Той е луд. Не можем да очакваме разсъжденията му да са логични и разбираеми.
	Ала Тони веднага усети накъде биеше Хилари с въпросите си. Той седна на ръба на дивана и свъси чело, озадачен.
	— Мисля, че зная какво ще кажеш — рече той. — Боже мой, направо настръхвам!
	Джошуа погледна първо единия, после другия и каза:
	— Сигурно оглупявам на стари години. Ще каже ли някой на стария глупак за какво става въпрос?
	— Може би аз не съм първата жена, за която Бруно Фрай е мислил, че е майка му — отвърна Хилари. — Може би е убил други жени, преди да нападне мене.
	Джошуа я изгледа с отворена уста.
	— Невъзможно!
	— Защо?
	— Щяхме да знаем, ако беше хукнал да убива жени през последните пет години. Щяхме да го хванем?!
	— Не е задължително — рече Тони. — Вманиачените убийци често са много внимателни и умни хора. Някои от тях изготвят извънредно подробни планове… и все пак те имат необичайната способност да поемат неочаквани рискове и да успяват, когато нещо непредвидено срине плановете им. Невинаги е лесно да ги хванете.
	Джошуа прекара длан през снежнобялата си гъста коса, подобна на грива.
	— На ако Бруно е убил други жени… къде са телата им?
	— Не и в Сейнт Хелена — отвърна Хилари. — Макар че д-р Джекил* е бил шизофреник, половинката от неговата личност е била нащрек, когато наблизо е имало познати хора. Почти сигурно е, че Фрай не би убивал в родния си град. Нито в долината.
	[* Известен роман на ужаса „Д-р Джекил и мистър Хайд“. — Б.пр.]
	— Сан Франциско — каза Тони. — Явно той е ходил там редовно.
	— Който и да е град в северната част на щата — рече Хилари. — Всяко място, стига да е достатъчно далече от долината Напа, за да не го познава никой.
	— Я чакайте? — възкликна Джошуа. — Почакайте малко! Дори да е ходил в други градове и да е намирал жени, които са приличали до известна степен на Кейтрин и дори да е убивал в други градове… той все пак трябва да е оставял трупове след себе си. Би трябвало да има сходство в начините, по които ги е убивал — прилики, които властите биха забелязали. Те щяха да търсят един съвременник на Джек Изкормвача. Щяхме да го чуем в новините.
	— Ако убийствата са извършени в разстояние на пет години в различни градове и различни области, полицията навярно не би направила връзката между тях — рече Тони. — Този щат е голям. Стотици хиляди квадратни километра. Има стотици полицейски организации, но между тях рядко се осъществява онзи обмен на информация, който би трябвало да бъде. Всъщност има само един сигурен начин за тях да определят връзката между няколко отделни убийства — това е, когато две, за предпочитане три, убийства се случват в сравнително кратък период от време, на територията на една и съща полицейска организация, в една и съща област или в един и същи град.
	Хилари се отдалечи от бюрото и отново седна на дивана.
	— Значи е възможно — каза тя, чувствайки студ, сякаш мразовитият октомврийски вятър нахлу в стаята. — Възможно е да е убивал жени — две, шест, десет, петнадесет, а може би и повече… през последните пет години и аз съм първата, която му е създала трудности.
	— Не само е възможно, но е доста вероятно — рече Тони. — Бих казал дори, че можем да сме почти сигурни.
	Ксероксното копие на писмото, намерено в сейфа, лежеше върху писмената маса пред него. Той го взе и прочете на глас първото изречение:
	— Майка ми, Кейтрин Ан Фрай умря преди пет години, но непрекъснато възкръсва в нови тела.
	— Тела — каза Хилари.
	— Това е ключовата дума — обади се Тони. — Не „тяло“ в единствено число, а „тела“ в множествено число. От това мисля, че можем да заключим следното: той я е убивал няколко пъти и си е мислил, че тя се е връщала от оня свят не веднъж.
	Лицето на Джошуа беше пепелявосиво на цвят.
	— Но ако сте прави… аз съм… ние всички в Сейнт Хелена сме живели до едно извънредно зло и жестоко чудовище. И дори не сме подозирали.
	Тони гледаше мрачно.
	— Звярът от Ада се движи между нас, облечен като най-обикновен човек.
	— Това пък откъде е? — попита Джошуа.
	— Съзнанието ми е като боклукчийска кофа — рече Тони. — Не изхвърля почти нищо, независимо дали искам да го помня, или не. Спомних си един цитат от часовете по католическо вероучение преди много години. Той е от писанията на един от светците, но не помня кой. „Звярът от Ада се движи между нас, облечен като най-обикновен човек. Ако дяволът ти разкрие истинското си лице в момент, когато си се отвърнал от Христос, тогава няма да имаш закрила и той ликувайки ще изгълта сърцето ти, ще те накъса на парчета и ще отнесе безсмъртната ти душа в черната бездна.“
	— Все едно че чувам Латам Хоторн — каза Джошуа.
	Навън вятърът свирепо виеше.

	* * *

	Фрай сложи ножа върху нощния шкаф така, че Сали да не може да го достигне, после сграбчи реверите на униформата й и разкъса предницата й. Копчетата изхвръкнаха като коркови тапи.
	Сали беше парализирана от страх. Тя не му се противопостави… не можеше.
	Той й се ухили и каза:
	— Е, майко. Сега вече ще си разчистя сметките с тебе.
	Фрай разпра униформената й рокля от горе до долу и тя остана само по сутиен, бикини и чорапи — стройно, красиво тяло. Фрай сграбчи чашките на сутиена й и го дръпна надолу. Презрамките се забиха в кожата й, а после се скъсаха. Платът се разкъса, ластиците изплющяха.
	Гърдите й бяха големи за ръста и конструкцията й — закръглени и пълни с твърди и тъмни зърна. Той грубо ги стисна.
	— Да, да, да, да, да! — повтаряше той с гърления си, хрипкав глас така, че тази единствена дума заприлича на зловещо припяване, на сатанинска молитва.
	Фрай изтръгна обувките от краката й, първо десния, после левия, и ги захвърли настрани. Едната се удари в огледалото над тоалетната масичка и го разби на парчета.
	Звукът от счупено стъкло изтръгна жената от нейния дълбок транс и тя се опита да се отскубне от него, ала страхът бе изцедил силите й. Безрезултатно Сали се извиваше и пърхаше в ръцете му.
	Той я удържаше с лекота. Удари я през лицето два пъти, но толкова силно, че челюстта й хлътна, тя загуби съзнание и от ъгълчето на устата към брадичката й се проточи тънка струйка кръв.
	— Ти, мръсна кучко! — изрева Фрай вбесен. — Никакъв секс, а? Ти ми казваше, че нямам право на секс! Казваше ми, че никога няма да имам право на секс. Не съм можел да поема такъв риск — някоя жена да разбере какъв съм. Е, ти вече знаеш какъв съм, Майко! Вече знаеш тайната ми! Не е нужно вече нищо да крия от тебе! Ти знаеш, че аз съм различен от другите мъже. Знаеш, че пишката ми не е като на другите мъже. Знаеш кой е бил баща ми! Ти знаеш! Знаеш, че пишката ми е като неговата. Няма защо да крия от тебе, Майко. Ще я напъхам в тебе, Майко! Ще ти я напъхам чак догоре! Чуваш ли ме?! Чуваш ли?!
	Жената плачеше и мяташе главата си от едната страна на другата.
	— Не, не, не! О, боже!
	Но после тя се овладя, срещна погледа му и се втренчи в очите му… а той виждаше Кейтрин зад тези кафяви очи, взиращи се в него.
	— Чуйте ме! — извика тя. — Моля ви, послушайте ме! Вие сте болен! Вие сте много болен! Съвсем сте объркан и имате нужда от помощ!
	— _Млъкни, млъкни, млъкни!_
	Фрай я удари отново, този път по-силно отпреди. Направи широк замах и пестникът му срещна едната страна на лицето й.
	Всеки акт на насилие го възбуждаше. В него се надигаше желание при звука от всеки удар, от болезнените й стонове, тъничките й писъци, от начина, по който нежната й плът се зачервяваше и подуваше. Гледката на изкривеното й от болка лице и широко отворените й ужасени очи сгорещиха похотта му до бяло.
	Фрай се тресеше от желание… трепереше, гърчеше се. Дишаше като бик. Очите му бяха широко отворени. Устата му отделяше толкова много слюнка, че трябваше да преглъща всяка секунда, за да не му потекат лигите по брадата.
	Той мачкаше прекрасните й гърди, стискаше ги, галеше ги, пак ги мачкаше.
	Сали бе забравила ужаса и отново бе изпаднала в онзи полутранс — неподвижна и нащрек.
	От една страна Бруно я мразеше и нехаеше за това, че силно я нараняваше. Той _искаше_ да й причини болка. Искаше тя да страда за всичко, което му беше причинила… и дори най-вече заради това, че го бе родила на този свят.
	Но от друга страна той се срамуваше от това, че докосваше гърдите на майка си, срамуваше се, че иска да пъхне члена си в нея. Ето защо, докато я мачкаше и стискаше, той й обясняваше, за да оправдае постъпките си.
	— Ти ми казваше, че ако се опитам да правя любов с жена, тя веднага ще разбере, че аз не съм човешко същество. Ти казваше, че тя щяла да види разликата и щяла да разбере. Щяла да извика полицията, щели да ме отведат и да ме изгорят на клада, защото щели да разберат кой е баща ми. Но ти вече знаеш! За тебе не е изненада. Така че ще използвам члена си при тебе, Майко. Ще го напъхам в тебе, Майко, и никой няма да ме изгори!
	Той никога не бе помислял такова нещо, докато тя беше жива. Тя го беше превърнала в безнадежден страхливец. Но когато се върна от оня свят за първи път в ново тяло, Бруно вече беше вкусил свободата и беше изпълнен с дързост и нови идеи. Той разбра веднага, че трябва да я убие, за да й попречи да обсеби живота му отново или да го завлече със себе си в гроба. Обаче той разбра и това, че би могъл да се люби с нея без никаква опасност, защото тя вече знаеше тайната му. Не друг, а тя му бе казала истината за самия него. Беше му я казвала десет хиляди пъти. Тя знаеше, че баща му е демон — зло и омразно нещо, защото тя бе изнасилена от нечовешко създание и заплодена против волята й. По време на бременността си тя беше носила широки рокли, за да скрива състоянието си. Когато времето за раждане наближило, тя заминала за Сан Франциско, за да роди под грижите на извънредно мълчалива акушерка. По-късно тя бе казала на хората в Сейнт Хелена, че Бруно е незаконно дете на една нейна приятелка от колежа, която загазила и която умряла скоро след раждането на детето и последното й желание било Кейтрин да отгледа сина й. Тя бе довела момчето в къщата си и се бе престорила, че е поверено на нейните грижи напълно законно. Оттогава заживяла във вечен, вцепеняващ срах някой да не открие, че Бруно е нейно дете, и че баща му не е човешко същество. Едно от нещата, които показваха, че е потомък на дявола, беше пенисът му. Бруно имаше пенис на дявол, различен от този на мъжа. Трябваше винаги да го крие — така му казваше тя. Иначе щели да го изгорят на клада. Кейтрин му бе казала всички тези неща и му ги казваше още от времето, когато Бруно беше твърде малък, за да разбира предназначението на пениса. Така и по един особен начин тя се бе превърнала в негова благословия и проклятие едновременно. Беше проклятие, защото непрекъснато се връщаше от оня свят, за да го обсеби или убие. Но тя беше също и благословия, защото ако тя не се връщаше от отвъдното отново и отново, той нямаше да има в кого да изпразни огромните количества гореща сперма, които се натрупваха в него и го изгаряха като лава. Без нея той беше обречен на самотен ергенски живот. Ето защо, гледайки на възкресенията й с ужас и гняв, част от него очакваше с нетърпение всяка нова среща с всяко следващо тяло, в което тя се вселяваше.
	Сега, коленичил на леглото до нея, гледайки гърдите й и тъмните косми на хълмчето между краката й, прозиращо през бледожълтите й бикини, ерекцията на Фрай стана толкова неудържима, че той усети болка. Беше убеден, че това се дължеше на дяволската му половина и чувстваше как звярът в него се стреми да завладее съзнанието му.
	Фрай вкопчи пръстите си в чорапите на Сали (Кейтрин) и разкъса найлоновата материя, смъквайки я от стройните й нозе. После сграбчи бедрата й с огромните си ръце, разтвори ги, примъкна се тежко към нея, докато накрая се озова на дюшека, между краката й.
	Сали отново бе изтръгната от транса си и изведнъж започна да го удря и рита. Опита се да се надигне, но той я бутна назад без никакво усилие. Тя го заблъска с юмруците си, но ударите й нямаха никакъв ефект. Виждайки това, Сали разпери пръсти и посегна към лицето му, за да го издере с ноктите си. Успя да одраска лявата му буза и тогава посегна към очите му.
	Фрай се дръпна назад, вдигна едната си ръка, за да се предпази и направи болезнена гримаса, когато Сали впи зъби в опакото на ръката му. Тогава той се метна отгоре й, затискайки я с огромното си, силно туловище. Вдигна едната си ръка и натисна силно гръкляна й, задушавайки я.

	* * *

	Джошуа Райнхарт изми трите чашки от уискито в умивалника на барчето. После каза на Хилари и Тони:
	— Вие двамата рискувате много повече в това начинание, отколкото аз. Така че защо не летите утре с мене, за да се срещнем с Рита Янси в Холистър?
	— Надявах се да ни предложите — рече Хилари.
	— Тук няма какво повече да правим — додаде Тони.
	Джошуа изтри ръцете си в кърпата за съдове.
	— Добре. Значи, уговорихме се — рече той. — Сега, имате ли стая в някой хотел, за да пренощувате?
	— Още не — отвърна Тони.
	— Можете да останете в моята къща — рече Джошуа.
	Хилари мило се усмихна.
	— Много мило от ваша страна — каза тя, — но не бихме искали да ви се натрапваме.
	— Вие не се натрапвате.
	— Но вие не ни очаквахте и…
	— Млада госпожице — започна раздразнено Джошуа, — знаете ли откога не съм имал гости? Повече от три години. И знаете ли защо не съм имал гости от три години? Защото не съм канил никого да ми гостува — ето защо. Не съм много общителен и не каня лесно. Ако си мислех, че вие и Тони сте ми в тежест или още по-лошо — скучни, аз изобщо нямаше да ви поканя. Сега, нека не губим повече време в учтивости. Вие имате нужда от стая, а аз имам стая за вас. Ще пренощувате ли при мене, или не?
	Тони се засмя, а Хилари се усмихна на Джошуа и каза:
	— Благодаря ви, че ни поканихте. За нас е удоволствие.
	— Добре — рече Джошуа.
	— Харесва ми вашия маниер — каза му тя.
	— Повечето хора ме мислят за свадливец.
	— Но мил свадливец.
	Джошуа също се усмихна и рече:
	— Благодаря. Ще поръчам да го гравират върху надгробната ми плоча: „Тук почива милият свадливец, Джошуа Райнхарт“.
	Когато излизаха от кабинета, телефонът иззвъня и Джошуа се върна при бюрото. Обаждаше се д-р Никълъс Ръдж от Сан Франциско.

	* * *

	Бруно Фрай беше все още върху жената, притискайки я върху дюшека, сложил мускулестата си ръка на гърлото й.
	Сали се душеше и се бореше за въздух. Лицето й бе тъмночервено, сгърчено, агонизиращо…
	Тя го възбуждаше.
	— Не се бори с мене, Майко. Не се противи така. Знаеш, че е безполезно. Знаеш, че накрая аз ще бъда победител.
	Сали се гърчеше под огромното му и силно туловище. Тя се опита да извие гърба си и да се извърти на една страна. Когато не успя да го отхвърли от себе си, Сали бе разтърсена от неволни мускулни конвулсии — тялото й вече реагираше на продължителното отсъствие на въздух и прекъснатото кръвоснабдяване на мозъка. Най-сетне тя сякаш разбра, че никога няма да може да се освободи от него и че нямаше абсолютно никаква надежда за спасение. Сали се отпусна, сразена.
	Убедил се, че жената се бе предала както духовно, така и физически, Фрай махна ръката си от посинялото й гърло. Той се вдигна от нея, заставайки на колене.
	Сали вдигна ръце към врата си, давейки се и кашляйки неудържимо.
	Напълно подлуден и с разтуптяно сърце, болезнено усещащ нуждата, Фрай се изправи до леглото, свали дрехите си и ги хвърли върху тоалетката, за да не пречат.
	Той погледна надолу към ерекцията на пениса си. Гледката го изпълни с трепетна възбуда: стоманената му твърдост, размерът, цветът на яростта…
	Фрай отново се качи на леглото.
	Сега вече тя бе покорна. Очите й гледаха кухо.
	Той разкъса бледожълтите бикини и се намести между красивите й нозе. От устата му потече слюнка и капна върху гърдите й.
	Фрай я прониза. Заби демоничния си израстък дълбоко в жената, ревящ като животно. Той проникваше в нея с демоничния си пенис. Пронизваше я отново и отново… докато спермата му се изля в нея.
	Представи си млечната течност, представи си я как се излива от него и изпълва отвътре тялото й.
	Сети се за раната, която разцъфва под острието на ножа. Червени венчелистчета, излизащи от дълбоко забития нож.
	Мисълта и за двете силно го възбуди: сперма и кръв.
	Пенисът му не омекваше.
	Потен, ръмжащ, олигавен, той се забиваше в нея отново и отново… В нея! Вътре… вътре!
	Щеше да използва ножа по-късно.

	* * *

	Джошуа Райнхарт натисна специално копче върху телефонната уредба, прехвърляйки разговора с д-р Никълъс Ръдж върху високоговорителя, за да могат Тони и Хилари да го чуят.
	— Отначало ви потърсих на домашния ви номер — каза Ръдж, — защото не очаквах да сте в кабинета си толкова късно.
	— Аз съм работоман, докторе.
	— Би трябвало да вземете мерки по този въпрос — каза Ръдж с нещо като загриженост в гласа. — Така не може да се живее. Лекувал съм мнозина прекалено амбициозни мъже, за които работата бе станала единствен смисъл в живота им. Маниакалното отношение към работата може да ви съсипе.
	— Д-р Ръдж, каква е вашата специалност?
	— Психиатрия.
	— Така и предполагах.
	— Вие сте изпълнителят на завещанието?
	— Точно така. Предполагам, че сте научили за смъртта му.
	— Само от вестниците.
	— Докато се занимавах с някои имуществени въпроси, открих, че мистър Фрай е идвал редовно при вас през последната година и половина преди смъртта си.
	— Идваше веднъж месечно — каза Ръдж.
	— Смятахте ли, че той има склонност към убийство?
	— Разбира се, че не — отвърна Ръдж.
	— Лекували сте го през цялото време и не сте разбрали, че е склонен към насилие?
	— Знаех, че е дълбоко разстроен — поде Ръдж, — но не мислех, че представлява опасност за някого. Все пак трябва да разберете, че той не ми даде възможност да открия тази склонност към насилие в него. Тоест, както казах вече, мистър Фрай идваше при мене веднъж на месец. Исках да го преглеждам веднъж седмично и дори два пъти, но той отказваше. От една страна искаше да му помогна, но в същото време се страхуваше от онова, което би могъл да научи за себе си. Не след дълго аз реших да не го притискам толкова много за седмичните прегледи, защото се боях, че той може изцяло да се отдръпне и да се откаже и от месечните си посещения при мене. Все пак, рекох си, по-добре малко лечение, отколкото никак.
	— Кое го е довело при вас?
	— Искате да кажете: какво не е било наред в него, от какво се е оплаквал?
	— Да, това е въпросът ми.
	— Като адвокат, мистър Райнхарт, вие би трябвало да знаете, че аз не мога да ви дам такава информация. Като лекар имам правото да защитавам пациента си.
	— Пациентът ви е мъртъв, д-р Ръдж.
	— Това няма значение.
	— Но има дяволски голямо значение за пациента.
	— Той ми се доверяваше.
	— Когато пациентът е починал, привилегироващата връзка лекар-пациент няма почти никаква юридическа валидност.
	— Навярно няма юридическа стойност — каза Ръдж, — но моралната стойност остава. Аз все още нося известна отговорност. Не бих направил нищо, с което да уроня престижа на свой клиент, без оглед на това дали той е жив, или мъртъв.
	— Похвално е — рече Джошуа, — но в този случай, докторе, каквото и да ми кажете, не можете да уроните престижа му повече от онова, което сам той е сторил.
	— Това също няма никакво значение.
	— Докторе, положението е особено. Точно днес аз попаднах на информация, която показва, чу Бруно Фрай е убивал жени през последните пет години… много жени… и му се е разминало.
	— Шегувате се!
	— Не зная кое тук ви се вижда смешно, д-р Ръдж, но аз не се шегувам, когато става въпрос за масово убийство.
	Ръдж мълчеше.
	— Освен това — продължи Джошуа, — имам причина да мисля, че Фрай не е действал сам. Може да е имал съучастник в убийствата. И този съучастник може все още да се разхожда жив и на свобода.
	— Това е невероятно!
	— И аз така казах.
	— Предали ли сте тази своя информация на полицията?
	— Не — отвърна Джошуа. — Първо тя навярно не е достатъчна, за да привлече вниманието им. Онова, което съм открил, убеждава мене… и още двама души, имащи отношение към тази история. Но в полицията сигурно ще кажат, че става въпрос за случайни съвпадения. Има и друго — не съм сигурен към кой полицейски участък да се обърна. Убийствата може да са били извършени в няколко области и в няколко различни градове. И така, смятах, че Фрай навярно ви е казал нещо, което само по себе си не изглежда толкова важно, но което съвпада с откритите от мене факти. Ако през тази година и половина на лечение вие сте разбрали нещо, което допълва информацията ми, то тогава аз ще разполагам с достатъчно факти, за да реша към кой полицейски участък да се обърна… и достатъчно, за да мога да ги убедя, че положението е сериозно.
	— Ами…
	— Д-р Ръдж, ако продължавате да прикривате точно този ваш пациент, могат да бъдат извършени нови убийства… на още жени. Нима искате тяхната смърт да тежи на съвестта ви?
	— Добре — отвърна Ръдж, — но това не може да стане по телефона.
	— Аз ще дойда в Сан Франциско утре във възможно най-ранния час, удобен за вас.
	— Сутринта съм свободен — каза Ръдж.
	— Хората ми и аз ще се срещнем с вас във вашия кабинет в 10 часа, нали?
	— Чудесно — отвърна Ръдж. — Но ви предупреждавам — преди да обсъждам лечението на мистър Фрай с вас, ще искам да чуя информацията ви в подробности.
	— Естествено.
	— И ако не съм убеден, че е на лице истинска опасност, ще запазя в тайна медицинския картон на мистър Фрай.
	— О, не се съмнявам, че ще ви убедим — рече Джошуа. — Съвсем сигурен съм, че космите на главата ви ще щръкнат. Ще се видим утре сутринта, докторе.
	Джошуа затвори телефона и погледна към Тони и Хилари.
	— Утре ще имаме много работа. Първо Сан Франциско и д-р Ръдж, после Холистър и загадъчната Рита Янси.
	Хилари стана от дивана, върху който бе седяла по време на разговора.
	— Не ме е грижа, дори ако трябва да прелетим над половината земно кълбо. Най-после нещата сякаш се проясняват. За първи път чувствам, че ние наистина ще разберем какво се крие зад всичко това.
	— И аз чувствам същото — додаде Тони, усмихвайки се на Джошуа. — Знаете ли… начинът по който говорихте с Ръдж… имате истински талант да водите разпити. Бихте могли да бъдете много добър детектив.
	— Ще го добавя върху надгробната си плоча — рече Джошуа. — „Тук лежи Джошуа Райнхарт, милият свадливец, който би могъл да стане много добър детектив.“ — Той се изправи и продължи: — Умирам от глад. У дома в хладилника има пържоли и много бутилки „Каберне Совиньон“ на Робърт Мондави. Какво чакаме?

	* * *

	Фрай се извърна с гръб към напоеното с кръв легло и опръсканата с кръв стена.
	Той остави окървавения нож върху тоалетката и излезе от стаята.
	В къщата цареше неестествена тишина.
	Демоничната му енергия го бе напуснала. Клепачите му тежаха, беше летаргичен и отпуснат.
	В банята Фрай нагласи водата под душа толкова гореща, колкото можеше да изтърпи. Влезе в малкото пространство и се насапуниса. Изплакна се, после пак се насапуниса и се изплакна втори път.
	В главата му нямаше друга мисъл освен тази, свързана с подробностите по измиването. Гледката на кръвта, която се оттичаше в канала не му напомняше за мъртвата жена в съседната стая. Беше просто мръсотия, която се отцеждаше.
	Искаше само да се приведе в отличен вид и да поспи във фургона няколко часа. Беше изтощен. Ръцете му бяха сякаш от олово, а краката от каучук.
	Фрай излезе изпод душа и се подсуши в голяма хавлиена кърпа. Тя беше попила миризмата на жената, но това не му носеше приятни, нито неприятни усещания.
	Той прекара доста време над умивалника, търкайки ръцете си с четката, която намери до поставката за сапун. Изчисти всяка частица кръв от гънките на кокалчетата си, обръщайки специално внимание на ноктите си.
	Когато излизаше от банята с намерение да донесе дрехите си от спалнята, той забеляза голямо огледало върху вратата, което не бе видял, влизайки под душа. Фрай спря пред него, за да се огледа — да не би да е пропуснал някое петънце от кръв. Беше съвършено чист, свеж и розов като току-що изкъпано бебе.
	Той се втренчи в отражението на отпуснатия си пенис и увисналите под него тестиси, опитвайки се усилено да открие белезите на дявола. Фрай знаеше, че не е като другите мъже. Нямаше никакво съмнение в това. Майка му се ужасяваше, че някой можеше да открие тайната му. Светът щеше да научи, че той бе наполовина дявол — дете на обикновена жена и люспесто, пъклено същество с вампирски зъби. Страхът на Кейтрин от разкритието беше внушен и на Бруно още в ранна възраст. Той все още се ужасяваше, че могат да разберат за него и да го изгорят жив. Фрай никога не се бе събличал гол пред друг човек. В училище той не участваше в часовете по физкултура — беше извинен в гимназията поради предполагаемите му религиозни убеждения, забраняващи му да се къпе гол с другите момчета. Дори пред лекар не се бе събличал напълно. Майка му беше сигурна в едно — който видеше половия му орган, щеше веднага да разбере, че мъжествеността му беше генетичното наследство от баща — дявол. Бруно беше дълбоко повлиян и впечатлен от ужасяващата й непоклатима увереност.
	Но гледайки се в огледалото, той не виждаше нищо, което да отличава половия му орган от тези на другите мъже. Скоро след като майка му почина от инфаркт, Бруно отиде на порнографски филм в Сан Франциско — беше нетърпелив да види как изглеждаше нормалният мъжки пенис. Той беше изненадан и объркан, когато видя, че всички мъже във филма бяха почти същите като него. Фрай гледа и други филми от този вид, но не можа да види дори един мъж, който да беше чувствително по-различен от него. Някои имаха по-големи от неговия пенис. На други органите бяха по-малки. Някои бяха по-дебели, други по-тънки. Трети бяха леко извити. Четвърти бяха обрязани. Пети пък не бяха. Но това бяха все маловажни различия, а не ужасните, шокиращи, основни различия, каквито той беше очаквал.
	Озадачен и разтревожен, Бруно се бе върнал в Сейнт Хелена, за да поседи насаме със себе си и да помисли върху своето откритие. Първата му мисъл беше, че майка му го е излъгала. Но това беше почти невъзможно. Всяка седмица тя разказваше по няколко пъти историята на неговото зачатие в разстояние на толкова много дни и всеки път, когато описваше омразния демон и грубото изнасилване, тя трепереше, викаше жално и плачеше. Преживяването беше за нея истинско, а не някаква въображаема история, която тя беше измислила с цел да го заблуди. И все пак… Седнал насаме със себе си преди пет години, обсъждайки сам видяното, Бруно не можеше да намери друго обяснение, освен че майка му го бе излъгала. И неговото аз се съгласяваше с това обяснение.
	На следващия ден той се върна в Сан Франциско, трескаво възбуден, решен да осъществи полов акт с жена за първи път през своите тридесет и пет години. Отиде в един салон за масажи, който беше зле прикрит публичен дом. Избра си една стройна и красива масажистка. Казваше се Тами и като се изключеха малко изпъкналите й горни предни зъби и въздългия й врат, тя беше хубава жена, както всяка друга, която Бруно бе виждал… или поне така му изглеждаше, докато се бореше да се въздържи, за да не се изпразни в гащите си. В една от кабините, миришеща на борова дезинфекционна течност и застояла сперма, той прие цената на Тами, плати й и започна да я гледа как сваля пуловера и панталоните си. Тялото й беше гладко и заоблено и Бруно толкова го желаеше, че стоеше като истукан, неспособен да помръдне и изпаднал в транс, въпреки всичките неща, които можеше да направи с нея.
	Тя седна на ръба на тясното легло, усмихна се и му предложи и той да се съблече. Той се съблече до кръста, оставайки по долни гащи. Но когато дойде време да й покаже коравия си, щръкнал пенис, Бруно не можа да поеме риска, виждайки се цял обхванат от пламъци, на кладата на смъртта заради дяволската си кръв. Той се вцепени. Гледаше стройните крака на Тами и къдравите косми върху срамния й хълм, гледаше заоблените й гърди и я искаше, желаеше я, а не смееше да го направи. Усещайки неохотата му да се съблече, тя протегна ръка и докосна чатала му, опипвайки пениса през гащите му. Бавно го потърка през тънката материя и каза: „О, искам това! Толкова е голям! Никога не съм имала такъв!“. И когато Тами каза тези думи, той разбра, че е някак по-различен от другите, макар да не виждаше никаква разлика. Тя се опита да свали панталона му, а той я удари през лицето и я повали по гръб на леглото. Тами си удари главата в стената, вдигна ръце, за да се предпази от него и пищеше ли, пищеше. Бруно се чудеше дали не трябва да я убие. Въпреки че не беше видяла дяволския му пенис, тя може би беше разпознала неестествените му качества като го бе почувствала през гащите му.
	Преди да реши обаче какво да прави, вратата на кабината рязко се отвори в отговор на писъците на момичето и в коридора се показа мъж с автомат. Биячът беше едър колкото Бруно, а оръжието му даваше значително предимство. Бруно беше сигурен, че ще го набият, наругаят, ще го наричат с грозни имена и ще плюят отгоре му, ще го измъчват и накрая ще го изгорят на клада. Но за негова най-голяма изненада те само го накараха да се облече и да се маха. Тами не бе казала нищо повече за необикновения пенис на Бруно. Явно тя знаеше, че е различен, но не знаеше точно колко различен. Тами не знаеше, че пенисът му е знакът на дявола — неговия баща, доказателство за пъкления му произход.
	Бруно си отдъхна, облече се набързо и тичешком напусна салона за масаж, изчервен, смутен, но благодарен, че тайната му не беше разкрита. Той се върна в Сейнт Хелена и разговаря сам със себе си за това как едва не го бяха разкрили. Тогава Бруно и неговото аз се съгласиха, че Кейтрин беше права и той трябваше да се задоволява, без да прибягва до услугите на жена.
	По това време, разбира се, Кейтрин започна да се връща от оня свят и Бруно можеше да се задоволява с нея, изхвърляйки огромни количества сперма в многобройните, чудесни тела, които тя обитаваше. Той все още сам задоволяваше сексуалните си потребности — сам със себе си, с другото си аз, с другата си половина. Обаче беше подлудяващо и възбуждащо да пъхне пениса си в топлата, стегната и влажна среда на някоя жена от време на време.
	Сега, застанал пред огледалото, закрепено на вратата на банята на Сали, Бруно се взираше очарован от отражението на пениса си, питайки се каква разлика беше усетила Тами, опипвайки пулсиращата му ерекция в кабината на салона за масаж преди пет години.
	Не след дълго той плъзна поглед нагоре, към половия си орган, към гладкия си, мускулест корем, после още нагоре, към широките си гърди и още нагоре, докато срещна погледа на другия Бруно в огледалото. Когато се взря в очите на отражението си, всичко в периферното му зрение избледня. Действителните очертания се размиха и придобиха нови форми. Без наркотици или алкохол той потъваше в халюцинациите си. Протегна ръка и докосна огледалото, а пръстите на другия Бруно докоснаха неговите от другата страна на стъклото. Като в сън той се приближи до огледалото и притисна носа си в носа на другия Бруно.
	Взря се в очите на другия и те на свой ред пронизаха неговите очи. За миг Бруно забрави, че срещу него е само отражението му. Другият Бруно беше истински. Той целуна другия и целувката беше студена. Отдръпна се леко назад. Същото направи и другият. Облиза устните си. Другият Бруно също ги облиза. Тогава пак се целунаха. Той вкусваше с езика си отворената уста на Бруно и постепенно целувката стана топла, но никога не стана мека и приятна, както той очакваше. Въпреки трите мощни оргазма, които Сали-Кейтрин бе изтръгнала от него, пенисът му отново се втвърди и когато стана много твърд Бруно го притисна в пениса на другия Бруно, описвайки кръгове с хълбоците си.
	Той търкаше втвърдения си орган в неговия, продължаваше да го целува и да впива възхитения си поглед в очите, които го гледаха втренчено от огледалото. В разстояние на едва-две минути Бруно бе щастлив така, както не се бе случвало от много дни.
	Но точно тогава халюцинациите изведнъж се изпариха и действителността с трясък се стовари върху главата му като чук, удрящ по наковалнята. Той осъзна, че всъщност не прегръщаше другото си „аз“, а се опитва да прави секс с едно плоско огледално отражение. Силно наелектризирани, чувствата му като искра прескочиха от огледалните очи в неговите собствени и мощна конвулсия разтърси тялото му. Беше емоционален шок, но оказа влияние и върху физиката му като го накара да трепери и да се гърчи. Летаргията му в миг се изпари. Внезапно той отново бе зареден с енергия. Съзнанието му шеметно се носеше нанякъде, изпускайки искри.
	Бруно си спомни, че е мъртъв. Половината от него бе мъртва. Кучката го беше намушкала с нож миналата седмица в Лос Анджелис. Сега той беше както мъртъв, така и жив.
	Обхвана го бездънна мъка.
	Очите му се напълниха със сълзи.
	Той разбра, че никога нямаше да се прегръща както преди. Никога!
	Сега Бруно имаше само две ръце, а не четири, само един пенис, а не два и само една уста, а не две.
	Той никога нямаше да може да целуне себе си, да усети как двата езика се докосват. Никога!
	Половината от него бе мъртва и Бруно плачеше.
	Никога повече нямаше да може да прави секс със себе си, както толкова много пъти в миналото. Сега той вече нямаше друг любовник, освен ръката си — ограниченото удоволствие на мастурбирането.
	Бруно беше сам.
	Завинаги!
	Известно време той стоя пред огледалото, плачейки. Широките му рамене бяха приведени под тежестта на безнадеждно отчаяние. Но непоносимата му скръб и самосъжаление започнаха бавно да отстъпват пред гнева му. Тя му бе причинила всичко това! Кейтрин! Кучка такава! Тя беше убила неговата половина, беше го оставила да се чувства половин човек и неизказано празен и кух. Егоистичната, омразна, гадна кучка! С нарастването на гнева му се засилваше и импулсът му да руши. Както беше гол, Бруно се развилия в бунгалото — всекидневната, кухнята и банята, чупейки мебелите, разкъсвайки тапицерията им, чупейки чинии, проклинайки майка си, проклинайки дяволския си баща, проклинайки света, който той понякога изобщо не можеше да разбере.

	* * *

	В кухнята на Джошуа Райнхарт Хилари изми с четката три големи картофа и ги остави върху плота така, че да бъдат готови, за да може тя бързо да ги метне в микровълновата фурна веднага, щом трите дебели пържоли бъдеха добре изпечени на скарата. Работата в кухнята я отпускаше. Тя гледаше ръцете си, докато работеше, но не мислеше само за храната, която приготвяше. Тревожните й мисли се спотайваха дълбоко в подсъзнанието й.
	Тони правеше салатата. Той стоеше край умивалника, близо до нея, с навити ръкави и миеше и режеше на ситно пресните зеленчуци.
	Докато двамата приготвяха вечерята, Джошуа разговаряше по телефона в кухнята с шериф Лоренски. Джошуа му каза за изтеглените пари от сметките на Фрай в Сан Франциско и за двойника, който беше някъде в Лос Анджелис, търсейки Хилари. Каза му също и за теорията относно масовите убийства, до която бяха достигнали той, Тони и Хилари в кабинета му преди малко. Всъщност Лоренски нямаше какво толкова да прави по случая, тъй като, доколкото му бе известно, в неговия район не бяха извършени престъпления. Но по всяка вероятност Фрай носеше вина за престъпления, извършени другаде, за които те още нищо не знаеха. Вероятността за нови престъпления в областта, преди още да е разрешена загадката с двойника, беше дори още по-голяма. Поради това, а и поради факта че репутацията на шериф Лоренски бе леко опетнена, загдето той бе гарантирал за Фрай пред полицията на Лос Анджелис миналата сряда, Джошуа реши (а и Хилари се съгласи с него), че шерифът има право да знае всичко, което те знаеха.
	Макар Хилари да чуваше разговора само от едната страна, тя усещаше, че шериф Лоренски е очарован. Хилари разбираше от отговорите на Джошуа, че шерифът предложи на два пъти тялото в гроба на Фрай да бъде извадено, за да се установи дали е на Бруно Фрай, или не. Джошуа предпочиташе да изчака, за да говори първо с д-р Ръдж и Рита Янси, но увери Лоренски, че ексхумация ще се състои, ако Ръдж и Янси не са в състояние да отговорят на въпросите, които Джошуа възнамеряваше да им зададе.
	Когато приключи разговора си с шерифа, той провери салатата на Тони, спорейки сам със себе си дали марулите бяха достатъчно пресни, суетейки се дали репичките бяха много люти, или пък евентуално не бяха изобщо люти, огледа цвъртящите пържоли така, сякаш търсеше пукнатини в три диаманта, каза на Хилари да сложи картофите в микровълновата печка, бързо наряза на ситно малко праз лук в сметаната и отвори две бутилки калифорнийско „Каберне Совиньон“ — много сухо червено вино от избата на Робърт Мондави, която беше една пресечка по-надолу. Джошуа беше голям мърморко в кухнята. Неговата придирчивост и педантичност развеселяваха Хилари.
	Тя бе изненадана, че така бързо започва да харесва адвоката. Хилари рядко се бе чувствала така свободно с човек, когото познаваше от няколко часа. Ала бащинското му отношение и малко грубоватата му честност, остроумието и интелигентността му, както и малко безцеремонната му галантност я караха да се чувства желана, спокойна и сигурна в неговата компания.
	Тримата седнаха да вечерят в трапезарията — уютна стая във фолклорен стил, с три бели и една тухлена стена, под от дъбови чворести дъски и таван, покрит с нерендосани греди. От време на време върху непроницаемите стъкла на големите прозорци се разбиваха едри дъждовни капки.
	Когато седнаха около масата, Джошуа каза:
	— Правилото е следното: никой няма да говори за Бруно Фрай, докато не изядем пържолите, не изпием и последната глътка от това чудесно вино и не изпием кафето и брендито си.
	— Съгласна — рече Хилари.
	— Напълно съгласен — додаде Тони. — Смятам, че мозъкът ми се претовари по този въпрос още преди време. Има и други неща на този свят, за които си струва човек да поговори.
	— Да — отвърна Джошуа, — но за нещастие повечето от тях са също толкова потискащи, колкото историята на Фрай. Войни, тероризъм, инфлация, завръщането на лудитите* и на некадърните политици…
	[* Движение на работници по време на индустриалната революция, които унищожавали машините, считайки ги за причина за безработицата. По името на Ned Ludd, който пръв счупил струга си. — Б.пр.]
	— … изкуството, музиката, киното, последните постижения в медицината, настъпващата техническа революция, която невероятно ще подобри живота ни, въпреки новите лудити — добави Хилари.
	Джошуа присви очи, изгледа я през масата и я попита:
	— Вие Хилари ли се казвате, или Полиана?
	— А вие Джошуа ли се казвате, или Касандра? — отговори тя на въпроса с въпрос.
	— Касандра е била права, когато е пророкувала зла участ и разруха — отвърна Джошуа, — но през цялото време никой не й е вярвал.
	— Ако никой не вярва — рече Хилари, — тогава каква полза има да си прав?
	— О, аз отдавна съм се отказал да убеждавам другите хора, че правителството е най-големият ни враг и че големият Брат ще ни погълне всичките. Престанах да се опитвам да ги убеждавам и за стотици други неща, които ми изглеждаха очевидни истини, но които те изобщо не разбират. Мнозина от тях са глупаци, които никога няма да разберат. На мене обаче ми доставя огромно удоволствие просто да зная, че съм прав и да виждам непрекъснато увеличаващия се материал в ежедневната преса, доказващ правотата ми. Аз зная и това е достатъчно.
	— Ах! — въздъхна Хилари. — С други думи не ви е грижа дали светът около нас ще се разпадне, стига само да можете да си доставите егоистичното удоволствие като заявите: „Нали ви казвах?!“.
	— Ох! — въздъхна на свой ред Джошуа.
	Тони се засмя.
	— Внимавайте с нея, Джошуа! Не забравяйте, че тя си изкарва прехраната, защото много добре си служи с думите.
	Близо час те говориха за много неща, но после някак си незабелязано, въпреки обещанието, което си бяха дали, започнаха отново да говорят за Бруно Фрай много преди да изпият виното си или да са готови за кафе и бренди.
	По едно време Хилари каза:
	— Какво е направила Кейтрин, за да го накара така явно да се страхува от нея и да я мрази?
	— Зададох същия въпрос на Латам Хоторн — рече Джошуа.
	— А той какво каза?
	— Нямаше понятие — отвърна Джошуа. — Все още ми е трудно да повярвам, че такава черна омраза е могла да съществува между тях и нито веднъж да не съм я забелязал за всичките години, през които съм ги познавал. Струваше ми се, че Кейтрин винаги го глези. А Бруно сякаш я боготвореше. Разбира се, хората в града я мислеха за светица преди всичко заради това, че бе прибрала момчето. Сега обаче излиза, че е била по-скоро дяволица, отколкото светица.
	— Чакайте малко — намеси се Тони. — Тя го е прибрала, така ли? Какво имате предвид?
	— Точно каквото казах, можеше да остави детето да отиде в сиропиталище, но не го направи. Отвори сърцето и дома си за него.
	— Но ние мислехме, че той е неин син — учуди се Хилари.
	— Осиновен — отвърна Джошуа.
	— Това го нямаше във вестниците — каза Тони.
	— Осиновила го е преди много, много време — рече Джошуа. — През целия си живот, с изключение на няколко месеца, Бруно е бил Фрай. Понякога ми се струваше, че той беше много повече Фрай, отколкото ако Кейтрин бе имала свой роден син. Очите му имаха същия цвят като на Кейтрин. И разбира се, беше толкова студен, същият насочен към себе си, вечно замислен човек като Кейтрин… и като Лио, според хорските приказки.
	— Ако е бил осиновен — каза Хилари, — възможно е все пак да е имал брат.
	— Не — отвърна Джошуа. — Не е имал.
	— Как можете да бъдете сигурен? Навярно брат му и той са дори близнаци! — възкликна Хилари, възбудена от тази мисъл.
	Джошуа свъси чело.
	— Мислите, че Кейтрин е осиновила едното от две момчета — близнаци, без да знае?
	— Това би обяснило внезапната поява на двойника — отвърна Тони.
	Бръчката върху челото на Джошуа се задълбочи.
	— Но къде е бил мистериозният брат близнак през всичките тези години?
	— Навярно е бил отгледан от друго семейство — отговори Хилари, нетърпеливо обличайки теорията си в плът и кръв. — В някой друг град и друг край на щата.
	— А може и да е в друга част на страната — предположи Тони.
	— Да не би да искате да ми кажете, че по някакъв начин Бруно и неговият отдавна изгубен брат са се срещнали?
	— Би могло да се случи — отвърна Хилари.
	Джошуа поклати глава.
	— Би могло, но не и в този случай. Бруно беше единствено дете.
	— Сигурен ли сте?
	— Няма никакво съмнение — отвърна Джошуа. — Обстоятелствата, при които е роден, не са тайна.
	— Но близнаците… такава чудесна теория — каза Хилари.
	Джошуа кимна.
	— Зная. Такъв отговор е удобен. И аз бих желал да намерим удобен отговор, за да можем да приключим бързо с тази работа. Повярвайте, противно ми е да правя дупки в теорията ви.
	— А може би вие не сте и в състояние да го сторите — рече Хилари.
	— В състояние съм.
	— Опитайте се — предложи Тони. — Кажете ни от къде е Бруно, коя е била истинската му майка. Навярно ние ще можем да направим дупка във вашата теория. Може случаят да не е така прост, както вие си мислите.

	* * *

	Постепенно, след като счупи и направи на пух и прах почти всичко в бунгалото, Бруно се овладя. Стихийната му и примитивна ярост се охлади до не така разрушителен и най-обикновен човешки гняв. Минута-две след като буйството му спадна под точката на кипене, той застана сред хаоса, който беше сътворил, дишайки тежко. Потта струеше от челото му и лъскаше върху голото му тяло. Тогава Бруно отиде в спалнята и се облече.
	Вече облечен, той застана в долния край на окървавеното легло и се загледа в зверски насеченото тяло на жената, която беше познавал само като Сали. Сега, вече твърде късно, Бруно осъзна, че тя не беше Кейтрин. Сали не беше друго превъплъщение на майка му. Старата мръсница не беше прескочила от тялото на Хилари Томас в тялото на Сали. Бруно не можеше да си представи защо изобщо си беше въобразил нещо друго. Беше учуден, че е могъл така да се обърка.
	Обаче не чувстваше никакво разкаяние за това, което беше направил със Сали. Дори да не беше самата Кейтрин, тя беше нейна прислужница, изпратена от Ада, за да й служи. Сали беше един от враговете, конспираторка, участница в заговора за неговото убийство. Той беше сигурен в това. Може би тя бе дори една от възкръсналите мъртви. Да, разбира се! Бруно беше сигурен в това. Да! Сали беше точно като Кейтрин — мъртва жена в ново тяло, едно от онези чудовища, които не желаеха да останат в гроба си, където им беше мястото. Тя бе една от тях.
	Бруно потрепери. Той бе уверен, че Сали през цялото време е знаела къде се крие Хилари-Кейтрин. Но тя не беше издала тайната и заради непоклатимата си вярност към майка му трябваше да умре.
	Освен това той в действителност не я беше убил. Тя отново щеше да възкръсне в нечие друго тяло, изгонвайки човека, на когото то фактически принадлежеше.
	Сега трябваше да забрави за Сали и да намери Хилари-Кейтрин. Тя все още беше някъде там и го чакаше.
	Трябваше да я намери и да я убие преди тя да е намерила начин да го пречука първа.
	Сали поне му бе казала нещо — име. Този Топелис, агентът на Хилари сигурно знаеше къде се крие тя.

	* * *

	Тримата разчистиха масата, вдигнаха съдовете от вечерята и Джошуа наля на всички още вино, преди да разкаже историята на Бруно, издигнал се от сирак до единствен наследник на имението Фрай. Той се бе сдобил с тези факти в разстояние на много години, малко по малко, от Кейтрин и от други хора, живели в Сейнт Хелена дълго преди Джошуа да дойде да адвокатства в долината.
	През 1940-та — годината, в която се родил Бруно, Кейтрин била на двадесет и шест години и все още живеела с баща си Лио в отдалечената къща на върха на скалата, зад винарната. Там те живеели заедно от 1918-та година, когато умряла майката на Кейтрин. Кейтрин отсъствала от дома си само около година, която прекарала в един колеж в Сан Франциско. Тя напуснала училище, защото не желаела да отсъства от Сейнт Хелена, само за да придобие куп остарели знания, които никога нямало да използва. Кейтрин обичаше долината и голямата, стара, викторианска къща на скалата. Беше красива и стройна жена, която можеше да има толкова ухажори, колкото пожелаеше, но тя сякаш не проявяваше никакъв интерес към любовните авантюри. Макар да беше все още млада, самовглъбената й природа и хладното й отношение към всички мъже убеди повечето хора, които я познаваха, че Кейтрин не само ще си остане стара мома, но и ще бъде щастлива в тази си роля.
	След това през януари на 1940-та година приятелката й, Мери Гюнтер, с която Кейтрин се бе запознала в колежа няколко години по-рано, й се обадила по телефона. Мери имала нужда от помощ. Един мъж я бил вкарал в беля. Той й бил обещал да се ожени за нея, засипвал я с хиляди извинения и накрая избягал, когато тя била бременна в шестия месец. Мери била почти на дъното. Тя нямала семейство, към което да се обърне за помощ, нито друга приятелка, поне наполовина така близка, колкото била Кейтрин. Тя помолила Кейтрин да дойде в Сан Франциско след няколко месеца, веднага след раждането на бебето. Мери не искала да бъде сама в този труден и мъчителен период. Помолила Кейтрин също да се грижи за бебето, докато тя, Мери, си намерела работа, за да свие гнездо и създаде свестен дом за детето. Кейтрин се съгласила да помогне и започнала да казва на хората в Сейнт Хелена, че тя временно ще изпълнява ролята на майка. Изглеждала толкова щастлива и така развълнувана от тази перспектива, че съседите й веднага отбелязали колко добра майка би била тя за собствените си деца, само ако можела да си намери мъж, който да се ожени за нея и да бъде баща на децата й.
	Шест седмици след телефонното обаждане на Мери Гюнтер и шест седмици преди Кейтрин да отиде в Сан Франциско, за да бъде с приятелката си, Лио получил масиран мозъчен кръвоизлив и се строполил мъртъв между високите поставки с дъбовите бъчви в една от големите изби за отлежаване на виното. Въпреки че Кейтрин била зашеметена и погълната от скръб и макар да трябвало да започне да се учи да ръководи семейния бизнес, тя не се отказала от обещанието си към Мери Гюнтер. През април, когато Мери й писала, че бебето се е родило, Кейтрин отишла в Сан Франциско. Отсъствала от Сейнт Хелена повече от две седмици и когато се завърнала, носела малко бебе — Бруно Гюнтер, прекалено дребничкото и крехко дете на Мери.
	Кейтрин очаквала, че Бруно ще остане при нея една година, през което време Мери трябвало да стъпи здраво на краката си, за да бъде готова да поеме пълната отговорност за паленцето си. Ала след шест месеца дошла вестта, че Мери е загазила още повече, този път много по-лошо от преди — била болна от скоротечен рак. Мери умирала. Оставали й само три-четири седмици живот. Най-много месец. Кейтрин занесла бебето в Сан Франциско, за да може майката да прекара последните си дни с него. Тогава именно Мери направила всичко необходимо, за да може Кейтрин законно да получи постоянно попечителство над бебето. Родителите на Мери били мъртви. Тя нямала други роднини, с които Бруно би могъл да живее. Ако Кейтрин не го бе взела, той щеше да се озове в приют за сираци или в ръцете на осиновители, които биха могли да бъдат или да не бъдат добри към него. Мери починала, Кейтрин платила погребението й и се върнала с Бруно в Сейнт Хелена.
	Тя отгледала момчето като свое дете, действайки не само като настойница, но и като загрижена и любяща майка. Кейтрин можела да си позволи прислуга и разни други домашни помощници, но тя не се възползвала от това — не позволявала никой друг да се грижи за момчето. Лио не беше наемал домашна прислуга, а Кейтрин бе наследила независимия дух на баща си. Добре се оправяла и сама. Когато Бруно навършил четири години, Кейтрин отишла отново в Сан Франциско при съдията, който й бе дал правото на попечителство над детето по молба на Мери, и тя официално осиновила Бруно, давайки му семейното име Фрай.
	С надеждата да извлекат някакво доказателство от историята, която Джошуа разказваше, и наострили уши за всякакви несъответствия и нелепости, Хилари и Тони се бяха навели напред, облегнали лакти на масата и слушаха с внимание. Когато той свърши, те се облегнаха назад и взеха чашите си с вино.
	— В Сейнт Хелена все още има хора — рече Джошуа, — възприемащи Кейтрин Фрай преди всичко като жената светица, приютила едно клето, безпризорно дете, на което бе дала любов, а също и значително богатство.
	— Значи не е имало близнак — каза Тони.
	— Определено не — отвърна Джошуа.
	— Което означава, че започваме пак отначало — въздъхна Хилари.
	— Има няколко неща в тази история, които ме безпокоят — каза Тони.
	Джошуа повдигна вежди учуден.
	— Кои например?
	— Ами, дори в наши дни с присъщите ни либерални отношения е дяволски трудно неомъжена жена да получи разрешение за осиновяване на дете — отвърна Тони. — А през 1940-та година трябва да е било почти невъзможно.
	— Мисля, че мога да ви дам обяснение — рече Джошуа. — Ако не ме лъже паметта, Кейтрин веднъж ми каза, че тя и Мери са предусещали нежеланието на съда да уреди въпроса с осиновяването. И така двете представили пред съдията една версия, която според тях била благородна лъжа — казали му, че Кейтрин е братовчедка на Мери и най-близката й жива роднина. В онези дни, ако някой близък роднина поискаше да осинови дете на друг свой близък, съдът почти автоматично даваше съгласието си.
	— И съдията просто е приел тяхната кръвна родствена връзка без да я провери?! — учуди се Тони.
	— Не забравяйте, че през 1940-та година съдиите сякаш нямаха този интерес да се ровят в семейни дела, който имат сега. Беше период, в който американците смятаха, че ролята на правителството не е толкова важна и в най-общи линии онова време беше много по-здравословно от сегашното.
	Хилари погледна към Тони и попита:
	— Каза, че има няколко неща, които те безпокоят. Какви са другите?
	Тони уморено прокара длан по лицето си.
	— Това е само предчувствие. Цялата история звучи… толкова гладко.
	— Искате да кажете, че е нагласена? — изненада се Джошуа.
	— Не зная — отвърна Тони. — Наистина не зная какво искам да кажа, но когато човек е бил полицай толкова дълго време като мене, то той развива нюх към такива неща.
	— И усещаш, че има нещо гнило ли? — попита го Хилари.
	— Така мисля.
	— Какво е то? — попита Джошуа.
	— Нищо особено. Както казах, историята ми се вижда твърде гладка — всичко съвпада прекалено добре.
	Тони изпи докрай виното в чашата си и добави:
	— Би ли могъл Бруно да е всъщност дете на Кейтрин?
	Джошуа изгледа Тони слисано. Когато намери думи, той рече:
	— Вие сериозно ли говорите?
	— Да.
	— Питате ме дали е възможно тя да е измислила цялата тази история за Мери Гюнтер и просто да е отишла в Сан Франциско, за да роди собственото си незаконно дете?
	— Точно това ви питам — отвърна Тони.
	— Не — отсече Джошуа. — Тя не беше бременна.
	— Сигурен ли сте?
	— Е, аз лично не съм изследвал урината й и не съм правил теста с жабата. През 1940-та дори не живеех в долината. Дойдох тук през четиридесет и пета, след войната. Но съм чувал историята много пъти — понякога на части, понякога цялата — от хора, които са живели тук през 1940-та година. Разбира се, вие навярно си мислите, че те просто повтарят онова, което тя им е казала. Но ако Кейтрин беше бременна, тя не би могла да скрие този факт — не и в град, толкова малък като Сейнт Хелена. Всички щяха да научат.
	— Има съвсем малък процент жени, които не се издуват много отпред, когато носят дете — каза Хилари. — Можете да ги гледате колкото искате, и пак да не забележите нищо.
	— Забравяте, че Кейтрин не се интересуваше от мъже — рече Джошуа. — Тя не се срещаше с никого. Как би могла да забременее?
	— Може да не се е срещала с никого от местните — намеси се Тони, — но по време на прибиране на гроздето не идват ли тук много наемни работници от други места? И не са ли повечето от тях млади, красиви и здрави мъже?
	— Чакайте, чакайте! — възкликна Джошуа. — Вие май отново се засилихте в лявото крило. Искате да кажете, че Кейтрин, за която навсякъде се говореше, че не се интересува от мъже, изведнъж си е паднала по някой от общите работници?
	— Известно е, че такива неща се случват.
	— Но вие също се опитвате да ми кажете, че тези двама почти невъзможни любовници са имали връзка буквално пред очите на всички… а никой не ги е забелязал, нито пък се е пуснала някаква приказка. А освен всичко друго, вие твърдите, че Кейтрин е била и уникална жена, на която не й личало, когато е била бременна. Не! — Джошуа поклати белокосата си глава. — За мене това е прекалено. Прекалено много съвпадения! Вие смятате, че историята на Кейтрин е твърде изрядна и гладка, но в сравнение с всичките ви смели предположения, тя просто изглежда съвсем истинска.
	— Прав сте. Значи още една обещаваща теория отиде на кино — рече Хилари и допи виното си.
	Тони въздъхна и се почеса по брадичката.
	— Да… сигурно съм твърде уморен, за да говоря смислено. Но все не съм убеден, че и историята на Кейтрин е много смислена. Има още нещо. Нещо особено.

	* * *

	Стъпил върху парчетата от изпочупени съдове в кухнята на Сали, Бруно Фрай отвори телефонния указател и затърси номера на „Топелис и съдружници“. Офисът им беше в Бевърли Хилс. Той набра номера и му отговори телефонистката на Топелис. Бруно беше очаквал това.
	— Случаят е спешен — каза й той. — Смятах, че ще можете да ми помогнете.
	— Спешен ли? — попита тя.
	— Да. Виждате ли, сестра ми е клиентка на мистър Топелис. Почина член от семейството ни и аз трябва веднага да я намеря.
	— О, съжалявам — каза момичето.
	— Работата е там, че сестра ми явно е някъде на почивка за няколко дни, а аз не зная къде е.
	— Разбирам.
	— Спешно трябва да се свържа с нея.
	— Ами, обикновено аз предавам съобщенията директно на мистър Топелис, но тази вечер него го няма, а не е оставил телефонен номер, на който да го търся.
	— Аз без друго не бих искал да го безпокоя — рече Бруно. — Мислех си, че при всичките разговори и съобщения, които приемате, вие навярно бихте могли да ми кажете къде е сестра ми. Имам предвид, че тя може да ви се е обадила и да е оставила съобщение за мистър Топелис, или нещо друго, което би ни упътило за това къде се намира в момента.
	— Как се казва сестра ви?
	— Хилари Томас.
	— О, да! Зная къде е.
	— Чудесно! Къде е?
	— Тя не ми се е обаждала. Но един човек ми позвъни преди малко и остави съобщение за мистър Топелис, което да бъде предадено на нея. Не затваряйте само за минутка. Окей?
	— Разбира се.
	— Някъде тук го записах.
	Бруно чакаше търпеливо, докато тя ровеше из бележките си.
	След малко момичето каза:
	— Ето го! Някой си мистър Уайънт Стивънс се обади. Той искаше мистър Топелис да каже на мис Томас, че той, мистър Стивънс с голямо нетърпение очаква да се заеме с картините. Мистър Стивънс искаше мис Томас да знае, че той няма да може да спи докато тя не се върне от Сейнт Хелена и не му даде възможност да сключат договор. Така че мис Томас трябва да е в Сейнт Хелена.
	Бруно беше потресен.
	Той сякаш онемя.
	— Не зная в кой хотел или мотел е отседнала — продължаваше телефонистката с извинителен тон, — но в цялата долина Напа няма чак толкова много места за отсядане, така че сигурно няма да е проблем да я откриете.
	— Не е проблем — отвърна Бруно разтреперан.
	— Тя познава ли някого в Сейнт Хелена?
	— Хъ?
	— Мислех си, да не би да е отседнала у приятели — каза момичето.
	— Да — отговори Бруно, — мисля, че зная точно къде е.
	— Наистина съжалявам за нещастието.
	— Какво?
	— За близкия ви, който е починал.
	— О! — възкликна Бруно и нервно облиза устните си. — Да, през последните пет години доста хора умряха в семейството ни. Благодаря за помощта ви.
	— За нищо.
	Той затвори телефона.
	Тя беше в Сейнт Хелена…
	Наглата кучка се бе върнала!
	Защо? Боже мой, какво правеше тя?! Какво търсеше? Какво беше замислила?
	Каквито и да бяха плановете й, то те нямаше да са добри за него. Това беше дяволски сигурно.
	Обезумял от страх, че тя му крои някакъв смъртоносен номер, той започна да върти на международни линии в Лос Анджелис с намерение да си запази място в самолета, излитащ на север. До утре сутринта нямаше свързващи полети, а всички по-ранни полети бяха запълнени до край. Бруно нямаше да може да напусне Лос Анджелис до утре следобед.
	Тогава щеше да е много късно. Знаеше го. Усещаше го.
	Трябваше да действа бързо.
	Реши да тръгне с микробуса. Все още беше вечер. Ако караше цялата нощ с максимална скорост, щеше да стигне Сейнт Хелена призори.
	Имаше чувството, че животът му зависи от това пътуване.
	Бруно бързо излезе от бунгалото, препъвайки се в изпочупените мебели и съдове, оставяйки входната врата широко отворена. Не си правеше труда да бъде внимателен, нито пък да се огледа, за да види дали някой не го наблюдава. Той изтича през тревата и излезе на тъмната и безлюдна улица, упътвайки се към автомобила си.

	* * *

	След като тримата изпиха кафето и брендито си в кабинета, Джошуа заведе Тони и Хилари до стаята за гости и им показа банята, разположена в задната част на къщата. Гостната стая беше голяма и приятна, с големи первази на прозорците и непроницаеми стъкла, като тези в трапезарията. Леглото беше голямо, с балдахин, и Хилари бе очарована.
	След като пожелаха лека нощ на Джошуа, те дръпнаха пердетата, за да попречат на непрогледната нощ да наднича към тях през прозорците и се изкъпаха заедно, за да уталожат болките в мускулите си. Бяха доста изтощени и възнамеряваха само да повторят нежното, отпускащо, детинско и лишено от секс удоволствие на къпането им от предишната нощ в хотелската стая в Лос Анджелис. Никой не очакваше страстта да надигне прелестната си глава. Обаче докато Тони насапунисваше гърдите й, нежните ритмични и кръгови движения на ръцете му накараха кожата й да настръхне и по тялото й премина сладостна тръпка. Тони обхвана гърдите й големите му длани се изпълниха, зърната й се втвърдиха и се издигнаха над сапунената пяна, която ги покриваше. Той застана на колене, насапуниса корема й, дългите й стройни крака, задничето й.
	За Хилари целият свят се смали до няколко представи, няколко звука и неповторими, трепетни усещания: миризмата на сапун с люляков аромат, шуртенето и плискането на вода, виеща се пара, неговото стегнато и силно тяло, блестящо под водната струя, която обливаше добре оформените му мускули и нетърпеливото му мъжко желание, което невероятно бързо нарастваше, особено когато тя започна да го търка със сапуна.
	Когато се изкъпаха, те вече бяха забравили колко са уморени и болките в мускулите бяха изчезнали. Беше останало само желанието.
	На голямото бяло легло, под меката светлина на една-единствена лампа, Тони я прегърна и целуна очите, носа, устните й. Целуна брадичката й, шията й, втвърдените зърна на гърдите й.
	— Моля те — промълви Хилари. — Сега!
	— Да — прошепна Тони, долепил устни към основата на врата й.
	Хилари разтвори бедрата си за него и той проникна в нея.
	— Хилари — мълвеше Тони. — Моя сладка, сладка Хилари.
	Той проникна в нея със сила и все пак нежно. Изпълни я.
	Тя се движеше с неговия ритъм. Ръцете й галеха широкия му гръб, милваха твърдите му мускули. Никога в живота си не се бе чувствала толкова жива и пълна с енергия. Само след минута Хилари достигна кулминацията си. Оргазмът й беше толкова силен — струваше й се, че никога няма да може да спре, а ще постига връх след връх, отново и отново… и така до безкрай.
	Докато Тони я изпълваше, те бяха едно тяло, една душа така, както тя никога не се бе чувствала с друг мъж. Хилари знаеше, че и той усеща същото: това неповторимо, зашеметяващо единение. Те бяха свързани физически, емоционално, интелектуално и психически — бяха се слели ведно цяло, което беше далеч по-съвършено от съставящите го две половини. В този миг на феноменален синергизъм, какъвто никой от тях не бе изпитвал с други любовници, Хилари знаеше, че онова, което бе между тях, беше толкова необикновено, толкова важно, рядко и могъщо, че то би трябвало да трае до края на дните им. Когато тя викаше името му, повдигайки бедрата си за неговите напористи тласъци, изпитвайки нов оргазъм, когато той започна да впръсква топлина в нейните тъмни дълбини, Хилари разбра, както тогава, когато се любиха за първи път, че тя може да му вярва и да разчита на него така, както никога в живота си не бе могла да разчита на друго човешко същество. А най-хубавото беше, че вече нямаше да е сама.
	След това, когато лежаха един до друг под завивките, Тони я попита:
	— Ще ми кажеш ли за белега си отстрани?
	— Да. Сега ще ти кажа.
	— Прилича ми на белег от куршум.
	— Така е. Бях деветнадесетгодишна и живеех в Чикаго. Бях завършила гимназия година преди това. Работех като машинописка и се мъчех да спестя достатъчно пари, за да си купя собствено жилище. За стаята си плащах наем на Ърл и Ема.
	— Ърл и Ема?
	— Родителите ми.
	— Ти ги наричаш с малките им имена?
	— Никога не съм мислила за тях като за мои баща и майка.
	— Сигурно много са те наранили — рече съчувствено Тони.
	— Не пропускаха случай.
	— Ако не ти се говори сега…
	— Напротив — отвърна Хилари. — Изведнъж за първи път в живота си аз _искам_ да говоря за това. Вече не ме боли, защото сега имам тебе, а това компенсира всичките ми лоши дни.
	— Моето семейство беше бедно — рече Тони, — но вкъщи имаше много любов.
	— Ти си щастливец.
	— Съжалявам за тебе, Хилари.
	— Всичко свърши — каза тя. — Те са покойници от доста време и аз би трябвало да изгоня духовете им от себе си преди много години.
	— Разкажи ми.
	— Плащах им по няколко долара седмично като наем. Те ги използваха, за да купуват още алкохол, но аз спестявах всичко друго, което припечелвах като машинописка. Не харчех дори за обяд — минавах без него. Бях решила да си купя собствено жилище. Не ме интересуваше дори ако се окажеше, че е още един стар, изтърбушен апартамент с малки мрачни стаи, лоша канализация и хлебарки, стига само Ърл и Ема да не живееха с мене.
	Тони целуна ъгълчето на устните й.
	— Най-накрая — продължи Хилари, — аз спестих достатъчно и бях готова да се изнеса. Още един ден, още една заплата и аз щях да поема самостоятелния си път.
	Тя потрепери.
	Тони я притисна до себе си.
	— Върнах се този ден от работа — продължаваше Хилари, — и отидох в кухнята… а там Ърл беше притиснал Ема до хладилника. Имаше оръжие. Беше опрял дулото му в устата й.
	— Боже мой!
	— Той имаше много тежка форма на… знаеш ли какво е делириум тременс?
	— Разбира се. Това са халюцинации. Пристъпи на безумен страх. Нещо, което се случва наистина на хронични алкохолици. Имал съм работа с хора в състояние на делириум тременс. Те могат да бъдат опасни и непредсказуеми.
	— Ърл беше опрял дулото в устата й, която Ема бе стиснала, а той започна да крещи някакви глупости за огромни червеи, излизащи от стените. Обвиняваше Ема, че ги е пуснала от стените и искаш тя да ги спре. Опитах се да му говоря, но той не ме чуваше. А червеите продължаваха да излизат от стените и започнаха да се гърчат около краката му. Ърл се вбеси от Ема и натисна спусъка.
	— Господи!
	— Видях как лицето й беше отнесено.
	— Хилари…
	— Имам нужда да поговоря с някого.
	— Добре.
	— Никога не съм говорила за това преди.
	— Слушам те.
	— Избягах от кухнята, когато той я застреля — рече Хилари. — Знаех, че няма да мога да изляза от апартамента и да избягам по коридора, преди той да ме е застрелял в гръб. Затова аз се втурнах в обратна посока и се скрих в моята стая. Затворих я и заключих вратата, ала той стреля в ключалката. Ърл беше вече убеден, че аз съм накарала червеите да излизат от стените и стреля в мене. Раната изобщо не беше фатална, но жестоко ме болеше… сякаш, че някой ми беше опрял в кожата сгорещен до бяло ръжен. Мястото обилно кървеше.
	— Защо той не стреля още веднъж? Какво те спаси?
	— Аз го намушках — отвърна Хилари.
	— Намушка го? А откъде взе нож?
	— Държах един в стаята си. Имах го, откакто навърших осем години. Не го бях използвала до тогава. Но винаги си мислех, че щом някой от побоищата се сгорещи и стане неуправляем и те решат да ме унищожат, аз щях да ги намушкам, за да се спася. И така, забих ножа в Ърл почти в същия миг, в който той дръпна спусъка. Не го нараних повече, отколкото той мене, но той беше шокиран и ужасен от вида на собствената си кръв. Ърл изтича от стаята и се върна в кухнята. Започна пак да крещи на Ема и да я кара да изпъди червеите, докато те не са усетили кръвта му и не са го погнали. Тогава той изпразни оръжието си в нея, защото тя не искаше да изпъди червеите. Раната отстрани ме болеше ужасно, бях уплашена, но се опитвах да броя изстрелите. Когато реших, че е изпразнил пълнителя, аз се измъкнах от стаята си и се опитах да стигна до външната врата, но Ърл имаше няколко кутии с патрони и пак беше заредил. Видя ме и отново стреля по мене, а аз изтичах обратно в стаята си. Барикадирах вратата с гардероба и се надявах отнякъде да дойде помощ преди да ми е изтекла кръвта. Там, в кухнята, Ърл крещеше за червеите, после за някакви гигантски раци, които искали да влязат през прозорците и непрекъснато стреляше в Ема. Изстреля почти сто и петдесет куршума в нея, преди всичко да свърши. Тя беше разкъсана на парчета. Кухнята приличаше на касапница.
	Тони се прокашля.
	— Какво стана с него?
	— Застреля се, когато отрядът за бързо реагиране разби вратата на апартамента.
	— А ти?
	— Една седмица в болницата… белег, за да ми напомня.
	Минута-две двамата мълчаха.
	Зад спуснатите пердета и непроницаемите стъкла на прозорците нощният вятър виеше продрано.
	— Не зная какво да ти кажа — рече Тони.
	— Кажи ми, че ме обичаш.
	— Така е.
	— Кажи ми го.
	— Обичам те.
	— Обичам те, Тони.
	Той я целуна.
	— Обичам те повече, отколкото съм си мислила, че мога да обичам някого — добави тя. — Само за една седмица ти ме промени завинаги.
	— Ти си дяволски силна — каза Тони с възхищение.
	— Ти ми даваш силата.
	— Но ти я имаше и преди аз да дойда.
	— Не беше достатъчно. Ти ми даваш повече. Обикновено… само мисълта за онзи ден, в който той ме простреля… ме разстройва и аз цялата се разтрепервам, като че ли вчера се е случило. Но този път не се уплаших. Разказах ти всичко, а почти нищо не усетих. Знаеш ли защо?
	— Защо?
	— Защото всички ужасни неща, които се случиха в Чикаго — стрелбата и всички преди това, са вече далечно минало. Те вече нямат значение за мене. Аз имам тебе и ти си наградата ми за всички лоши дни. Ти изравни везните… всъщност наклони ги в моя полза.
	— Взаимно е, знаеш ли? Аз имам нужда от тебе толкова, колкото ти от мене.
	— Зная. Точно затова ни е толкова хубаво.
	И двамата отново замълчаха.
	След малко Хилари наруши мълчанието.
	— Има и още една причина, поради която спомените от Чикаго вече не ме плашат. Искам да кажа: освен факта, че те имам.
	— Коя е тя?
	— Ами, тя е свързана с Бруно Фрай. Тази вечер разбрах, че той и аз имаме много общи неща. Изглежда, че той е изтърпял подобно мъчение от Кейтрин, каквото аз изтърпях от Ърл и Ема. Той обаче не е издържал, а аз успях. Този голям и силен мъж се е огънал, а аз издържах. Това означава нещо за мене. Означава много! То идва да ми покаже, че не трябва толкова да се тревожа и че не трябва да се страхувам да отворя сърцето си за хората. Аз мога да поема почти всичко, което светът реши да запрати по мене.
	— Точно това ти казах и аз. Силна си, издръжлива и твърда като стомана.
	— Не съм твърда. Пипни ме! Твърда ли ме чувстваш?
	— Тук не — отвърна Тони.
	— А тук?
	— Кораво е — рече той.
	— Кораво не е същото като твърдо.
	— Хубава си, когато те пипам.
	— Хубава също не означава твърда.
	— Хубава, твърда, топла.
	Хилари го стисна отпред.
	— Това е твърдо — рече тя и се усмихна.
	— Но е твърдо, за да стане отново меко. Искаш ли да ти покажа?
	— Да — отвърна Хилари. — Да, покажи ми!
	И те отново се любиха.
	Докато Тони я изпълваше и изучаваше тялото й на дълги и нежни тласъци, докато вълните на удоволствието я заливаха, тя беше уверена, че всичко ще бъде наред. Любовният акт я изпълваше с оптимизъм и огромна вяра в бъдещето. Бруно Фрай не бе дошъл от оня свят и не я дебнеше жив мъртвец. Имаше някакво логическо обяснение. Утре щяха да говорят с д-р Ръдж и Рита Янси и щяха да научат какво се крие зад историята с двойника на Фрай. Щяха да получат достатъчно информация и доказателства, за да помогнат на полицията. Щяха да намерят двойника и да го арестуват. Опасността щеше да отмине. А после тя щеше винаги да бъде с Тони и той с нея и нищо лошо не би могло да се случи. Нищо не би могло да я нарани. Нито Бруно Фрай, нито който и да било друг. Най-сетне Хилари бе щастлива и нищо не я заплашваше.
	По-късно, докато лежеше все още в преддверията на съня, силен гръм разтърси небето, изтърколи се надолу по склона на планината, раздра небосклона над къщата и се изгуби в долината.
	Странна мисъл се появи в съзнанието й: гръмотевицата е предупреждение. Тя е поличба. Казва ми да бъда внимателна и да не съм толкова дяволски уверена в себе си.
	Ала преди да има възможност да изследва тази си мисъл, Хилари не устоя на съня и изцяло бе погълната от него.

	* * *

	Фрай караше на север от Лос Анджелис, движейки се отначало покрай морето, а после сви по аутобана към вътрешността, отдалечавайки се от брега.
	Калифорния тъкмо се бе съвзела от една от периодическите си бензинови кризи. Бензиностанциите бяха отворени. Навсякъде имаше гориво. Аутобанът беше бетонна артерия, която минаваше през живата плът на щата. Двойните фарове на микробуса осветяваха пътя пред него.
	Докато караше, той мислеше за Кейтрин. Кучката! Какво правеше тя в Сейнт Хелена? Дали се бе нанесла отново в къщата върху скалата? Ако го беше сторила, дали отново бе поела управлението на винарната? Щеше ли да го застави да следва желанията й. Трябваше ли пак да живее с нея и да й се подчинява както преди? Всички тези въпроси бяха жизненоважни за него, макар и повечето от тях да не бяха много смислени и да не можеха да намерят смислени отговори.
	Бруно съзнаваше, че умът му бе замъглен. Той не можеше да мисли правилно и тази неспособност го плашеше.
	Чудеше се дали да не спре при следващата отбивка и да поспи. Като се събудеше, може би отново щеше да се чувства добре.
	Но тогава Бруно си спомни, че Хилари-Кейтрин е вече в Сейнт Хелена и вероятността тя да му сложи капан в собствения му дом бе далеч по-обезпокояваща, отколкото временната му неспособност да подреди мислите си.
	За миг само Бруно се запита дали домът му всъщност бе негов. В края на краищата той беше мъртъв. (Или полумъртъв.) Не след дълго имотът трябваше да бъде ликвидиран.
	Като премисли колко големи са загубите му, Бруно ужасно се ядоса на Кейтрин за това, че бе взела толкова много от него, а му бе оставила толкова малко. Тя го бе убила, беше го отнела от него самия и го бе оставила сам. Сега той нямаше никого, когото да докосва, с когото да си говори… А сега тя дори се бе нанесла в къщата.
	Бруно натисна педала за газта, докато стрелката на скоростомера застана на 150 километра в час.
	Ако някое ченге го спреше за превишена скорост, Бруно възнамеряваше да го убие. Щеше да използва ножа, да го съсече, да го среже от горе до долу. Никой нямаше да може да му попречи да стигне в Сейнт Хелена преди изгрев-слънце.


>>	7.

	Страхувайки се, че хората от нощната смяна във винарната ще го видят, а те знаеха, че е покойник, Бруно не се приближи много до фабриката. Вместо това той паркира на около километър и половина до шосето и тръгна пеша през лозята към къщата, построена от него преди пет години.
	Проблясвайки слабо през разкъсаната тук-там парцалива облачна покривка, студената бледа луна хвърляше достатъчно светлина, за да огрее пътя му през лозята.
	Хълмовете мълчаха. Въздухът бе изпълнен със слабата миризма на разтвор от син камък, с който бяха пръскали през лятото против плесен. Чувстваше се и свежият аромат на озон след бурята, който бе разнесъл миризмата на медния сулфат. Вече не валеше. А и преди не бе валяло кой знае колко — дъждът само бе понапръскал тук-там. Земята беше само омекнала и влажна, но не и кална.
	Нощното небе беше просветляло в сравнение с преди половин час. Зората още не се бе разпукнала, но на изток небето розовееше.
	Когато стигна поляната, Бруно се сниши до храстите и започна да се взира в сенките около къщата. Прозорците бяха тъмни и пусти. Никакво движение. Не се чуваше никакъв шум, освен мекия шепот и свиренето на вятъра.
	Той приклекна и остана скрит зад храстите в разстояние на няколко минути. Боеше се да тръгне, боеше се, че тя го очаква вътре. Но най-накрая с разтуптяно сърце той се насили и изостави сравнително удобното прикритие на храстите. Изправи се и приближи входната врата.
	В лявата си ръка държеше фенерче, но не го запали. В дясната държеше нож. Беше готов да скочи и да го забие и при най-малък шум. Но нямаше никакъв друг шум освен този от собствените му стъпки.
	Вече при входа, Бруно остави фенерчето на земята, извади ключ от джоба на якето си и отключи вратата. После взе фенерчето, отвори вратата и я задържа с крака си, запали фенерчето и влезе в къщата тихо и забързано. Държеше ножа насочен напред.
	Тя го чакаше в антрето.
	Може би се бе върнал навреме, за да предотврати пъкления й план.
	Той застана в средата на хола с фенерче и нож в двете си ръце, отпуснати покрай тялото му. Олюля се. Беше изтощен и объркан. Зави му се свят.
	Беше един от онези мигове, в които изпитваше непреодолимата нужда да поговори със себе си, да сподели своите чувства със себе си, да разреши проблемите със себе си и да проясни съзнанието си. Но вече никога нямаше да може да се допита до себе си, защото той беше мъртъв.
	Мъртъв!
	Бруно започна да трепери… и заплака.
	Беше сам и уплашен и много объркан.
	Цели четиридесет години той се бе представял за обикновен човек и доста сполучливо минаваше за нормален. Но вече не можеше да го прави. Той бе наполовина мъртъв. Загубата беше твърде голяма за него, за да може да я преодолее. Вече не вярваше в себе си. Без себе си, към когото можеше да се обърне, без другото си аз, което да му дава съвети и идеи, Бруно вече нямаше възможност да издържи на тази шарада.
	Обаче кучката беше в Сейнт Хелена. Някъде в града. Той не можеше да подреди мислите си, не можеше да се овладее, но знаеше едно нещо: трябваше да я намери и убие. Трябваше да се отърве от нея веднъж завинаги.

	* * *

	Малкият пътнически будилник беше навит да звънне в седем часа в четвъртък сутринта.
	Тони се събуди един час преди това. Събуди се стреснат, понечи да седне в леглото, осъзна къде се намира и отново се отпусна назад върху възглавницата. Той лежеше по гръб в тъмното, взираше се в изпъстрения със сенки таван и се вслушваше в ритмичното дишане на Хилари.
	Беше се изтръгнал от съня, за да избяга от един кошмар, изпълнен с жестоки и мрачни представи: морги, гробници, гробища и ковчези — един сън, който беше пропит и тегнеше от мрак и смърт… ножове… изстрели… кръв… червеи, излизащи от стените и изпълзяващи от изцъклените очи на трупове… възкръснали мъртъвци, които говореха за крокодили. В съня животът на Тони бе изложен на опасност пет-шест пъти, но всеки път Хилари заставаше между него и убиеца и всеки път тя умираше заради него.
	Този сън ужасно го разстрои.
	Тони се боеше да не я загуби. Обичаше я. Обичаше я повече, отколкото би могъл да й каже с думи. Той говореше с лекота и не че нямаше желание да изрази словесно чувствата си, но просто му липсваха думите, които биха могли точно да предадат дълбочината и качеството на онова, което чувстваше към нея. Тони смяташе, че такива думи не съществуват. Всички, които той знаеше, бяха груби, тежки, безнадеждно неточни. Ако някой му я отнемеше, животът му, разбира се, щеше да продължи… но никак нямаше да е лек, нямаше да има щастие, а само много болка и скръб.
	Тони се взираше в тъмнеещия таван и си казваше, че сънят му не си струва тревогата. Това не беше поличба или някакво предсказание. Беше само сън… просто лош сън. Нищо повече от сън…
	В далечината се чу влак. Разнесоха се две дълги изсвирвания — студен, самотен и протяжен звук, който го накара да дръпне завивката чак до лицето си.

	* * *

	Бруно реши, че Кейтрин може да го чака в къщата, която Лио бе построил.
	Той излезе от дома си и тръгна напряко през лозята. Взе ножа си и фенерчето.
	При първите бледи зари, когато небето бе все още синьо-черно, а долината се гушеше в избледняващия нощен мрак, Бруно тръгна към къщата върху скалата. Той не се придвижи чрез лифта, защото за да се качи на него, трябваше да отиде до втория етаж на винарната, където в един ъгъл се намираше долната станция на линията. Бруно не смееше да се покаже, защото според него сега всичко наоколо гъмжеше от шпионите на Кейтрин. Той искаше да се промъкне до къщата незабелязано и единственият начин, по който можеше да го направи, беше да използва стълбите, издълбани в отвесната скала.
	Бруно се заизкачва бързо, взимайки по две стъпала наведнъж, но преди да стигне много далече, забеляза, че осторожността е особено важна. Стъпалата се ронеха. Те не бяха поддържани така добре, както лифта. Десетилетия наред дъждът, вятърът и летните горещини бяха оронили част от хоросана, който крепеше цялата конструкция. Малки камъчета и парчета от буквално всяко от триста и двадесетте стъпала се отронваха изпод краката на Бруно, търкулвайки се към основата на скалата. На няколко пъти той едва не загуби равновесие и за малко да падне назад или настрани. Перилата бяха изгнили и разрушени. Липсваха цели участъци. Ако се спънеше или се подпреше на парапета, той нямаше да може да го спаси. Обаче Бруно започна да напредва по-бавно и предпазливо, следвайки криволичещата стълба. Не след дълго той се изкачи на върха.
	Прекоси моравата, която беше обрасла с плевели. Десетките розови храсти, които някога бяха старателно поддържани и оформяни, сега бяха пуснали трънливите си пипала навсякъде и образуваха гъста и бодлива маса, върху която нямаше цветове.
	Бруно се вмъкна в ронещата се викторианска къща и претърси мухлясалите, прашни и обвити с паяжини стаи, които миришеха на плесен, развила се върху килимите и пердетата. Къщата бе претъпкана със старинни мебели, стъклени статуетки, орнаменти и много други неща, но в нея нямаше нищо зловещо. Жената отново не беше тук.
	Бруно не знаеше дали това е хубаво, или лошо. От една страна тя не се бе нанесла и не бе поела управлението в негово отсъствие. Това бе хубаво и той си отдъхна. Но от друга страна… къде, по дяволите, беше тя?
	Объркването му бързо нарастваше. Способността му да мисли логично го бе напуснала още преди няколко часа. Не можеше да се довери и на петте си сетива. Понякога му се струваше, че чува гласове и той тръгваше из къщата да ги търси, само за да осъзнае след малко, че всъщност чуваше собственото си мърморене. От време на време миризмата на плесен сякаш се сменяше от аромата на любимия парфюм на майка му. Ала миг по-късно отново миришеше на плесен. А когато погледнеше познатите картини, покриващи стените още в детството му, Бруно не беше в състояние да схване какво точно показваха те. Формите и цветовете не му говореха нищо. Взорът му немееше и пред най-обикновените рисунки.
	Той застана пред една картина, за която знаеше, че е пейзаж с дървета и диви цветя, но Бруно не ги виждаше. Само си спомняше, че трябва да са там. Сега виждаше само петна, накъсани линии, цапаници, безсмислени форми. Той се опита да не изпада в паника. Казваше си, че особеното му състояние на объркване и дезориентиране са просто резултат на това, че не беше спал цялата нощ. За кратко време беше изминал огромно разстояние и умората му беше обяснима. Очите го боляха, бяха зачервени и пареха. Клепачите му тежаха. Навсякъде го болеше. Вратът му беше схванат. Имаше нужда само от сън. Когато се събудеше, главата му щеше да е бистра. Така си говореше Бруно. В това трябваше да повярва.
	Тъй като претърсваше къщата от горе надолу, той се озова на най-горния етаж — голямата стая със скосения таван, където бе прекарал такава голяма част от живота си. Под ярката бяла светлина на фенерчето той видя леглото, в което бе спал през годините, преживени в тази къща.
	Неговото аз беше вече на леглото. Неговото аз лежеше, затворило очи, сякаш спеше. Разбира се, очите му не бяха само затворени, а зашити и бялата роба не беше просто бяла пижама, а погребалната плащеница, която Аврил Танертън му беше облякъл. Защото неговото аз бе мъртво. Кучката го беше намушкала и го бе убила. Неговото аз беше студено и мъртво като камък от миналата седмица.
	Бруно бе твърде изтощен, за да даде воля на скръбта си и яростта си. Той отиде до голямото легло и легна в своята половина до своето собствено аз.
	Неговото аз миришеше. Миришеше на някакъв лютив, химически разтвор.
	Чаршафите под него бяха на петна и влажни от някаква течност, която излизаше от тялото.
	Бруно нехаеше за оплесканата половина от леглото. Неговата половина беше суха. И макар неговото аз да не можеше вече да говори или да се смее, той се чувстваше добре за това, че е близо до себе си.
	Бруно протегна ръка и се докосна. Докосна студената, твърда, скована длан и я взе в своята.
	Част от болезнената самота го напусна.
	Разбира се, Бруно се чувстваше непълен. Никога повече нямаше да се усеща цял, защото половината от него бе мъртва. Но като лежеше така до своя труп, все пак не се чувстваше съвсем самотен.
	Оставяйки светлината на фенерчето да се процежда в тъмната таванска стая с капаци на прозорците, Бруно заспа.

	* * *

	Кабинетът на д-р Никълъс Ръдж беше на двадесетия етаж в един небостъргач, разположен в сърцето на Сан Франциско. _Очевидно_, мислеше си Хилари, _архитектът никога не е чувал неприятния термин „земетръсна зона“, или пък е сключил някакво споразумение със самия дявол._ Едната стена на кабинета на Ръдж беше изцяло стъклена, разделена на три огромни секции от две вертикални, стоманени подпори. От прозореца се откриваше гледка към терасовидния град, залива, великолепния Голдън Гейт Бридж и последните виещи се пипала на нощната мъгла. Усилващият се тихоокеански вятър разкъсваше сивите облаци на парчета и с всяка минута синевата на небето завземаше нови територии. Изгледът беше грандиозен.
	До противоположната стена на кабинета, срещу прозореца и около кръгла, ниска масичка от тиково дърво бяха наредени шест удобни стола. Очевидно в този ъгъл се провеждаха сеанси на групова терапия. Хилари, Тони Джошуа и докторът седнаха там.
	Ръдж беше приветлив и внимателен човек, притежаващ способността да накара събеседника си да се чувства най-интересната и очарователна личност, каквато той не бе срещал цяла вечност. Той беше плешив точно така, както сочеше клишето — като билярдна топка, като бебешки задник, като яйце, ала имаше добре оформена брада и мустаци. Беше облечен в костюм с жилетка и вратовръзка, а от джобчето му се подаваше подходяща на цвят носна кърпичка, но видът му не бе нито сив и невзрачен, нито контешки. Изглеждаше изискан, надежден и все пак носеше се с такава лекота, сякаш бе облякъл екипа си за тенис.
	Джошуа сбито предаде фактите, за които докторът бе споменал, че иска да чуе. Той също изнесе кратка реч (тя се стори на Ръдж доста забавна) за това как един психиатър е задължен да пази обществото си от пациент с налудничавата мания да убива. В разстояние на четвърт час Ръдж чу достатъчно, за да се убеди, че да настоява за запазването на тайната между пациента и лекаря в този случай не е нито разумно, нито оправдано. И отвори пред тях медицинското досие на Фрай.
	— Макар че, да ви призная — рече Ръдж, — ако само един от вас бе дошъл тук с тази невероятна история, аз не бих й обърнал внимание. Щях да си помисля, че просто имате нужда от моята лекарска помощ.
	— Ние също се спряхме на възможността и тримата да сме си изгубили ума — каза Джошуа.
	— И я отхвърлихме — додаде Тони.
	— Е, ако вие тримата не сте наред — вметна Ръдж, — нека поне да сме четирима, защото аз също ви повярвах.
	През последната година и половина, както обясни Ръдж, той бе виждал Фрай всичко осемнадесет пъти насаме в петдесетминутни сеанси. След първия преглед, когато Ръдж забелязал, че пациентът му е дълбоко разстроен от нещо, той го подтикнал да идва при него поне веднъж седмично, защото смятал, че проблемът е твърде сериозен и не може да се повлияе от един сеанс в месеца. Но Фрай не приел идеята за по-чести посещения.
	— Както ви казах по телефона — добави Ръдж, — мистър Фрай беше разкъсван от две желания. Искаше помощта ми, желаеше да изучи проблема си до основи. Но в същото време той се боеше да разкрие пред мене някои неща… боеше се и от това, което щеше да научи за себе си.
	— Какъв беше проблемът му? — попита Тони.
	— Хм, разбира се самият проблем — психологическият възел, който предизвикваше безпокойствието, напрежението и стреса му — се криеше в подсъзнанието му. Ето защо той се нуждаеше от мене. Ние евентуално бихме могли да открием този възел и дори да го развържем, ако лечението се окажеше сполучливо. Но ние никога не стигнахме толкова далече. Така че аз не мога да ви кажа какво не беше наред с него, защото наистина не зная. Но мисля, че вие всъщност ме пипате кое е онова нещо, което е довело Фрай при мене и какво го е накарало да осъзнае, че има нужда от лекарска помощ.
	— Да — отвърна Хилари. — От тук поне можем да започнем. Какви бяха симптомите му?
	— Най-обезпокояващото обстоятелство, поне от гледна точка на мистър Фрай, беше един непрекъснато повтарящ се кошмар, който го ужасяваше.
	Върху масата имаше касетофон, а до него — две купчини касети: в едната бяха четиринадесет, в другата — четири. Ръдж се наведе над масата и взе една от четирите касети.
	— Всички мои консултации са записани и се пазят в сейфа — рече докторът. — Това са касетите със сеансите на мистър Фрай. Снощи, след като говорих по телефона с мистър Райнхарт, аз прослушах някои откъслечни пасажи от записите, за да видя дали ще успеете да ме убедите да ви представя картона му и си помислих, че ще е по-добре да чуете оплакванията на Бруно, изречени от него самия.
	— Отлично — възкликна Джошуа.
	— Тази първа касета е от съвсем първия сеанс. В началните четиридесет минути Фрай не каза почти нищо. Беше много странно. Външно изглеждаше спокоен и самоуверен, но аз виждах, че е изплашен и че се опитва да скрие истинските си чувства. Той се боеше да говори пред мене. Почти стана, за да си отиде. През последните десет минути той ми каза защо е дошъл при мене, но дори тогава му теглех с ченгел думите от устата. Тук е част от разговора.
	Ръдж пъхна касетата в гнездото и включи касетофона. Когато чу познатия гърлен и хрипкав глас, Хилари усети как кожата по гърба й настръхна.
	Фрай заговори пръв:
	— _Имам един проблем._
	— _Какъв проблем?_
	— _Нощем._
	— _Да?_
	— _Всяка нощ._
	— _Искате да кажете, че не можете да спите добре?_
	— _Това е само част от проблема._
	— _Не можете ли да ми обясните по-подробно?_
	— _Сънувам един сън._
	— _Какъв сън?_
	— _Кошмар._
	— _Един и същ всяка нощ?_
	— _Да._
	— _Откога е така?_
	— _Откакто се помня._
	— _Година? Две години?_
	— _Не, не! Много повече._
	— _Пет години? Десет?_
	— _Поне тридесет… а може да е и повече._
	— _Сънувате един и същ лош сън в разстояние на повече от тридесет години?_
	— _Точно така._
	— _Но едва ли всяка нощ._
	— _Напротив, винаги, без изключение._
	— _За какво става въпрос в съня?_
	— _Не зная._
	— _Недейте да криете._
	— _Не крия._
	— _Вие искате да ми кажете._
	— _Да._
	— _Затова сте тук. Така че, кажете ми._
	— _Искам, но просто не зная какъв е сънят._
	— _Как може да го сънувате всяка нощ в продължение на тридесет и повече години, и да не знаете какъв е?_
	— _Събуждам се с вик. Винаги зная, че съм се събудил заради съня. Но никога не бях в състояние да го запомня._
	— _Тогава как знаете, че винаги е един и същ?_
	— _Просто зная._
	— _Това не е добър отговор._
	— _Добър за какво?_
	— _Добър, за да ме убеди, че сънят е винаги един и същ. Ако сте толкова сигурен, че той наистина е един и същ, повтарящ се кошмар, то вие сигурно имате по-сериозни причини да мислите така._
	— _Ако ви кажа…_
	— _Да?_
	— _Ще помислите, че съм луд._
	— _Никога не използвам думата „луд“._
	— _Така ли?_
	— _Така._
	— _Хм, всеки път, когато сънят ме буди, аз се чувствам така, сякаш нещо пълзи по мене._
	— _Какво е то?_
	— _Не зная. Изобщо не мога да си спомня. Но се чувствам така, като че ли нещо се опитва да влезе в мене… побутва краищата на клепачите ми, опитва се да отвори очите ми. Усещам го как се движи по дрехите ми. То е в косата ми… навсякъде и пълзи и лази…_
	В кабинета на Никълъс Ръдж всички бяха вперили очи в касетофона.
	Гласът на Фрай бе все още хрипкав, но сега в него се долавяше див ужас.
	Хилари почти виждаше едрия мъж с изкривеното от ужас лице и широко отворени, шокирани очи… бледите му страни и студената пот по челото…
	Касетата продължаваше да се върти.
	— _Само едно нещо ли лази върху вас?_
	— _Не зная._
	— _Или пък са няколко?_
	— _Не зная._
	— _Какво изпитвате?_
	— _Направо… е ужас… повдига ми се._
	— _Защо това нещо иска да влезе във вас?_
	— _Не зная._
	— _И казвате, че винаги се чувствате така след сън?_
	— _Да… за една-две минути._
	— _Чувствате ли и друго извън усещането, че нещо лази по вас?_
	— _Да. Но не е чувство, а звук._
	— _Какъв звук?_
	— _Шепоти._
	— _Искате да кажете, че се събуждате и си представяте как някакви хора ви шепнат?_
	— _Точно така… шепнат, шепнат, шепнат — навсякъде около мене._
	— _Кои са тези хора?_
	— _Не зная._
	— _Какво шепнат?_
	— _Не зная._
	— _Имате ли чувството, че те се опитват да ви кажат нещо?_
	— _Да, но не мога да ги разбера._
	— _Имате ли някаква теория… предчувствие? Можете ли да направите предположение?_
	— _Не мога да чуя добре думите, но зная, че ми казват лоши неща._
	— _Лоши ли? В какъв смисъл?_
	— _Заплашват ме… мразят ме…_
	— _Шепоти, които ви заплашват._
	— _Да._
	— _Колко време траят?_
	— _Колкото и… лазенето… и пълзенето._
	— _Горе-долу минута?_
	— _Да. Налудничаво ли ви звучи?_
	— _Повярвайте ми, мистър Фрай, чувал съм далеч по-странни истории от вашата._
	— _Непрекъснато си мисля, че ако знаех какво ми казват шепотите, и ако знаех какво пълзи по мене, аз щях да мога да разбера какъв е сънят ми. А веднъж като зная, може би вече няма и да го сънувам._
	— _Почти по същия начин възнамерявам да подходим към проблема._
	— _Ще ми помогнете ли?_
	— _Ами, до голяма степен зависи и от това до колко вие искате да си помогнете._
	— _О, искам да прогоня това нещо! Наистина искам!_
	— _Тогава вероятно ще успеете._
	— _Живея с него вече толкова дълго… но изобщо не можах да свикна. Изпитвам ужас преди да си легна… Всяка нощ. Просто изпитвам ужас._
	— _Били ли сте на лечение преди?_
	— _Не._
	— _Защо не?_
	— _Страхувах се._
	— _От какво?_
	— _От това, което… може би ще разберете за мене._
	— _Защо се боите?_
	— _Може да е нещо… злепоставящо._
	— _Вие не можете да ме злепоставите._
	— _Обаче мога да злепоставя себе си._
	— _Не се тревожете за това. Аз съм ваш лекар. Тук съм, за да ви изслушам и да ви помогна. Ако вие…_
	Д-р Ръдж извади касетата от касетофона и каза:
	— Повтарящ се кошмар. Това не е кой знае какво изключение, но кошмар, последван от халюцинации за допир и звук вече не е обикновено оплакване.
	— И въпреки всичко — обади се Джошуа, — той не ви се видя опасен?
	— О, господи, не! — възкликна Ръдж. — Той просто беше уплашен от един сън и то бе разбираемо. А фактът, че някои усещания от съня оставаха за кратко време и след събуждането му, означаваше, че кошмарът навярно представляваше някое особено ужасно и потиснато преживяване, скрито дълбоко в подсъзнанието. Но кошмарите общо взето са здравословни, защото са нещо като психологически отдушник. Фрай не показа никакви признаци на психоза. Не проявяваше склонност да смесва елементи от съня си и действителността. Той правеше ясно разграничение, когато говореше за това. Личеше, че съзнанието му ясно различава кое е кошмарът, и кое действителният свят.
	Както бе седнал на стола, Тони се наведе напред и попита:
	— Възможно ли е той да не е бил толкова сигурен в действителността, но да не го е показал пред вас?
	— Искате да кажете… Възможно ли е да ме е заблудил?
	— Възможно ли е?
	Ръдж кимна.
	— Психологията не е точна наука. А ако трябва да сравняваме, психиатрията е още по-малко точна. Да, би могъл да ме заблуди, особено след като го виждах само веднъж месечно и нямах възможност да наблюдавам промените в настроението и промените в личността, които биха били видни при ежеседмични контакти.
	— В светлината на това, което току-що ви каза Джошуа — обади се Хилари, — имате ли чувството, че Фрай ви е заблудил?
	Ръдж се усмихна замислено.
	— Така изглежда, нали?
	Той взе втора касета, която бе превъртяна до един предварително избран момент от разговор между Фрай и него, и я пъхна в касетофона.
	— _Никога не сте споменавали майка си._
	— _Какво за нея?_
	— _Точно това ви питам._
	— _Вие сте неизчерпаем на въпроси._
	— _При някои пациенти почти не ми се налага да питам. Те просто се откриват пред мене и започват да говорят._
	— _Така ли? И за какво говорят?_
	— _Много често говорят за майките си._
	— _Сигурно е отегчително за вас._
	— _Много рядко. Разкажете ми за майка си._
	— _Казваше се Кейтрин._
	— _И?_
	— _Нямам какво да кажа за нея._
	— _Всеки има да каже по нещо за майка си… и за баща си._
	Настъпи мълчание, което трая почти минута. Лентата се навиваше на другата страна и се чуваше единствено съскането й.
	— Аз просто го изчаквам — обади се Ръдж, за да обясни мълчанието. — След малко ще започне.
	— _Доктор Ръдж?_
	— _Да?_
	— _Мислите ли, че…?_
	— _Какво има?_
	— _Мислите ли, че мъртвите си остават мъртви?_
	— _Питате ме дали съм религиозен ли?_
	— _Не. Имам предвид… дали мислите, че един човек може да умре, а после да възкръсне от гроба си?_
	— _Като дух?_
	— _Да. Вярвате ли в духове?_
	— _А вие?_
	— _Аз попитах пръв._
	— _Не. Не вярвам в тях, Бруно. А ти?_
	— _Не съм решил още._
	— _Виждал ли си дух някога?_
	— _Не съм сигурен._
	— _Какво общо има с това майка ти?_
	— _Тя ми каза, че ще… се върне от оня свят._
	— _Кога ти го е казвала?_
	— _О, хиляди пъти! Винаги го казваше. Казваше, че знае как става… и че ще ме следи и след като умре. Заявяваше ми, че ако ме види да се държа зле и да не живея по нейните изисквания, тя щяла да се върне от оня свят и да ме накара да съжалявам._
	— _Ти повярва ли й?_
	— …
	— _Бруно?_
	— _Нека да говорим за нещо друго._
	— Господи! — възкликна Тони. — Ето откъде му е дошла идеята за възкръсването на Кейтрин. Тази жена му го е втълпила още преди да умре!
	Джошуа се обърна към Ръдж.
	— Какво, за бога, се е опитвала да прави тя? Що за взаимоотношения са имали тези двамата?
	— Това бе основното в проблема му — каза Ръдж. — Но ние така и не можахме да го разкрием. Продължавах да се надявам, че Бруно ще започне да идва всяка седмица, но той упорито отказваше… а после умря.
	— Повдигнахте ли отново въпроса за духовете в по-нататъшните сеанси? — попита Хилари.
	— Да — отвърна докторът. — Още на следващия сеанс той пак заговори за това. Каза ми, че мъртвите си оставали мъртви и само децата и глупаците мислели иначе. Каза още, че нямало такива неща като духове и зомбита. Бруно желаеше аз да зная, че той не е вярвал в приказките на Кейтрин за нейното възкръсване.
	— Но той ви е излъгал — каза Хилари. — Всъщност Фрай й е повярвал.
	— Очевидно да — отвърна Ръдж и сложи третата касетка.
	— _Докторе, каква религия изповядвате?_
	— _Възпитан съм в католицизъм._
	— _Вярващ ли сте все още?_
	— _Да._
	— _Ходите ли на църква?_
	— _Да. А ти?_
	— _Не. Ходите ли на тържествената служба всяка седмица?_
	— _Почти всяка седмица._
	— _Вярвате ли в рая?_
	— _Да, а ти?_
	— _Да. А какво ще кажете за ада?_
	— _Ти какво мислиш, Бруно?_
	— _Ами, щом има рай, трябва да има и ад._
	— _Някои хора разправят, че земята бил адът._
	— _Не. Има друго място в пламъци и тъй нататък. А ако има ангели…_
	— _Да?_
	— _Трябва да има и дяволи. Библията ни казва, че има._
	— _Можеш да бъдеш добър християнин без непременно да вярваш дословно във всичко, което е казано в Библията._
	— _Знаете ли различните белези, по които се познават дяволите?_
	— _Белези ли?_
	— _Да. Когато например някой мъж или някоя жена сключи споразумение с дявола, то той ги белязва. Или пък ако ги обсеби по някаква причина, той ги дамгосва, както ние дамгосваме добитъка._
	— _Вярваш ли, че наистина можеш да направиш сделка с дявола?_
	— _Хъ? О, не. Не, това са измислици — пълни глупости! Обаче някои хора вярват. Много хора… намирам, че те са интересни. Психиката им ме привлича. Чета много за окултизма, за да добия представа какъв тип хора вярват в подобни неща. Искам да схвана модела, по който са устроени мозъците им. Разбирате ли ме?_
	— _Ти говориш за белезите, които дяволите оставят върху хората._
	— _Да. Просто наскоро четох за това. Нищо съществено._
	— _Разкажи ми._
	— _Хм, вижте, предполага се, че има стотици дяволи в ада. Може би хиляди. И всеки един от тях би трябвало да има свой собствен знак, който той поставя върху хората, чиито души иска. Например в средните векове са вярвали, че червен белег, подобен на ягода, върху лицето е дяволски знак. Или пък кривогледството… а също и трета гърда. Някои хора се раждат с три гърди — не е чак толкова рядко срещано явление. Казват също, че имало и друг белег — цифрата 666. Това бил знакът на главатаря на дяволите — сатаната. Неговите хора имат цифрата 666 дамгосана на главата, за да не се вижда под косата. Искам да кажа, така мислят искрено вярващите. И близнаците… това е друг знак на дявола._
	— _Близнаците са творение на дявола?_
	— _Разбирате ли? Не казвам, че вярвам във всичко това. Не вярвам. Това са просто глупости. Просто ви обяснявам в какво вярват някои смахнати._
	— _Разбирам._
	— _Ако ви отегчавам…_
	— _Не. Намирам го толкова интересно, колкото и ти._
	Ръдж спря касетофона.
	— Искам да направя само една забележка, преди да го пусна отново. Подтиквах го да говори за окултизма, защото си мислех, че за него той е само интелектуално занимание, начин да подкрепи духа си и да го заздрави, за да може да се справи със собствения си проблем. Със съжаление признавам, че му повярвах — според думите му, той не приемаше окултизма сериозно.
	— Но го е приемал — възрази Хилари. — Приемал го е сериозно.
	— Така изглежда. Но по онова време аз мислех, че той просто си упражнява мозъка, подготвяйки се да разреши проблема си. Ако Фрай можеше да намери начин да обясни очевидно нерационалните мисловни процеси на съвсем отнесените хора — най-върлите окултисти, то тогава той би бил готов да намери обяснение и са съвсем лекия намек за нерационално поведение в собствената си личност. Ако можеше да си обясни окултистите, щеше да бъде лесно да бъде разтълкуван и сънят, който Бруно не можеше да си спомни. Аз поне мислех, че точно това се опитва да прави той. Но бях в грешка, по дяволите! Само да беше идвал по-често.
	Ръдж отново пусна касетофона.
	— _Ти каза, че близнаците са дело на дявола._
	— _Да. Не всички близнаци, разбира се. Само някои специални видове близнаци._
	— _Като например?_
	— _Сиамските близнаци. Някои хора мислят, че това е знакът на дявола._
	— _Да, разбирам накъде може да избие такова суеверие._
	— _Понякога еднояйчни близнаци се раждат с було* на главата. Това се случва рядко. Може единият да е така, но е голяма рядкост главите и на двамата да са покрити с було. Когато това стане, човек може да е съвсем сигурен, че тези близнаци са белязани от дявола. Поне така мислят някои хора._
	[* Остатък от плацентата. — Б.пр.]
	Ръдж извади касетата от касетофона.
	— Не съм сигурен как този отрязък от лентата ще ви послужи, предвид онова, което ви се е случило, но след като се говори за двойник на Бруно Фрай, стори ми се, че ще искате да чуете разговора ни за близнаците.
	Джошуа погледна към Тони, после към Хилари и каза:
	— Но ако Мери Гюнтер наистина е имала две деца, защо Кейтрин е взела само едното? Защо да лъже, че е имало само едно дете? Няма смисъл.
	— Не зная — отвърна Тони. — Както казах и преди, историята ми се виждаше твърде подредена.
	— Имате ли удостоверението за раждане на Бруно? — попита Хилари.
	— Още не — отговори Джошуа. — В нито един от сейфовете му нямаше такъв документ.
	Ръдж взе последната касета от сложените встрани на голяма купчина и каза:
	— Този е последният сеанс, който съм провел с Фрай. Само преди три седмици. Най-накрая той се съгласи да ми разреши да опитам да го хипнотизирам, за да му помогна да си припомни съня. Но Бруно много внимаваше да не каже нещо повече. Не пожела да ми обещае, че няма да ограничава въпросите ми. Нямах право да го питам за нищо друго, освен за съня. Откъсът, който съм избрал за вас, започва в момента след като той е изпаднал в транс. Върнах го назад във времето, но не много назад… само до предната нощ. Потопих го отново в съня му.
	— _Какво виждаш, Бруно?_
	— _Майка ми… и себе си._
	— _Продължавай._
	— _Тя ме дърпа._
	— _Ти къде си?_
	— _Не зная. Но съм малък._
	— _Малък?_
	— _Малко момче._
	— _И майка ти те принуждава да отидеш някъде?_
	— _Да. Тя ме дърпа за ръката._
	— _Накъде те дърпа?_
	— _Към… вр… вратата. Вратата! Не й позволявай да я отвори! Не… Не!_
	— _Няма, няма! Хайде, успокой се! Разкажи ми за вратата. Накъде води?_
	— _Към Ада._
	— _Откъде знаеш?_
	— _Тя е в земята._
	— _Вратата е в земята?!_
	— _За бога! Не й позволявай да я отвори! Не й давай пак да ме блъсне долу! Не! Не! Не искам пак долу!_
	— _Отпусни се! Не се безпокой. Няма причина да се страхуваш. Само се отпусни, Бруно. Отпусни се! Спокоен ли си?_
	— _Д-да._
	— _Добре. А сега бавно и спокойно и без никакви емоции ми кажи какво става след това. Ти и майка ти стоите пред някаква врата в земята. После какво става?_
	— _Тя… тя… отваря вратата!_
	— _Продължавай._
	— _Тя ме блъска._
	— _Продължавай._
	— _Блъска ме… през вратата._
	— _Продължавай, Бруно._
	— _Тя я затръшва… заключва я._
	— _Заключва те вътре?_
	— _Да._
	— _Какво друго?_
	— _Само тъмнина. Черна._
	— _Но все пак сигурно виждаш нещо?_
	— _Не, нищо._
	— _После какво става?_
	— _Опитвам се да изляза._
	— _И?_
	— _Вратата е твърде тежка и здрава._
	— _Бруно, това всъщност само сън ли е?_
	— …
	— _Само сън ли е, Бруно?_
	— _Това сънувам._
	— _Но не е ли също и спомен?_
	— …
	— _Майка ти заключвала ли те е в тъмна стая, когато си бил дете?_
	— _Д-да._
	— _В мазето ли?_
	— _В земята. В онази стая, в земята._
	— _Често ли го е правила?_
	— _През цялото време._
	— _Веднъж в седмицата?_
	— _По-често._
	— _Наказание ли беше това?_
	— _Да._
	— _За какво?_
	— _За това че… не се държах… и не мислех… като един._
	— _Какво искаш да кажеш?_
	— _Беше наказание за това, че не съм един._
	— _Един какво?_
	— _Един. Един! Просто един! Това е всичко. Просто един!_
	— _Добре. Ще се върнем на този въпрос по-късно. Сега продължаваме, за да разберем какво става после. Ти си заключен в онази стая и не можеш да отвориш вратата и да излезеш. Какво става след това, Бруно?_
	— _С-с-страх ме е!_
	— _Не! Не те е страх! Ти си много спокоен, отпуснат и изобщо не те е страх! Нали така? Не се ли чувстваш спокоен?_
	— _Ами… да._
	— _Окей. Какво става, когато се опитваш да отвориш вратата?_
	— _Не мога да я отворя. Така че аз само стоя на най-горното стъпало и гледам надолу в тъмното._
	— _Има стълби, така ли?_
	— _Да._
	— _Накъде водят?_
	— _Към Ада._
	— _Ти слизаш ли надолу?_
	— _Не! Аз просто… стоя там и… слушам._
	— _Какво чуваш?_
	— _Гласове._
	— _Какво казват?_
	— _Те са само… шепоти. Не мога да ги разбера, но те… идват… стават все по-силни. Идват все по-близко! Качват се по стълбите! Сега са толкова силни!!!_
	— _Какво казват?_
	— _Шепоти. Навсякъде около мене._
	— _Какво ти казват?_
	— _Нищо. Просто няма смисъл._
	— _Вслушай се по-внимателно._
	— _Те не говорят с думи._
	— _Кои са те? Кой шепне?_
	— _О, господи! Слушай! Господи!_
	— _Кои са те?_
	— _Не са хора. Не, не! Не са хора!_
	— _Не са ли хора тези, които шепнат?_
	— _Махнете ги! Махнете ги от мене!!!_
	— _Защо бръскаш кожата си с ръце?_
	— _Те са по цялото ми тяло!_
	— _Няма нищо върху теб, Бруно._
	— _Навсякъде по мене са!_
	— _Бруно, не ставай! Чакай…_
	— _О, боже мой!_
	— _Бруно, легни на кушетката._
	— _Господи, господи, господи, господи!_
	— _Заповядвам ти да легнеш на кушетката._
	— _Господи, помогни ми! Помогни ми!_
	— _Чуй ме, Бруно. Ти…_
	— _Трябва да ги махнеш! Трябва да ги махнеш!!!_
	— _Бруно, всичко е наред. Отпусни се. Те си отиват._
	— _Не! Има дори повече!!! Ах, ах, ах!!! Не!!!_
	— _Отиват си. Шепотите стават по-меки и по-тихи. Те са…_
	— _По-силни! Стават по-силни!!! Вече са рев от шепоти!!!_
	— _Успокой се. Легни и бъди…_
	— _Пъхат се в носа ми! О, господи!! Устата ми!!!_
	— _Бруно!_
	От касетата се разнесе странен, приглушен звук, който не спираше…
	Хилари обгърна тялото си с ръце. Изведнъж в стаята стана студено.
	Ръдж наруши мълчанието.
	— Той скочи от кушетката и изтича до онзи ъгъл. Клекна там и покри с длани лицето си.
	Зловещият, хриптящ, задавен звук продължаваше да се носи от касетофона.
	— Но вие сте го извадили от транса — обади се Тони.
	Лицето на Ръдж побледня при спомена.
	— Отначало си помислих, че той ще остане там, в съня. Никога преди не беше ми се случвало такова нещо. Много съм добър в лечението чрез хипноза. Много ме бива. Обаче си помислих, че съм го загубил. Трябваше ми не малко време, но най-накрая той започна да ми отговаря.
	От касетата продължаваше да се чува тежко дишане, задавен, хъхрещ звук.
	— Това, което чувате — обясни Ръдж, — е Фрай. Той вика. Толкова е уплашен, че гърлото му е свито от спазъм, толкова е ужасен, че е изгубил гласа си. Опитва се да извика, но не може да излезе нито звук.
	Джошуа се изправи, наведе се и изключи касетофона. Ръката му трепереше.
	— Мислите, че майка му наистина го е заключвала в тъмна стая?
	— Да — отвърна Ръдж.
	— И там вътре е имало още нещо?
	— Да.
	Джошуа прекара длан през бялата си гривеста коса.
	— Но, за бога! Какво би могло да бъде то? Какво е имало и онази стая?
	— Не зная — отвърна Ръдж. — Очаквах да науча в някой следващ сеанс, но тогава го видях за последен път.

	* * *

	В самолета на Джошуа, докато летяха на югоизток към Холистър, Тони каза:
	— Разбирането за тази история се променя.
	— Как? — попита го Джошуа.
	— Ами, от начало гледах на нея само в черно-бели краски. Хилари беше жертвата, Фрай беше злодеят. Но сега… някак… навярно Фрай също е жертва.
	— Зная какво имаш предвид — рече Хилари. — Като прослушах онази касета… стана ми мъчно за него.
	— Хубаво, че ви е мъчно — обади се Джошуа, — само не забравяйте, че той е дяволски опасен.
	— Но не е ли мъртъв?
	— Мъртъв ли е наистина?

	* * *

	Хилари беше написала сценарий, в който част от действието се развиваше в Холистър, тъй че тя знаеше нещо за града.
	Повърхностно погледнато, Холистър приличаше на стотици други малки градове в Калифорния. В него имаше няколко хубави улици и няколко лоши… нови къщи и стари къщи… палми и дъбове… олеандрови храсти. Тъй като тук бе най-сухата част на щата, имаше много повече прах, отколкото на други места, но тази особеност се забелязваше само когато беше наистина ветровито.
	Обстоятелството, което правеше Холистър по-различен от другите градове, бе онова нещо, което беше под него: възсяданията. Повечето населени места в Калифорния бяха разположени върху или близо до възсядания на земните пластове, които от време на време се приплъзваха, предизвиквайки земетресение. Ала Холистър не беше само върху едно възсядане. Той се намираше върху едно рядко срещано множество от възсядания — десетина или дори повече, както големи, така и малки, включващи седловината Сан Андреас.
	Холистър беше град в движение. Той бе раздвижван всеки ден в годината от поне едно земетресение. Разбира се, повечето от трусовете бяха някъде по средата или в долната част на скалата на Рихтер. Градът никога не бе сриван до основи, но тротоарите бяха напукани или изпочупени. Някоя пътека можеше да е равна в понеделник, малко издадена във вторник и отново почти равна в сряда. В някои дни имаше серии от земни потръпвания, които разклащаха леко града само с малки прекъсвания от по час-два. Но хората, живеещи в Холистър, рядко усещаха тези леки трепети така, както живеещите високо горе в скиорските райони на Хай Сиера не обръщаха почти никакво внимание на бурите, донасящи само три-четири сантиметра сняг.
	През годините посоката и наклона на някои улици в Холистър бяха променени вследствие на вечното движение на земята. Някога прави улици, бяха сега леко извити или тук-там издълбани. В магазините за хранителни стоки полиците с продуктите бяха наклонени назад или пък бяха покрити с телени мрежи, за да не позволят на бурканите и консервите да падат на пода и да се чупят всеки път, когато земята се размърдваше. Някои хора живееха в къщи, които постепенно хлътваха в нестабилната земя, но потъването беше толкова бавно, че в тях изобщо нямаше уплаха или паника и ти не си търсеха други места за живеене. Просто замазваха пукнатините в стените, рендосваха и изчукваха вратите си и изобщо правеха всевъзможни приспособления.
	Случваше се някой жител на Холистър да пристрои по някоя стая към къщата си, без да разбере, че пристроената част е върху едно възсядане, а основната сграда е върху друго. В резултат на това след няколко години новата стая се придвижваше бавно и решително с упоритостта на костенурка на север, юг, изток или запад, в зависимост от възсядането, а останалата част на къщата оставаше на едно място или тръгваше бавно в обратна посока — незабележим, но мощен процес, който в крайна сметка откъсваше пристроената стая от основната сграда. Под мазетата на някои къщи имаше засмукващи дупки — бездънни ями, които непрекъснато се разпростираха под къщите и един ден щяха да ги погълнат, но междувременно гражданите на Холистър живееха и работеха над земята. Мнозина биха се ужасили да живеят в град, където (както се изразяват някои от жителите) човек можеше да си легне вечер „и да слуша как земята си шепне сама на себе си“. Но поколения наред добрите хора в Холистър си бяха вършили работата с положително отношение към нея, което бе достойно за възхищение.
	Това бе неповторимият калифорнийски оптимизъм.
	Рита Янси живееше в една ъглова къщичка на тиха улица. Беше малък дом с голяма тераса при входа. Пътеката до вратата бе оградена с бордюр от есенни, бели и жълти цветя.
	Джошуа натисна звънеца, а Хилари и Тони застанаха зад него.
	Вратата отвори възрастна жена. Сивата й коса бе свита на малък кок. Лицето й бе сбръчкано, а сините й очи живи и умни. Усмивката й бе сърдечна. Беше облечена в синя домакинска роба с бяла престилка и практични старовремски обувки. Като избърса ръцете си с кърпата за съдове, тя каза:
	— Да?
	— Мисис Янси? — попита Джошуа.
	— Аз съм.
	— Казвам се Джошуа Райнхарт.
	Жената кимна.
	— Предполагах, че ще дойдете.
	— Аз трябва на всяка цена да говоря с вас — рече Джошуа.
	— Приличате ми на човек, който или трудно се предава, или изобщо не се предава.
	— Ще опъна палатка точно на верандата ви, ако не получа онова, за което съм дошъл.
	Рита Янси въздъхна.
	— Няма да е необходимо. Мислих много за тези работи, откакто вие ми се обадихте вчера и ето какво реших — вие нищо не можете да ми направите. Абсолютно нищо. Аз съм на седемдесет и пет години, а на тази възраст не захвърлят току-тъй жени в затвора. Така че нямам нищо против да ви кажа за какво става въпрос, защото ако не го сторя, вие ще продължавате да ме тормозите.
	Тя отстъпи назад, отвори широко вратата и те влязоха вътре.

	* * *

	В таванската стая на къщата върху скалата, върху голямото легло Бруно се събуди с вик.
	В стаята бе тъмно. Батериите на фенерчето се бяха изтощили, докато той бе спал.
	Шепоти…
	Навсякъде около него.
	Меки, отекващи, дяволски шепоти.
	Като пляскаше с длани лицето, врата, гърдите и ръцете си, опитвайки са да отпъди омразните неща, които пълзяха по него, Бруно падна от леглото. Но на пода сякаш имаше още повече от тези блъскащи се и стрелкащи се неща — много повече, отколкото на леглото… хиляди и хиляди… и всичките шепнеха, шепнеха, шепнеха… Той заплака жално, издавайки нечленоразделни звуци. После похлупи с длан носа и устата си, за да не позволи на онези неща да се шмугнат вътре в него.
	Светлина!
	Снопове светлина!
	Тънки ивици светлина като свободно развети, фосфоресцентни нишки пронизваха мрачната атмосфера на стаята. Не бяха много нишки, не беше много светлина, но все пак бе нещо — много по-добре, отколкото нищо.
	Бруно се завтече към онези тънки паяжини светлина толкова бързо, колкото можа, като непрекъснато бръскаше нещата от себе си. Напипа прозореца, но отвън той бе покрит с капаци. Светлината се процеждаше през тесните процепи на капаците.
	Бруно застана до прозореца, олюлявайки се, и заопипва в тъмното за бравата на прозореца. Когато намери дръжката, тя не можа да се превърти — беше силно ръждясала.
	Като викаше неистово и истерично се шляпаше с длани, Бруно се запъти, препъвайки се, обратно към леглото. Успя да го намери в непрогледната чернота, хвана нощната лампа, която стоеше върху шкафа, отнесе я до прозореца, удари с нея като с прът и стъклото на прозореца се разби на парчета. Той захвърли лампата встрани, напипа резето от вътрешната страна на капака, натисна го с дланта си, разклати го и ожули единия си пръст, когато резето изскочи от гнездото си. С един удар Бруно отвори капаците и заплака от облекчение, когато светлината нахлу в стаята.
	Шепотите замряха.

	* * *

	Гостната на Рита Янси (тя я наричаше гостна, защото не обичаше съвременните версии на тази дума, които не бяха така цветисти) беше почти пародиен стереотип на гостна, в която милите възрастни женици като нея прекарваха последните години от живота си: басмени перденца, ръчно направени и избродирани драперии по стените с вдъхновяващи писания по тях, оградени от дребни цветенца и птиченца, се срещаха почти навсякъде — безмилостно излагащи на показ наличие на добра воля, добро настроение и лош вкус. Изтърбушена тапицерия, сгъваеми столове. Върху миниатюрна масичка бяха натрупани броеве на „Рийдърс Дайджест“*, кошница, пълна с кълбета прежда и игли за плетене. Килим на цветя, покрит с пътеки в подходящ десен — също на цветя. Ръчно тъкани халища бяха постлани върху седалките и облегалката на дивана. Стенният часовник цъкаше кухо.
	[* Популярно списание. — Б.пр.]
	Хилари и Тони седнаха на дивана — на крайчеца, сякаш се бояха да не измачкат халищата, ако се облегнат назад. Хилари забеляза, че множеството статуетки и украшения бяха безукорно избърсани и излъскани. Тя имаше чувството, че Рита Янси ще хукне за парцал, веднага щом някой посегнеше към тези драгоценни съкровища.
	Джошуа седна в креслото. Тилът и ръцете му се отпуснаха върху калъфи. Мисис Янси се настани на очевидно любимия си стол. Тя сякаш бе приела част от неговата природа, както и той от нейната. _Възможно е_, мислеше си Хилари, _човек да си представи как мисис Янси и столът се срастват в едно органично-неорганично същество с шест крака и добре изчеткана плюшена кожа._
	Старицата взе едно синьо-зелено одеяло, сгънато върху поставката за крака, разгъна го и покри скута си с него.
	За миг настъпи пълна тишина. Сякаш и часовникът престана да тиктака, като че ли времето бе спряло, и те всички са бяха вкаменили изведнъж и бяха пренесени заедно със стаята посредством някаква магия на далечна планета и поставени като експонати в отдела по „Земна антропология“ на някакъв извънземен музей.
	Тогава Рита Янси заговори и онова, което тя каза, напълно разби домошарската представа на Хилари за нея.
	— Ами, ясно е като бял ден, че няма смисъл да го усукваме. Не искам да прахосам целия си ден за тази дяволски глупава история. Нека да минем направо на целта. Искате да знаете защо Бруно Фрай ми е плащал по петстотин долара на месец. Плащаше ми, за да мълча. Даваше ми пари, за да си затварям устата. Майка му ми плащаше също толкова пари всеки месец в продължение на тридесет и пет години, а когато тя умря, Бруно започна да изпраща чековете. Трябва да призная, че това здравата ме изненада. В наши дни е доста необичайно един син да плаща такава сума, само за да запази името на майка си… и особено след като тя вече е хвърлила топа. Но той плащаше.
	— Нима искате да кажете, че сте изнудвали мистър Фрай и майка му преди него? — попита Тони изумен.
	— Наречете го както искате. Купено мълчание, изнудване или каквото желаете.
	— От казаното до тук — рече Тони, — вярвам, че в съда ще го нарекат изнудване и нищо друго.
	Рита Янси му се усмихна.
	— Мислите ли, че думата ме притеснява? Смятате ли, че се боя от нея, и че отвътре всичко ми трепери? Нека ви кажа, синко, че на младини са ме обвинявали и за по-сериозни неща. „Изнудване“ ли е думата, която искате да използвате? Добре, нямам нищо против. Тогава нека бъде изнудване. Няма да украсявам истината. Но разбира се, ако сте толкова глупави и настоявате да изправите една стара жена в съда, тогава няма да използвам същата дума. Ще кажа просто, че съм направила голяма услуга на Кейтрин Фрай преди много време и че тя е настоявала да ми плаща за това всеки месец. Вие нямате никакви доказателства за противното, нали? Преди всичко това е и една от причините, поради които пожелах да ми се плаща всеки месец по малко. Искам да кажа — изнудвачите обикновено правят един удар и бягат, отнасяйки големия залък, който човек може лесно да проследи. Но кой ще повярва, че изнудвач ще се съгласи на скромно месечно заплащане по сметка?
	— Нямаме никакво намерение да завеждаме дело срещу вас — увери я Джошуа. — И изобщо не се интересуваме от възстановяване на сумата, която ви е изплатена. Осъзнаваме, че това би било безполезно.
	— Хубаво — рече мисис Янси. — Защото здравата щях да се боря, ако се бяхте опитали.
	Тя приглади одеялото върху скута си.
	_Трябва добре да я запомня тази жена_, помисли си Хилари. _Всяка подробност! От нея ще излезе чудесна героиня в някой филм един ден: Баба с подправки. Оцет и лек мирис на гнило._
	— Искаме само малко информация — каза Джошуа. — Има проблеми с имота, а те задържат плащанията. Трябват ми отговорите на няколко въпроса, за да побързам с цялостното уреждане на нещата. Вие казахте, че не желаете да прахосвате целия си ден за тази „дяволски глупава история“. Е, аз пък не желая да прахосвам цели месеци, за да уредя имуществените въпроси на Фрай. Единственият ми мотив да дойда тук, е да получа информацията, която ми е нужна, за да мога пък аз от своя страна да приключа с тази глупава история.
	Мисис Янси се втренчи в него, после в Хилари и Тони. Очите й бяха нетрепващи, умни, преценяващи. Най-накрая тя кимна с явно доволство, като че ли бе прочела мислите им и бе останала доволна от тях.
	— Мисля, че мога да ви вярвам. Добре, задайте въпросите си.
	— Очевидно — подхвана Джошуа, — първото нещо, което искаме да знаем, е какво е имало между вас и Кейтрин Фрай, за да се налага тя и нейният син да ви платят почти четвърт милион долара за последните четиридесет години.
	— За да разберете по-добре — започна мисис Янси, — ще трябва да чуете малко и от собствената ми история. Виждате ли, когато бях млада по времето на най-голямата криза, аз се оглеждах за всякакъв вид работа, та да мога да свържа двата края. Реших, че нито една от тези работи не ми предлагаше повече от едно мизерно оцеляване и живот, изпълнен с лишения. Всички работи, освен една. Разбрах, че единствената професия, която ми предлагаше шанса да спечеля истински пари, беше най-старата от всички професии. Когато бях осемнадесетгодишна, започнах да работя като такава. По онова време в смесена компания наричаха такива като мене „жени с леко поведение“. Днес вече не се церемонят много. В наши дни можете да използвате която проклета дума ви хрумне.
	Кичур сива коса се бе изплъзнал от кока й. Мисис Янси го махна от лицето си и го затъкна зад ухото си. После продължи.
	— Когато става въпрос за секс — „стария сърбеж“, както го наричаха по мое време, изненадана съм от това колко по-различно е днес.
	— Искате да кажете, че сте била… проститутка? — попита Тони, давайки израз на изненадата на Хилари.
	— Бях изключително красиво момиче — каза гордо мисис Янси. — Никога не съм работила по улиците, баровете, хотелите или други подобни места. Бях служителка на една от най-фините и елегантни къщи в Сан Франциско. Ние обслужвахме само хора от отбраното общество. Само най-хубавите мъже. Винаги имаше поне десет момичета, а често стигахме и до петнадесет, но всяка една от нас беше изключително красива и изтънчена. Направих добри пари, както очаквах. Но когато станах на двадесет и четири години, аз разбрах, че можех да спечеля много повече пари, създавайки собствена къща за развлечения, отколкото като служителка в чуждо заведение. Тъй че аз си основах своя къща с много чар и похарчих за нейното преобзавеждане почти всичките си спестявания. После си създадох постоянен състав от прелестни и изискани млади жени. През следващите тридесет и шест години аз работех като мадам и къщата ми беше доста елегантна и шик. Пенсионирах се преди петнадесет години, когато бях на шестдесет, защото исках да дойда тук, в Холистър, където живеят дъщеря ми и съпругът й. Исках, знаете ли, да бъда близо до внучетата си. Внучетата направиха старините ми много по-приятни и смислени, отколкото очаквах.
	Хилари се облегна назад, но вече не се боеше, че ще измачка халището, което покриваше дивана.
	— Всичко това е много интересно — рече Джошуа, — но какво общо има то с Кейтрин Фрай?
	— Баща й редовно посещаваше заведението ми в Сан Франциско — отвърна Рита Янси.
	— Лио Фрай?
	— Да. Много странен мъж. Аз самата никога не съм била с него. След като станах мадам, почти не работех на легло — бях заета с ръководенето на заведението. Но слушах всичките истории, които момичетата разказваха за него. По приказките им излизаше, че той е първокласен мръсник. Обичаше жените да бъдат покорни и раболепни. Харесваше му да ги обижда, да ги нарича с мръсни имена, докато ги ползваше. Държеше строго на дисциплината, ако разбирате какво имам предвид. Имаше някои извратености, които му харесваха и плащаше висока цена, за да има правото да ги върши с моите момичета. Както и да е, през април на 1940-та година дъщерята на Лио, Кейтрин, почука на прага на моето заведение. Никога не бях я виждала преди това. Дори не знаех, че той има дете. Беше ми споменавал за нея обаче. Бе я изпратил при мене, за да роди тайно бебето си.
	Джошуа премига.
	— Нейното бебе?!
	— Тя беше бременна.
	— Бруно е бил нейно бебе?
	— Ами Мери Гюнтер? — попита Хилари.
	— Никога не е имало такава жена като Мери Гюнтер — отвърна старицата. — Тази история служеше само за прикритие и беше измислена от Кейтрин и Лио.
	— Знаех си! — възкликна Тони. — Всичко беше прекалено подредено! Адски гладко и подредено!
	— Никой в Сейнт Хелена не знаеше, че тя е бременна — каза Рита Янси. — Тя носеше няколко ластични колана. Няма да повярвате как се беше опасало клетото момиче! Беше ужасно! Още отначало, когато не й дошъл мензисът, много преди да й се издуе коремът, тя започнала да носи все по-стегнати и по-стегнати колани — слагала ги един върху друг. И беше гладувала, опитвайки се да задържи килограмите си и да не наддава на тегло. Истинско чудо беше, че не бе пометнала детето и че не бе умряла.
	— И вие я прибрахте? — попита Тони.
	— Няма да седна да се преструвам и да ви разправям, че съм го направила от добро сърце — рече мисис Янси. — Не понасям стариците, които се правят на „чиста вода ненапита“, като всички онези стари жени от партиите бридж в църквата, където ходя понякога. Кейтрин не ми влезе в сърцето или нещо такова. И не я прибрах, защото се чувствах задължена към баща й. Не му дължах нищо. Дори не го харесвах. А пък и той бе вече покойник от месец и половина, когато Кейтрин се появи. Прибрах я по една-единствена причина и не бих се преструвала, че е заради нещо друго — тя носеше три хиляди долара, за да си плати стая, храна и лекар. Тогава това бяха доста пари — много повече, отколкото са днес.
	Джошуа поклати глава.
	— Не разбирам. Всички я мислеха за студена жена — студена като риба. Мъжете не я интересуваха. Нито пък си имаше любовник, за когото ние да научим. Кой е бащата?
	— Лио — отвърна мисис Янси.
	— О, боже мой! — прошепна Хилари.
	— Сигурна ли сте? — попита Джошуа.
	— Напълно — отвърна старата жена. — Той започнал да върши гадости с дъщеря си още когато тя била на четири години. Принуждавал я да върши с него орален секс, когато Кейтрин била малко дете. По-късно, когато пораснала, той правел всичко с нея. Всичко!

	* * *

	Бруно се надяваше, че един хубав сън през нощта ще проясни замъгления му мозък, ще измие объркването и дезориентацията, които го тормозеха снощи и рано тази сутрин. Но сега, застанал пред счупения прозорец на таванската стая, огрян от светлината на бледата октомврийска утрин, той чувстваше, че самообладанието му не е по-добро, отколкото преди шест часа. Мозъкът му агонизираше от хаотични мисли, съмнения, въпроси и страхове. Хубави и лоши спомени се гърчеха като червеи в главата му. Различни представи се сменяха и преливаха една в друга като малки топчета живак.
	Бруно знаеше какво не е наред с него. Той беше сам. Съвсем сам. Беше само половин човек. Разкъсан на две. Ето, това не беше наред с него. Откакто убиха другата му половина, той ставаше все по-нервен и неуверен в себе си. Той вече нямаше онзи източник на енергия, както когато и двете му половини бяха живи. И сега, опитвайки се да преживява криво-ляво само като половин човек, той не беше в състояние да се справи. Дори най-незначителните проблеми започваха да му се виждат неразрешими.
	Бруно се обърна с гръб към прозореца и с тежки стъпки се запъти към леглото. Коленичи на пода до него и сложи глава върху трупа, върху гърдите му.
	— Кажи нещо! Кажи ми нещо! Помогни ми да реша какво да правя. Моля те, моля те, помогни ми!
	Ала мъртвият Бруно нямаше какво да каже на този, който все още бе жив.

	* * *

	Гостната на мисис Янси.
	Тиктакащият часовник.
	Един бял котарак дойде откъм трапезарията, влезе в спалнята и скочи в скута на старицата.
	— Откъде знаете, че Лио се е гаврил с Кейтрин? — попита Джошуа. — Сигурен съм, че той не ви е казвал подобно нещо.
	— Не — отвърна мисис Янси — но Кейтрин ми каза. Тя беше в ужасно състояние: почти обезумяла. Очаквала баща й да я доведе при мене, когато наближило времето й да ражда, но точно тогава той умрял. Кейтрин останала сама и била ужасена. Поради онова, което бе сторила на себе си — коланите и диетата, раждането беше дяволски трудно и болезнено. Извиках лекаря, който прави седмичния преглед на момичетата ми. Знаех, че той ще се заеме с Кейтрин и ще бъде много дискретен. Той беше сигурен, че бебето ще се роди мъртво. Смяташе също, че има голяма вероятност и Кейтрин да умре. Тя имаше силни болки и агонизираше в продължение на четиринадесет часа. Никога не съм виждала някой да изтърпи такива болки, каквито тя изтърпя. Кейтрин бълнуваше почти през цялото време, а когато идваше на себе си, тя непрекъснато ми говореше за онова, което баща й бе направил с нея. Мисля, че се опитваше да пречисти душата си. Като че ли се боеше да умре с тази своя тайна и ми се изповядваше, гледайки на мене като на свещеник. Баща й я насилил да върши с него орален секс наскоро след смъртта на майка й. Когато се преместили в къщата на скалата, която предполагам, е доста изолирана, той буквално се заел с обучението й да му бъде робиня в секса. Щом пораснала достатъчно, той имал сношения с нея. Отначало взимал предпазни мерки, но след като живели години така, веднъж той се изпуснал и тя забременяла.
	Внезапно Хилари бе обхваната от мощен импулс да дръпне китеника от дивана и да се сгуши в него, за да отпъди мразовитите тръпки, които я полазваха. Въпреки честите побоища и заплахи, въпреки физическите и психическите мъчения, които търпеше, докато живееше с Ърл и Ема, тя знаеше, че е имала късмет, загдето не е била насилвана сексуално. Хилари предполагаше, че Ърл е бил импотентен. Само неспособността му да извърши полов акт я бе спасила от това крайно падение. Поне този кошмар й беше спестен. Обаче Кейтрин Фрай бе потопена изцяло в него и неочаквано Хилари почувства някаква близост с тази жена.
	Тони сякаш усети какво ставаше с нея, защото взе ръката й и я стисна нежно и успокояващо.
	Мисис Янси погали белия котарак и той замърка тихо и хрипкаво.
	— Има нещо, което не разбирам — обади се Джошуа. — Защо Лио не е изпратил Кейтрин при вас, веднага щом е разбрал, че тя ще има дете? Защо не ви е помолил да й уредите аборт? Сигурен съм, че сте имали необходимите контакти.
	— О, да — отвърна мисис Янси. — В моя бизнес е необходимо човек да познава съответните лекари, които биха свършили такава работа. Лио би могъл да уреди това чрез мене. Не съм сигурна защо не го направи, но предполагам, че е защото се е надявал Кейтрин да роди момиченце.
	— Не ви разбирам — рече Джошуа.
	— Нима не е очевидно? — учуди се мисис Янси, почесвайки белия котарак по бялата гушка. — Ако му се родеше внучка, след няколко години Лио щеше да започне да я обучава, както е сторил и с Кейтрин. Тогава щеше да има и двете — свой собствен мъничък харем.

	* * *

	Тъй като не можа да изтръгне отговор от другото си аз, Бруно се изправи и се заразхожда безцелно из стаята, вдигайки праха от пода. На млечнобялата светлина, струяща от прозореца, се виждаха стотици малки прашни вихрушки.
	Не след дълго той забеляза щангите — всяка тежеше по двадесет и пет килограма. Те бяха част от един сложен комплект от тежести, които Бруно използваше шест дни в седмицата без изключение в периода от двадесет до тридесет и пет годишната си възраст. Повечето от тези спортни съоръжения — лостовете, по-големите щанги и уредите за развиване на коремната преса бяха в мазето. Ала той винаги държеше в стаята си резервни щанги, за да ги използва в свободните си мигове, когато за да убие скуката, добавяше по още някой милиметър към огромните бицепси на раменете си или мускулите на ръцете си.
	Бруно вдигна щангите от пода и започна да работи с тях. Огромните му рамене и силни ръце скоро навлязоха в познатия ритъм и не след дълго той започна да се поти.
	Преди двадесет и осем години, когато за първи път Бруно изрази желание да вдига тежести и да стане културист, майка му сметна, че идеята е чудесна. Продължителните и убийствени тренировки с щангите му помагаха да изгаря сексуалната енергия, която току-що бе започнал да набира. А пубертетът му беше доста мъчителен. Тъй като не се осмеляваше да показва демоничния си пенис пред момиче, усилените тренировки с вдигане на тежести щяха да го ангажират изцяло, да грабнат въображението и чувствата му, което иначе би направил сексът. Кейтрин даде съгласието си.
	По-късно, когато Бруно натрупа огромни мускули и се разви като великолепен културист, тя започна да се безпокои дали бе постъпила разумно като му бе позволила да стане толкова силен. Изпитвайки страх, че той иска да развие тялото си само за да се нахвърли срещу нея, Кейтрин се опита да му отнеме щангите, но когато той избухна в сълзи и започна на колене да я моли отново да си помисли, тя разбра, че няма защо да се бои от него.
	„Как ли би могла да мисли иначе?!“, питаше се Бруно, докато вдигаше щангите към раменете си, а после ги спускаше обратно надолу. Нима не беше разбрала, че винаги ще е по-силна от него? В крайна сметка не друг, а тя държеше ключа за вратата в земята. В нейна власт беше да отключи тази врата и да го накара да слезе в тъмната дупка. И нямаше значение колко мощни бяха неговите бицепси и трицепси, докато Кейтрин държеше този ключ, тя винаги щеше да е по-силна от него.
	Точно по това време, когато тялото му започваше да се развива, тя му каза за първи път, че знае как да възкръсва от мъртвите. Кейтрин искаше той да знае, че след смъртта си тя щеше да го наблюдава от другата страна. Беше се заклела, че ще се върне, за да го накаже, ако държанието му беше неприлично и започнеше да показва пред хората дяволското си наследство. Тя го бе предупредила хиляди пъти, че ако той се държи зле и я принуди да възкръсне от мъртвите, то тя щеше да го хвърли в дупката в земята, щеше да заключи вратата и да го остави там завинаги.
	Но сега, докато вдигаше щангите в прашната таванска стая, Бруно се запита дали заплахата на Кейтрин е била недействителна. Наистина ли притежаваше тя свръхестествени сили? Можеше ли в действителност тя да възкръсва от мъртвите? Дали не лъжеше, защото се боеше от него? Страхуваше ли се, че той ще стане голям и силен… и тогава ще й откъсне главата като на пиле? Не беше ли историята за връщането от оня свят само някаква жалка застраховка срещу идеята, че ако я убиеше, той щеше да се отърве от нея завинаги?
	Тези въпроси нахлуваха в съзнанието му, ала той не можеше да ги задържи достатъчно дълго, за да може да ги изучи и да им отговори. Откъслечни мисли профучаваха като електрически искри през изключващия му вече мозък. Всяко съмнение биваше забравено само миг след като се появеше.
	В противовес на това всеки страх, който се зародеше, не изчезваше, а напротив оставаше в тъмните ъгли на неговото съзнание. Той си помисли за Хилари-Кейтрин и последното й възкръсване, и се сети, че трябва да я намери.
	Преди тя да го открие.
	Бруно започна да трепери.
	Той изпусна една от щангите и тя се стовари с трясък на пода. После другата. Дъските на пода изпращяха.
	— Кучка такава! — процеди през зъби Бруно страховито и гневно.

	* * *

	Белият котарак близна ръката на мисис Янси и тя каза:
	— Лио и Кейтрин бяха измислили сложна история, за да обяснят появата на бебето. Те не искаха да признаят, че то е нейно. Ако го стореха, то те трябваше да посочат и някой мъж, някой млад ухажор. Старецът не даваше друг да я докосне. Само той. Тръпки ме побиват. Що за човек би насилил собственото си малко момиченце? И той, мръсникът, започнал, когато Кейтрин била едва на четири години! Била съвсем малка, за да разбира какво става! — Мисис Янси поклати побелялата си глава в знак на потрес и скръб. — Как може голям мъж да се възбуди толкова от едно бебе? Ако аз правех законите в тази страна, всеки мъж, който извършеше подобно нещо, щеше да бъде кастриран… или дори по-лошо. По-лошо, да! Казвам ви, направо ми се повръща!
	— Но защо просто не са казали, че Кейтрин е била изнасилена от някой сезонен работник или някой непознат скитник, минаващ от там? — попита Джошуа. — Не е било необходимо Кейтрин да изпрати непременно някой невинен мъж в затвора, за да подкрепи версията си. Тя би могла да даде в полицията напълно фалшиво описание. И дори съвсем случайно полицаите да откриеха някого, който да съвпадне с това описание — някой нещастник без алиби… хм, тогава тя би могла да каже, че не е той. Никой не би я принуждавал непременно да осъди някого.
	— Точно така — намеси се Тони. — Повечето случаи на изнасилване от този род никога не биват разкрити. Полицаите биха се изненадали дори, ако Кейтрин потвърдеше за някого, че е същият човек.
	— Аз разбирам защо тя не е казала, че са я изнасилили — обади се Хилари. — Щяла е да изтърпи безкрайни унижения и конфузии. Мнозина мислят, че всяка изнасилена жена сама си го е търсила.
	— Зная това — заяви Джошуа. — Аз съм този, който твърди, че повечето ни сънародници са идиоти, магарета и тъпаци. Помните ли? Обаче Сейнт Хелена винаги е бил град с по-широки разбирания. Жителите му нямаше да обвиняват Кейтрин за това, че е била изнасилена. Поне повечето не биха го направили. Може би щеше да й се наложи да се справи с един-двама грубияни и с известна доза притеснение и смущение естествено, но в крайна сметка всички щяха да й съчувстват. И ми се струва, че този начин би бил много по-лесен за нея, отколкото да се опитва да накара всички да повярват в някаква си заплетена лъжа за Мери Гюнтер… а после през цялото време да се тревожи, че трябва да поддържа тази лъжа.
	Котаракът се обърна по гръб в скута на мисис Янси и тя го почеса по корема.
	— Лио не желаеше да обвинява никого за бременността на дъщеря си, защото това би довело ченгетата в къщата му — отвърна старицата. — А той изпитваше уважение към тях. Лио беше авторитарен тип мъж и мислеше, че полицаите са много по-добри в работата си, отколкото всъщност бяха. Страхуваше се да не би да надушат нещо нередно в каквато и да е история за изнасилването, която той и Кейтрин биха съчинили. Той не искаше току-тъй да привлича вниманието върху себе си. Боеше се до смърт, че полицаите ще открият истината. Лио нямаше намерение да рискува да попадне в затвора заради гавра с дете и кръвосмешение.
	— Кейтрин ли ви каза това? — попита Хилари.
	— Да, както споменах и преди, тя бе живяла през цялото време със срама от насилието на Лио над нея и сигурно си е мислила, че ще умре при раждането. Искаше да разкаже на някого, на когото и да е, през какви мъки бе минала. Както и да е, Лио е усещал, че ще бъде в пълна безопасност, ако Кейтрин скрие напълно бременността си и успее да заблуди всички в Сейнт Хелена. После щели да представят бебето като незаконно родено дете на някоя закъсала приятелка на Кейтрин от дните в колежа.
	— Значи баща й я е накарал да носи коланите — рече Хилари с много по-голямо съчувствие към Кейтрин, отколкото мислеше, че е възможно, когато за пръв път влезе в гостната на мисис Янси. — Той я е подложил на тези мъки, за да запази себе си. Било е негова идея.
	— Да — отвърна Рита Янси. — Тя никога не му се бе противопоставяла. Винаги правила онова, което той й казвал. И този път не било по-различно. Кейтрин се подчинила за всичко: за коланите и за диетата, макар че те й причинявали ужасно много болка. Направила го, защото се бояла да му се противопостави, което никак не е чудно като се има пред вид факта, че повече от двадесет години Лио посветил на това да прекърши характера й.
	— Тя е посещавала колеж — обади се Тони. — Това не е ли бил опит да спечели свободата си?
	— Не — отвърна мисис Янси. — Колежът бил идея на Лио. През 1937-ма година той отишъл в Европа за седем или осем месеца с цел да продаде последните си акции на стария континент. Усетил приближаването на Втората световна война и не желаел да има замразен капитал в Европа. Лио не желаел да вземе и Кейтрин със себе си. Подозирам, че е искал да съчетае работата с удоволствието. Той беше силно сексуален тип. А както чувам, някои от европейските публични домове предлагат всякакви откачени удоволствия — точно такива, каквито на него му харесвали. Мръсен стар пръч! Кейтрин щяла да му пречи. И Лио решил, че тя трябва да отиде в колеж, докато той е извън страната. Уредил й да отседне у едно семейство в Сан Франциско — познати на Лио. Те притежавали компания, която била дистрибутор на вино, бира и ликьор в района на Залива. Едни от стоките им били продуктите на „Шейд Трий Виниърдс“.
	— Но той е поел доста голям риск като я е оставил да се изплъзне от надзора му — обади се Джошуа.
	— Очевидно той не е бил на същото мнение — рече мисис Янси, — и се оказал прав. През всичките тези месеци в негово отсъствие тя нито веднъж не направила опит да се освободи от неговото пагубно влияние. Кейтрин не казала на никого за нещата, които той правел с нея. Тя дори и не помислила да каже на някого. Кейтрин била прекършена душа, казвам ви! Заробена! Това е точната дума. Била е заробена, но не като работник в плантацията, а психически и емоционално. Когато Лио се върнал от Европа, той я накарал да напусне колежа. Взел я със себе си обратно в Сейнт Хелена и тя не се възпротивила. Не е можела да му се противопостави. Просто не е знаела как.
	Стенният часовник отбеляза часа — два отмерени тона. Звуците отекнаха меко в тавана на гостната.
	Джошуа седеше на крайчеца на стола си. В този миг той се дръпна назад, докато главата му отново докосна калъфката облегалката. Беше пребледнял, а около очите му имаше тъмни кръгове. Бялата му коса вече не беше пухкава, а хилава и безжизнена. За краткото време, през което Хилари бе прекарала с него, той сякаш бе остарял с години. Изглеждаше напълно изцеден.
	Тя знаеше как се чувства той. Фамилната история на Фрай беше обезпокояващо мрачен разказ за нечовешкото отношение на човек към човека. Колкото повече се ровеха в този хаос, колкото по-потискащи факти откриваха. Сърцето нямаше как да не откликне, а духът униваше след всяко грозно разкритие.
	Говорейки сякаш на себе си, за да подреди мислите си, Джошуа каза:
	— И така те са се върнали в Сейнт Хелена и са подновили извратената си връзка от там, откъдето са я били прекъснали. После станала белята, тя забременяла и никой нищо не е подозирал в Сейнт Хелена!
	— Невероятно! — възкликна Тони. — Обикновено една проста лъжа е най-доброто решение, защото никога не можеш да се объркаш. Но историята за Мери Гюнтер е така дяволски заплетена! Пълно изопачаване на истината. Трябвало е да жонглират със стотина топки едновременно. И все пак, справили са се без нито един фал.
	— О, съвсем не! Имало е един-два фала.
	— Какви например?
	— Ами, например… когато тръгнала от Сейнт Хелена, за да дойде при мене и да роди детето си, Кейтрин съобщила на хората, че Мери Гюнтер я е уведомила за бебето — то се било родило вече. Сега, това е било глупаво! Наистина глупаво. Кейтрин казала, че отива в Сан Франциско, за да вземе детето. Казала, че в съобщението си Мери споменала за това колко е прекрасно бебето, но пропуснала да спомене дали е момче или момиче. По този трогателен начин Кейтрин се опитала да се прикрие, защото е нямало как да знае пола на детето си преди то да се роди. Тъпа работа! Трябвало е да постъпи по-умно. Това е била единствената й грешка — да каже, че детето се е родило преди да тръгне от Сейнт Хелена. Ох, зная, че е била с напълно разбити нерви! Зная, че не е можела да мисли трезво. Не би могла да е психически стабилна жена след всичко, което й бе причинил през годините Лио… Това, че беше бременна и че е трябвало да го крие под коланите, после смъртта на Лио и то във време, когато тя най-много се нуждаеше от него… всички тези неща я бяха довели до нервна криза. Тя не беше съвсем в ред и не е могла да го измисли както трябва.
	— Не разбирам — рече Джошуа. — Защо да е било грешка, като е казала, че бебето на Мери Гюнтер се е родило? Какъв е фалът?
	Галейки котарака, мисис Янси отговори на въпроса му:
	— Кейтрин е трябвало да каже на хората от Сейнт Хелена, че бебето още не се е родило, но че го чакат всеки момент, а тя отива в Сан Франциско, за да бъде с Мери. По този начин не би се обвързала с версията си за едно бебе. Но не се е сетила за такава възможност. Не е осъзнала какво може да стане. Казала на всички, че бебето е само едно и че вече е на лице. А после дойде при мене и роди близнаци.
	— _Близнаци?!_ — изуми се Хилари.
	— По дяволите! — възкликна Тони.
	От изненада Джошуа скочи на крака.
	Белият котарак усети напрежението, вдигна глава от скута на мисис Янси и изгледа с любопитство всеки един от присъстващите в стаята. Кехлибарените му очи горяха с вътрешен пламък.

	* * *

	Таванската стая беше голяма, но не и толкова голяма, че да попречи на Бруно да усети онова, което ставаше — стаята го притискаше. Той се огледа, търсейки с какво да се занимава, тъй като безделието утежняваше клаустрофобията му.
	Щангите му омръзнаха преди още огромните му ръце да го заболят от упражнението.
	Взе една книга от полицата и се опита да чете, но не беше в състояние да се съсредоточи.
	Мозъкът му още не се бе прояснил. Мяташе се от една мисъл на друга, както някой изпаднал в кротко отчаяние бижутер би търсил торбичка с диаманти, оставена не където трябва.
	Бруно говореше на своето мъртво „аз“. Той търсеше паяци в мръсните и прашни ъгли и ги смачкваше.
	Започна да пее на себе си.
	Смееше се от време на време, без да разбира какво точно му се бе видяло смешно.
	Освен това плачеше.
	Проклинаше Кейтрин.
	Кроеше планове.
	Крачеше, крачеше, крачеше…
	Нямаше търпение да излезе от къщата и да започне да търси Хилари-Кейтрин, но знаеше, че ще бъде глупаво, ако излезе посред бял ден. Беше сигурен, че съучастниците на Кейтрин бяха навсякъде из Сейнт Хелена. Приятелите й от оня свят. Други възкръснали мъртви — мъже и жени от Другата Страна, скрили се в нови тела. Всички те ще го търсят. Да, да! Може би десетки и десетки мъртъвци! Твърде лесна мишена ще бъде той през деня. Трябваше да почака до залез-слънце, преди да тръгне да търси кучката. Макар нощта да бе любимото време от денонощието за живите мъртъвци — времето, в което те се разхождаха наоколо в особено големи количества и въпреки че щеше да бъде в голяма опасност, докато дебнеше Хилари-Кейтрин през нощта, Бруно щеше също така да спечели от тъмнината. Нощните сенки щяха да го скрият от преследвачите му, така както скриваха и тях от него. При такова изравняване на шансовете, успехът зависеше само от това кой беше по-умен — той или Кейтрин. А ако този беше единственият критерий, то тогава той може би имаше по-добри шансове да спечели. Защото Кейтрин беше умна и безкрайно хитра, подла и коварна, но не бе така съобразителна като него.
	Бруно вярваше, че ще бъде в безопасност, ако останеше в къщата през деня. Каква ирония на съдбата наистина! Цели тридесет и пет години той нито за миг не се бе чувствал в безопасност, докато бе живял с Кейтрин. Сега къщата беше надеждно убежище, той като бе единственото място, където Кейтрин и съучастниците й не биха го търсили. Тя искаше да го хване и да го доведе точно тук. Бруно знаеше това. Знаеше го! Тя бе дошла чак от отвъдното по една-единствена причина: да го заведе на върха на скалата, после покрай къщата и най-накрая до вратите, които бяха в земята в края на поляната зад къщата. Кейтрин искаше да го сложи в тази дупка в земята и да го заключи там завинаги. Точно така му бе казала, че ще направи, ако трябвало да се върне, за да го накаже. Той не беше забравил. Сега тя очакваше, че Бруно ще избягва скалата и старата къща на всяка цена. Никога не би се сетила да го търси в неговата отдавна изоставена таванска стая. За нищо на света не би се сетила!
	Бруно бе така доволен от своето блестящо хрумване, че се засмя на глас.
	Ала в следния миг през главата му мина ужасна мисъл! Ами ако тя все пак се сетеше да го търси тук и дойдеше с неколцина от своите приятели — други възкръснали мъртъвци?! Щяха да бъдат достатъчно, за да го преборят и после нямаше да го влачат кой знае колко надалече! Вратите в земята бяха точно зад къщата. Ако Кейтрин и нейните приятели от пъкъла го хванеха тук, те щяха да успеят за не повече от минута да го завлекат до онези врати и да го хвърлят в онази тъмна стая с шепотите.
	Уплашен, Бруно се върна при леглото, седна до своето „аз“ и се опита да се овладее и да си вдъхне смелост, че всичко ще бъде наред.

	* * *

	Джошуа не можеше да си намери място. Той крачеше нагоре-надолу по една от пътеките в гостната на мисис Янси.
	— Когато Кейтрин роди близнаци — продължаваше да разказва старата жена, — тя разбра, че сложната лъжа за Мери Гюнтер скоро ще се разпадне. Хората в Сейнт Хелена бяха подготвени за едно дете. Както и да обясняваше второто, щяха да възникнат подозрения. Мисълта, че всички, които познаваше, щяха да разберат какво бе направила с баща си… Хм, предполагам, че й е дошло твърде много, предвид всичко, което се бе случило в живота й. Тя просто не издържа. Цели три дни бълнуваше така, сякаш гореше в треска — бърбореше като побъркана. Лекарят й даде успокоителни, ала те невинаги действаха. Тя викаше, молеше се и говореше несвързано. Помислих си да повикам ченгетата, за да я отведат и заключат в някоя добре изолирана стая. Обаче аз не исках да направя това. Бог ми е свидетел, че не исках.
	— Но тя е имала нужда от психиатър — рече Хилари. — Да я оставите просто така да вика цели три дни… не е било добра идея. Изобщо не й е помогнало.
	— Навярно не — отвърна мисис Янси, — но аз не можах да направя нищо друго. Тоест, когато човек управлява публичен дом, то той не иска да си има вземане-даване с ченгетата, освен когато трябва да им дава пари, за да си затварят очите. Те обикновено не си пъхаха носовете в такова елегантно заведение, каквото управлявах аз. В края на краищата някои от клиентите ми бяха влиятелни политици и богати бизнесмени, а ченгетата не искаха да безпокоят с обиски важните босове. Обаче ако аз изпратех Кейтрин в болница, знаех много добре, че вестникарите веднага щяха да подхванат историята, а после щеше да се наложи полицията да затвори заведението ми. Не можеха просто ей тъй да ме оставят да си въртя бизнеса, ако се вдигнеше шум в пресата. По никакъв начин! Абсолютно невъзможно! Щях да изгубя всичко. А и лекарят ми беше разтревожен, че авторитетът и работата му ще бъдат сринати, ако редовните му пациенти научеха, че той обслужва проститутки. В наши дни никой лекар не би загубил правото си да практикува, дори ако стане известно, че прави дисекция на алигатори със същите инструменти, които използва в кабинета си. Но през 1940-та хората бяха по-… придирчиви. Така че, нали разбирате, налагаше се да помисля за себе си, да защитя лекаря си, момичетата…
	Джошуа застана до стола, на който седеше старицата. Той сведе поглед към нея, запечатвайки в съзнанието си семплата рокля и престилката, тъмнокафявите ластични чорапи, строгите черни обувки и котарака с белоснежната свилена козина, опитвайки се да проникне през фасадата на добродушна бабка и да стигне до същността на жената под нея.
	— Когато приехте от Кейтрин трите хиляди долара, не поехте ли и някаква отговорност спрямо нея?
	— Аз не съм я молила да идва при мене, за да си роди бебето — отвърна мисис Янси. — Бизнесът ми струваше доста повече от три хиляди долара. Нямах намерение да захвърля такава сума заради някакви принципи. Така ли мислите, че би трябвало да направя? — Тя поклати побелялата си глава, невярваща. — Ако наистина смятате, че това би трябвало да направя, то тогава вие живеете в нереален свят, драги ми господине.
	Джошуа я изгледа строго, неспособен да каже и дума от страх, че ще започне да й крещи. Той не желаеше да бъде изхвърлен от дома й преди да бъде сигурен, че е получил всичката информация, отнасяща се до бременността на Кейтрин Ан Фрай и близнаците. _Близнаци!_
	— Вижте, мисис Янси — обади се Тони, — малко след като сте приели Кейтрин, вие сте открили, че тя се е опасала с колани и сте разбрали, че има вероятност тя да изгуби бебето. Признахте, че докторът ви е казал това.
	— Да.
	— Казал ви е, че Кейтрин може да умре също така.
	— Е и?
	— Смъртта на бебе или смъртта на родилка… нещо от този род би могло да стане причина да затворят заведението ви точно толкова бързо, колкото и ако бяхте извикали ченгетата да се справят с жена, изпаднала в нервна криза. И все пак вие не сте отпратили Кейтрин, когато още е имало време за това. Макар да сте знаели, че положението й е рисковано, вие сте задържали трите хиляди долара и сте й разрешили да остане. Сега вие сигурно разбирате, че ако някой умре, сте задължена да съобщите в полицията и да рискувате да затворят заведението ви.
	— Няма проблеми — отвърна мисис Янси. — Ако бебетата бяха умрели, щяхме да ги отнесем тайно в куфар и да ги заровим някъде на някой хълм в Марин Каунти. А може би щяхме да сложим нещо тежко в куфара и просто да го хвърлим от Голдън Гейт Бридж.
	Джошуа изпита непреодолимо желание да сграбчи старата жена за сивия кок и да я вдигне от стола й, да я раздруса здраво и да я изтръгне от наглата й невъзмутимост. Вместо това той се обърна с гръб към нея, пое дълбоко въздух и отново закрачи по пътеката на цветчета, гледайки ядно към пода.
	— Ами Кейтрин? — попита Хилари. — Какво щяхте да направите, ако тя бе умряла?
	— Същото, както ако близнаците се бяха родили мъртви — отвърна безгрижно мисис Янси. — Но, разбира се, нямаше да можем да я напъхаме в куфар.
	Джошуа спря в долния край на пътеката и се извърна към старицата, втрещен. Тя не се опитваше да оригиналничи — изобщо не схващаше мрачния хумор в тази ужасяваща забележка. Тя просто установяваше факт.
	— Ако нещо станеше, щяхме да изхвърлим трупа — рече мисис Янси в отговор на въпроса на Хилари. — И така щяхме да уредим всичко, че никой да не знае за идването на Кейтрин в моето заведение. Аз не съм убийца. Говорим за онова, което бих направила… което всеки нормален човек в моето положение би направил, ако тя или бебетата бяха умрели от естествена смърт. _Естествена_ смърт. За бога, ако бях убийца, аз отдавна да бях пречукала Кейтрин, когато тя не беше на себе си и когато не знаех дали ще се оправи, или не. Тогава тя бе заплаха за мене. Не знаех дали това няма да ми струва къщата, бизнеса, всичко! Но аз, видите ли, не я удуших. Мили боже, такава мисъл никога не би ми минала през ума! Аз бдях над нея през цялото време, докато тя бълнуваше. Извадих я от истеричните й пристъпи и всичко се оправи.
	— Казахте ни, че Кейтрин викала и се молела и говорела несвързано — обади се Тони. — Това звучи малко…
	— Само три дни — рече мисис Янси. — Трябваше да я завържем за леглото, за да я предпазим да не нарани сама себе си. Но тя беше болна само три дни. Така че навярно не е било нервна криза, а просто временно разстройство. След три дни тя вече беше съвсем здрава.
	— Близнаците — рече Джошуа. — Нека се върнем на близнаците. Всъщност това искаме да знаем.
	— Мисля, че всичко ви казах — отвърна мисис Янси.
	— Идентични близнаци ли бяха?
	— Как може да каже човек, когато са едва-що родени? Целите са сбръчкани и червени. Няма начин да се познае дали са различни, или идентични, когато е толкова скоро след раждането.
	— Докторът не бе ли направил изследване…
	— Ние се намирахме в първокласен публичен дом, мистър Райнхарт, а не в болница. — Мисис Янси разтърка гушката на белия котарак и той закачливо замахна с лапата си към нея. — Лекарят нямаше нито време, нито апаратура, за да направи онова, което току-що споменахте. Освен това защо би трябвало да ни е грижа дали близнаците са идентични, или не?
	— Кейтрин е кръстила едното момче Бруно — рече Хилари.
	— Да — отговори мисис Янси. — Открих това, когато той започна да изпраща чековете след смъртта на Кейтрин.
	— Как кръсти другото дете?
	— Нямам ни най-малка представа. Когато си тръгна, тя още не ги бе кръстила.
	— Но нима имената не са били вписани в свидетелствата им за раждане? — попита Тони.
	— Нямаше свидетелства — отвърна мисис Янси.
	— Как така?
	— Ражданията не бяха регистрирани.
	— Но законът…
	— Кейтрин настояваше ражданията да не бъдат записани. Плащаше добри пари за онова, което искаше, и ние се погрижихме тя да го получи.
	— И докторът се съгласи с това? — попита отново Тони.
	— Той получи хиляда долара, за да изроди близнаците и да си затваря устата — рече Рита Янси. — С хиляда долара човек можеше да купи много повече неща в онези дни, отколкото сега. Той получи доста пари, за да заобиколи едно-две правила.
	— И двете ли бебета бяха здрави? — попита Джошуа.
	— Бяха мършави — отвърна мисис Янси. — Адски мършави. Две малки дребосъчета… Вероятно защото Кейтрин бе пазила диета месеци наред, а и заради коланите. Но и двете ревяха така здраво и силно, както всички други бебета, а и апетитът им доста си го биваше. Изглеждаха съвсем здрави, само където бяха дребни.
	— Колко време Кейтрин остана при вас? — попита Хилари.
	— Почти две седмици. Това време й трябваше, за да възстанови силите си след тежкото раждане. А на бебетата им бе нужно, за да сложат малко месце върху кокалчетата си.
	— Когато си тръгна, тя и двете ли бебета взе?
	— Разбира се. Моето заведение не беше детска градина. Отдъхнах си, когато си отиде.
	— Знаехте ли, че тя възнамерява да отнесе в Сейнт Хелена само едното дете? — попита Хилари.
	— Да, разбрах, че такива са й намеренията.
	— Каза ли ви какво смята да прави с другото бебе? — попита Джошуа, поемайки от Хилари ролята на питащия.
	— Мисля, че спомена нещо за осиновяване — отвърна мисис Янси.
	— _Мислите ли?_ — възкликна Джошуа ядосано. — Нима никак не ви е било грижа какво може да се случи с тези две безпомощни бебета в ръцете на една явно неуравновесена психически жена?
	— Тя се бе възстановила.
	— Глупости!
	— Казвам ви, ако я бяхте срещнали на улицата, изобщо не бихте и помислили, че има някакви проблеми.
	— Но, за бога! Под тази фасада…
	— Тя беше тяхна майка — рече превзето Рита Янси. — Не би им сторила нищо лошо.
	— Но не сте била убедена в това — рече Джошуа.
	— Разбира се, че бях — заяви мисис Янси. — Винаги високо съм уважавала майчинството и майчината любов. Майчината любов може да извърши чудеса.
	Отново Джошуа изпита силно желание да сграбчи сивия кок на върха на главата й.
	— Кейтрин не е могла да даде бебето за осиновяване — обади се Тони. — Не е било възможно без свидетелство за раждане, с което да докаже, че детето е нейно.
	— Което ни предоставя няколко неприятни варианта за обсъждане — рече Джошуа.
	— Хора, честно казано, вие ме изумяване — каза мисис Янси, поклащайки глава и почесвайки котарака си. — Иска ви се да вярвате винаги в най-лошото. Никога не съм виждала по-големи песимисти от вас тримата. Нито за миг вие не престанахте да мислите, че тя е зарязала момченцето си пред нечия врата. Но Кейтрин навярно е оставила детето в приют за сираци или може би в някоя църква, или някъде, където да го намерят веднага и да се погрижат за него. Предполагам, че е бил осиновен от богати и млади съпрузи, отгледан в прекрасен дом с много любов и добро възпитание и куп други хубави неща.

	* * *

	В таванската стая, очаквайки идването на нощта, отегченият, нервен, самотен, тревожен, понякога апатичен, но по-често трескав Бруно прекара следобеда в четвъртък, говорейки на своето мъртво „аз“. Той се надяваше да уталожи хаотично разбърканото си съзнание и да добие чувство за целеустременост, но не можа почти нищо да постигне. Мислеше, че ще се почувства по-щастлив и не така самотен, ако поне можеше да надникне в очите на другото си аз, както някога, когато те често седяха заедно, взирайки се един в друг часове наред, общувайки без думи, споделяйки… когато бяха едно, едно — просто едно цяло. Бруно си спомни онзи миг в банята на Сали (беше едва вчера), когато, застанал пред огледалото, взе собственото си отражение за своето друго аз. Докато се взираше в очите, които бе мислил за очите на другото си аз, той се почувства прекрасно и бе обзет от някакъв блажен покой. Сега Бруно отчаяно се мъчеше да си върне онова състояние на духа. Колко несравнимо по-добре би било, ако можеше да надзърне в истинските очи на другото си аз, въпреки че сега те бяха кухи и невиждащи. Ала неговото аз лежеше на леглото с плътно затворени очи. Бруно докосна очите на другия Бруно. Орбитите им бяха студени. Клепачите си оставаха спуснати под нежно милващите връхчета на пръстите му. Той заопипва извивките на тези плътно затворени очи и усети скритите шевове — малки възелчета от конци, които държаха клепачите спуснати. Въодушевен от перспективата да види очите на другото си аз, Бруно се изправи и забърза към долния етаж с намерение да вземе бръснач, малки извити ножички, игли, куки за плетене и други подобни на хирургическите инструменти, които можеха да бъдат от полза при отварянето на очите на другия Бруно.

	* * *

	Ако Рита Янси разполагаше с повече информация за близнаците Фрай, то нито Хилари, нито Джошуа биха могли да я измъкнат от нея. Тони ясно виждаше това, макар Джошуа и Хилари да не го разбираха. Всеки миг те можеха да кажат нещо толкова сърдито, язвително и хапливо, че старицата щеше да се обиди и да ги изпъди от къщата си.
	Тони съзнаваше, че Хилари е дълбоко потресена от сходството между мъките, които тя бе преживяла в детството си и агонията на Кейтрин. Вътрешно Хилари кипеше срещу трите вида отношение, което Рита Янси показа: изблици на фалшиво и превзето морализиране, кратки моменти на лицемерна и сладникава сантименталност и съвсем искрена, постоянна и зашеметяваща душевна грубост.
	Джошуа усещаше как себеуважението му се руши, защото той бе работил за Кейтрин двадесет и пет години, без да забележи тихата лудост, която е клокочела под добре премереното й повърхностно спокойствие. Той бе отвратен от себе си, а следователно и много по-уязвим от всеки друг път. А тъй като мисис Янси, дори при най-обикновени случаи, беше от онези хора, които Джошуа презираше, търпението на адвоката към нея би се побрало и в напръстник, в който е натъпкан поне един театрален костюм, плюс общата мъдрост на последните четири американски президента.
	Тони стана от дивана и отиде до поставката за крака, която беше пред стола на мисис Янси. Той седна там, използвайки като предлог желанието си да погали котарака. Сменяйки мястото си, Тони застана между старицата и Хилари, както и между нея и Джошуа, който изглеждаше така, сякаш всеки момент щеше да сграбчи мисис Янси и да я раздруса. Столчето за крака беше добра позиция, от която да продължи разпита по най-невинен начин. Галейки котарака, Тони непрекъснато бъбреше на старицата, опитвайки се да я очарова, да я омае, използвайки стария Клеменцов похват на „хрисима, мека душа“, който толкова му бе помагал в работата му на полицай.
	Не след дълго той я попита дали по време на раждането на близнаците е имало нещо необикновено.
	— Необикновено ли? — зачуди се мисис Янси. — Нима цялата работа не ви се вижда необикновена?
	— Права сте — отвърна Тони. — Не зададох въпроса си както трябва. Онова, което имам предвид е самото раждане — нещо необикновено в болките на родилката или контракциите, нещо по-особено в състоянието на бебетата, когато са излизали от нея, нещо необичайно.
	Тони видя как в очите й проблесна изненада, когато въпросът му сякаш отключи отдавна забравен спомен.
	— Всъщност — продума Рита Янси, — наистина имаше нещо необикновено.
	— Позволете да отгатна — рече Тони. — И двете бебета са се родили увити в части от плацентата.
	— Точно така! Откъде знаете?
	— Просто улучих отговора.
	— Дявол да го вземе, така беше! — възкликна мисис Янси и поклати показалеца си към него. — Вие сте по-умен, отколкото всъщност показвате.
	Тони се насили да й се усмихне. Трябваше да се насили, защото в Рита Янси нямаше нищо, което би могло да извика искрена усмивка на устните му.
	— И двете се родиха с качулки — каза тя. — Главичките им бяха почти изцяло покрити с плацента. Лекарят беше виждал такова нещо и преди и се бе справял, разбира се. Но мислеше, че вероятността и двата близнака да имат качулки е едно на един милион.
	— Кейтрин знаеше ли за това?
	— За качулките ли? Тогава не. Тя беше в безсъзнание от болките. А после три дни не беше на себе си.
	— А по-късно?
	— Сигурна съм, че научи — рече мисис Янси. — Това не е нещо, което ще забравиш да кажеш на майката. Всъщност… спомням си, че аз сама й казах. Да, да! Аз й казах! Сега си спомням съвсем ясно. Тя беше очарована. Знаете ли, някои хора мислят, че дете, родено с качулка на главата ще бъде надарено със силни телепатични способности.
	— И Кейтрин ли мислеше така?
	Рита Янси се намръщи.
	— Не, тя каза, че било лош знак, а не добър. Лио се интересувал от свръхестественото и Кейтрин бе прочела няколко книги от сбирката му, посветена на окултизма. В една от тези книги се казвало, че когато се родят близнаци с качулки, това било… не мога точно да си спомня какво каза тя, че означавало, но не беше хубаво. Някакво лоша поличба или нещо подобно.
	— Знакът на дявола? — попита Тони.
	— Да! Точно така!
	— Значи тя е вярвала, че бебетата й са белязани от дявола и душите им вече са били прокълнати?
	— Почти бях забравила за това — каза мисис Янси.
	Тя се загледа някъде в пространството зад Тони, без да вижда нищо, сякаш надничаше в миналото и се мъчеше да си спомни нещо…
	Хилари и Джошуа стояха отзад, притихнали. Тони се оживи от факта, че те признаваха авторитета му.
	След малко мисис Янси продължи.
	— Когато Кейтрин ми каза, че това е знакът на дявола, устата й сякаш залепнаха. Тя не желаеше да говори повече. Няколко дни мълча като риба. Лежеше по гръб, гледаше втренчено тавана и почти не мърдаше. Изглеждаше така, сякаш мислеше доста усилено за нещо. После изведнъж започна да се държи толкова странно, че аз се запитах дали все пак не е по-добре да я изпратим в лудница.
	— Крещеше ли, викаше ли както преди? — попита Тони.
	— Не, не! Този път само говореше. Доста несвързани, напрегнати и побъркани приказки. Каза ми, че близнаците са деца на дявола. Довери ми, че е изнасилена от някакво адско изчадие — зелено и люспесто, с огромни очи, раздвоен език и дълги нокти. Кейтрин ми каза, че то дошло от Ада и я насилило, за да му роди тя деца. Побъркана история, а? Тя се кръстеше и кълнеше, че е вярно. Дори описа този демон. Пък и описанието беше доста добро — съвсем подробно и много точно. А когато ми описа как точно я е изнасилило, тръпки ме полазиха, макар да знаех, че това са само глупости. Разказът й беше цветист и плод на богато въображение. Отначало си мислех, че се шегува. Просто ми разказва врели-некипели, за да се посмеем. Обаче тя никак не се смееше, а и аз не виждах нищо смешно. Напомних й, че ми е разказала за Лио и тя се развика. Как крещя само! Чак прозорците затрепериха! Отрече да е говорила такива неща. Преструваше се на обидена. Беше ми толкова сърдита, загдето съм намекнала за кръвосмешение и се държеше така надуто и превзето — истинска „света вода, ненапита“! Беше решила да ме накара да й се извиня… Е, как да не й се посмея?! Това още повече я разсърди. Казваше, че не е бил Лио, макар и двете да знаехме много добре, че той си беше виновникът. Кейтрин направи всичко възможно да ме накара да повярвам, че бащата на близнаците е дяволът. И доста добре играеше, казвам ви! Разбира се, нито за секунда не повярвах. Всичките глупости за това как някакво създание от Ада си е пъхнало оная работа в нея, бяха абсолютна помия! Обаче аз започнах да се питам дали тя е успяла да убеди себе си, защото ми се виждаше напълно уверена — до фанатизъм. Сподели с мене страха си за това, че ако вярващите хора откриели връзката й с дявола, щели да я изгорят жива заедно с бебетата й. Помоли ме да пазя тайната й. Да не казвам на никого за качулките на близнаците. После ми каза, че децата й носели белега на дявола и между краката си. Помоли ме да пазя и тази тайна.
	— Между краката си ли? — изуми се Тони.
	— О, тя се държеше съвсем като побъркана! — рече Рита Янси. — Непрекъснато повтаряше, че бебетата й имали между краката си органа на баща си. Каза също, че и аз съм забелязала това. Отново ме помоли да не казвам на никого. Е, това направо бе смешно! И двете момченца си имаха съвсем обикновени пишлета, но Кейтрин бърбори за дяволи още два дни. Понякога като че ли наистина изпадаше в истерия. Искаше да знае колко пари ще искам, за да запазя тайната за дявола. Казах й, че не искам и цент за това, но че ще се съглася на петстотин долара месечно, за да не говоря за Лио и всичко останало — всичко от действителната история. Това малко я успокои, но мисълта за дявола бе все още в главата й. Вече тъкмо си казвах, че Кейтрин наистина си вярва и че трябва моят доктор да я прегледа, когато тя изцяло замлъкна по този въпрос. Сякаш напълно се вразуми. А може и да й е омръзнала тази нейна шега. Както и да е, от устата й не излезе нито дума повече за дяволи. От този момент нататък, докато взе бебетата си, тя се държеше прилично и около седмица след това си тръгна.
	Тони мислеше върху думите на мисис Янси. Като вещица, прегърнала любимото си животно, старицата милваше белия котарак.
	— Ами ако… — каза Тони. — Ами ако… ами ако… ами ако?
	— Ако какво? — попита го Хилари.
	— Не зная — отвърна той. — Отделните парчета се подреждат… но изглежда толкова налудничаво. Може би аз подреждам мозайката по съвсем погрешен начин. Трябва да помисля. Просто още не съм сигурен.
	— Е, имате ли още въпроси към мене? — попита мисис Янси.
	— Не — отвърна Тони, ставайки от столчето. — Не се сещам за нищо друго.
	— Мисля, че получихме онова, за което дойдохме — съгласи се Джошуа.
	— Дори повече, отколкото очаквахме — рече Хилари.
	Мисис Янси вдигна котарака от скута си, сложи го на пода и стана от стола.
	— Толкова време загубих за тази адски глупава история. Трябваше да съм в кухнята. Имам работа. Тази сутрин наточих четири кори за пай. Сега трябва да наглася пълнежите и да ги сложа всички във фурната. Внучетата ми ще дойдат за обяд, а всяко има различен любим пай. Понякога малките душички са такива пакостници, но без тях наистина съм загубена.
	Котаракът чевръсто прескочи поставката за крака и се стрелна по изпъстрената с цветчета пътека покрай Джошуа и под ъгловата масичка.
	Точно когато животното замря на едно място, къщата се раздвижи. Два миниатюрни стъклени лебеда се претърколиха от лавицата и паднаха върху дебелия килим, без да се счупят. Два гоблена се откачиха от стената и паднаха. Прозорците затракаха.
	— Земетресение — рече мисис Янси.
	Подът се люлееше като палубата на кораб в развълнувано море.
	— Няма причина за тревога — обади се отново мисис Янси.
	Движението престана.
	Сърдитото ръмжене на земята утихна.
	Къщата се успокои.
	— Виждате ли? — рече мисис Янси. — Спря!
	Но Тони предусещаше приближаващи ударни вълни… макар че нито една от тях не бе свързана със земетресението.

	* * *

	Най-напред Бруно отвори мъртвите очи на другото си аз и в началото бе разстроен от онова, което видя. Те не бяха ясните, наелектризиращи, сиво-сини очи, които той познаваше и обичаше. Тези бяха очите на чудовище. Бяха сякаш подути, прогнили, меки и изпъкнали. Белите части бяха на червеникавокафяви петна, полуизсъхнали и потъмнели от спукани кръвоносни съдове. Ирисите бяха замъглени и мръсни, не така сини, както бяха като живи. Сега цветът им приличаше на синина от силен удар — тъмни и ранени.
	Обаче колкото по-дълго се взираше Бруно в тях, толкова по-поносими ставаха те. В края на краищата това бяха очите на неговото друго аз, все още част от него, очи, които все още познаваше по-добре от всички други хора на света, очи, на които все още вярваше и които обичаше, и които го обичаха и му вярваха. Бруно се опита да не ги гледа, а да надникне вътре в тях, под разложената повърхност, където (толкова много пъти в миналото) той бе осъществявал тази ослепителна и вълнуваща връзка с другата половина от своята душа. Сега вече не чувстваше предишната магия, тъй като очите на мъртвия Бруно не се взираха в неговите. Въпреки всичко самият акт на проникването с поглед в мъртвите очи на другия съживиха някак спомените му за това какво означаваше пълното единство с неговото друго аз. Той си спомни чистото, сладостно удоволствие и чувството на пълнота от единението със себе си… само той със себе си срещу целия свят и без страх от самотата.
	Той се вкопчи в спомена си, защото всичко, което му оставаше сега, бяха само спомени.
	Дълго седя Бруно на леглото, взрял се в очите на трупа.

	* * *

	Самолетът на Джошуа Райнхарт се отправи с рев на север към Напа, прорязвайки насочилия се на изток въздушен фронт.
	Хилари погледна надолу към разкъсаните облаци и пожълтелите есенни хълмове на няколко хиляди метра под облаците. Над главите им беше само кристалносиньото небе и далечната бяла диря в стратосферата, оставена от военен реактивен самолет.
	Далече на запад, докъдето погледът стигаше, плътна, огромна маса от сиво-черни облаци се простираше на север и юг. Огромните буреносни кълба се носеха като гигантски кораби в морето. До вечерта долината Напа, всъщност небето над цялата северна част на щата — от полуостров Монтерей до границата с Орегон, щеше да бъде покрито отново с вещаещи буря облаци.
	През първите десет минути след излитането Хилари, Тони и Джошуа мълчаха. Всеки един от тях бе зает със собствените си мрачни мисли… и страхове.
	След малко Джошуа каза:
	— Близнакът сигурно е двойникът, когото търсим.
	— Очевидно — съгласи се Тони.
	— И така, Кейтрин не се е опитала да разреши проблема си като убие едното дете — обади се отново Джошуа.
	— Явно не — съгласи се пак Тони.
	— Но кой от двамата убих _аз_? — попита Хилари. — Бруно или неговия брат.
	— Ще ексхумираме тялото и ще видим какво можем да разберем от него — рече Джошуа.
	Самолетът попадна във въздушна яма. Светкавично се спусна двеста метра надолу, подобно на влакчетата в лунапарковете, а след това се стрелна нагоре и достигна предишната си височина.
	Когато стомахът й се озова на предишното познато място, Хилари каза:
	— Добре, нека да поговорим за това и да видим дали можем да намерим задоволителни отговори. Всички ние седим тук и само предъвкваме едно и също нещо. Ако Кейтрин не е убила брата близнак на Бруно, за да поддържа лъжата за Мери Гюнтер, тогава какво е направила с него? Къде, по дяволите, е бил той през всичкото това време?
	— Е, нека не забравяме теорията на мисис Янси за оставеното с късмет дете — каза Джошуа, произнасяйки името на Рита Янси по такъв начин, щото да не остане и най-малкото съмнение, че нуждата да я споменава дори мимоходом го разстройваше и оставяше лош вкус в устата му. — Вероятно Кейтрин наистина е оставила едното близначе, увито като вързоп пред нечия врата, в църква или в сиропиталище.
	— Не зная… — рече Хилари със съмнение в гласа. — Не ми харесва тази история, но не зная точно защо. Тя е просто прекалено… банална… прекалено нищожна… прекалено романтична. По дяволите! Нито една от тези думи не ми върши работа. Не зная как да го кажа. Просто усещам, че Кейтрин не би постъпила така. Твърде…
	— Твърде подредена и гладка е — намеси се Тони. — Точно както историята за Мери Гюнтер бе прекалено спретната, за да може да ме убеди. Изоставяйки едното близначе би бил най-бързият, лесният и простият (макар и не най-моралният) начин да разреши проблема си. Но хората много рядко избират най-бързия, лесния и безопасен начин… особено когато са в стресова ситуация, както е била Кейтрин, когато е излязла от публичния дом на мисис Янси.
	— Все пак — рече Джошуа, — не можем напълно да отхвърлим такава възможност.
	— Мисля, че можем — възпротиви се Тони. — Защото, ако приемете, че братът е бил прибран, осиновен и отгледан от съвсем непознати хора, то вие би трябвало да можете да обясните как Бруно и брат му са се озовали отново заедно. Тъй като раждането на брата не е било регистрирано, той не би могъл да установи кръвната си връзка. Единственият начин да попадне отново на Бруно би бил чиста случайност. Но дори да приемем случайността, как тогава братът на Бруно, отгледан в съвсем различен дом и в съвсем различна среда от тази на Бруно и без да познава Кейтрин… е могъл да има същата свирепа омраза към нея и да се страхува от нея толкова много.
	— Не е лесно — призна Джошуа.
	— Трябва само да обясните как братът е станал същият психопат като Бруно и как е развил абсолютно същите параноидни халюцинации, досущ като тези на Бруно.
	Самолетът монотонно бръмчеше, придвижвайки се на север. Вятърът силно биеше по малкия му корпус.
	Минута-две тримата мълчаха, седнали в златистожълтия на бели и червени ивици, елегантен скъп перков пашкул с единичен двигател и със скорост триста и двадесет километра в час.
	— Вие печелите — рече Джошуа. — Не мога да обясня. Не виждам как братът би могъл да бъде отгледан съвсем отделно от Бруно и все пак да развие същата психоза. Генетиката не може да го обясни — това е сигурно.
	— И така, какво имаш предвид? — попита Хилари, обръщайки се към Тони. — Че Бруно и брат му все пак не са били разделяни?
	— Тя е отнесла и двете бебета в Сейнт Хелена — каза Тони.
	— Но къде е бил другият близнак през всичките тези години? — попита Джошуа. — Заключен в някой килер или нещо подобно?
	— Не — отвърна Тони. — Вие навярно сте го срещали много пъти.
	— Какво?! Аз ли?! Не, никога! Виждал съм само Бруно.
	— Ами ако… и двамата са живели като Бруно… ако са се редували?
	Джошуа откъсна очи от необятното небе пред него, втренчи се за миг в Тони и премига.
	— Да не искате да ми кажете, че те са играли на криеница цели четиридесет години? — попита скептично той.
	— Не е било игра — отвърна Тони. — Поне не и за тях. Те са гледали на това като на отчаяна и опасна необходимост.
	— Напълно ме обърквате — каза Джошуа.
	Хилари се обърна към Тони и каза:
	— Знаех, че имаш някаква идея, още когато започна да разпитваш мисис Янси за качулките на близнаците и за това как Кейтрин е реагирала на този факт.
	— Да — отвърна Тони. — Фактът, че Кейтрин е говорила за дявола — това беше най-голямото парче от мозайката.
	— За бога! — възкликна грубо и ядосано Джошуа. — Престанете с вашите проклети загадки. Свържете всичко, за да можем най-сетне Хилари и аз да разберем.
	— Извинете! Аз горе-долу все още мислех на глас — каза Тони и се размърда върху седалката си. — Добре, слушайте: ще ми трябва малко време. Трябва да се върна към началото… За да разберете онова, което ще кажа за Бруно, би трябвало да разберете Кейтрин или поне да я видите така, както яз я виждам. Моята теория е… относно едно семейство, в което лудостта е била… предавана, тъй да се каже, законно поне от три поколения. Лудостта непрекъснато се засилва все повече и повече… като капитал, който с времето натрупва лихви. — Тони отново се размърда върху седалката. — Нека да започнем с Лио. Изключително авторитарен тип. За да е щастлив, той е имал нужда напълно да владее други хора. Това е и една от причините, заради която той така е напреднал в бизнеса. Но пък точно поради нея не е имал много приятели. Знаел е винаги как да наложи своето и не е отстъпвал нито на косъм. Много агресивни мъже като Лио имат различен подход в секса от онзи, който имат към всичко останало. В леглото те обичат да бъдат освободени от всякакви отговорности. Харесва им да бъдат доминирани, и да им нареждат за разнообразие… но само в леглото. Не и Лио! Дори в леглото е бил авторитарен. Настоявал е да бъде доминиращият дори в половия си живот. Харесвало му е да наранява и унижава жените, да ги нарича с мръсни думи, принуждавал ги е да вършат неприятни неща… бил е малко груб, малко садист с тях. Ние знаем това от мисис Янси.
	— Но има адски голяма разлика от това да плащаш на проститутки, да задоволят някое твое перверзно желание… и да се гавриш със собственото си дете.
	— Но ние знаем, че наистина се е гаврил с Кейтрин непрекъснато, през всичките тези години. Тоест в очите на Лио разликата не е била голяма. Той вероятно би заявил, че насилието над момичетата на мисис Янси е било в реда на нещата, защото им е плащал и следователно ги е притежавал… поне за известно време. Лио сигурно е бил човек със силно развито чувство за собственост… и с доста широко определение на думата „собственост“. Той би използвал същия аргумент и същата гледна точка, за да оправдае онова, което е сторил на Кейтрин. Такъв мъж мисли за детето си само като за още едно свое притежание, като за _моето_ дете, вместо моето _дете_. За него Кейтрин е била предмет, неодушевена собственост, която ако не се използва, отива на вятъра.
	— Радвам се, че не съм познавал този мръсник — вметна Джошуа. — Ако някога се бях здрависвал с него, днес щях да се чувствам омърсен.
	— Според мене — продължи Тони, — Кейтрин като дете е била затворена в къщата и въвлечена в една брутална и покваряваща връзка с мъж, който е бил способен на всичко. И буквално не е имала никакъв шанс тя да успее да запази здравия си разсъдък при тези ужасни обстоятелства. Лио е бил извънредно студен човек, отявлен самотник, доста себичен, с много силен и извратен нагон. Възможно е, дори твърде вероятно, той да е бил емоционално разстроен човек. Може да е бил съвсем отнесен, побъркан психопат, откъснат от действителността, но в състояние да крие тази си отнесеност. Има такъв тип психопати, които имат здрав контрол върху халюцинациите си и са в състояние да канализират ненормалната си енергия в общоприети дейности, а също и да минават за нормални. Този вид психопати намират отдушник за лудостта си в една тясно ограничена и най-вече интимна сфера. В нашия случай Лио намирал известен отдушник с проститутките… но най-големият му отдушник била Кейтрин. Трябва да се досещаме, че той я е насилвал не само физически. Желанието му е било повече от сексуално. Похотта му го е тласкала към абсолютната власт. След като веднъж е успял да я прекърши физически, той не би се задоволил, докато не я прекърши и емоционално, духовно и най-накрая умствено. Когато отишла при мисис Янси, за да роди детето от баща си, тя е била точно толкова луда, колкото Лио. Очевидно обаче тя наследила и неговата способност да минава за нормална сред хората. Загубила тази си способност в разстояние на три дни, когато се родили близнаците, но след това веднага пак се съвзела.
	— Кейтрин е загубила самоконтрола си още веднъж — обади се Хилари, когато самолетът се затресе, минавайки през зона от вихри.
	— Да — рече Джошуа, — когато казала на мисис Янси, че е била изнасилена от дявол.
	— Ако теорията ми е правилна — рече Тони, — Кейтрин е претърпяла невероятни промени след раждането на близнаците. Тя се е мятала от едно остро психопатично състояние към друго, още по-изострено. Една нова серия от халюцинации измествала старата. Тя била в състояние да поддържа спокойна и невъзмутима фасада, въпреки сексуалното насилие от страна на баща й, въпреки емоционалните и физически мъчения, на които той я е подлагал, независимо от това, че тя забременяла от него и въпреки агонията от коланите, които носела денем и нощем през всичките тези месеци, в които природата изисквала тя да расте отпред. По някакъв начин Кейтрин успяла да поддържа вид, че е нормална, въпреки всичко това. Но когато близнаците се родили и когато тя осъзнала, че лъжата й за Мери Гюнтер се разпада и се стоварва с трясък върху нея, това вече е било твърде много, за да може да го понесе. Тя изключила от действителността и си изградила представата, че е била изнасилена от дявол. Знаем от мисис Янси, че Лио се интересувал от окултизъм. Кейтрин била чела някои от неговите книги. Някъде тя прочела как има хора, които вярват, че близнаци, родени с качулки, са белязани от дявола. И тъй като нейните близнаци се родили с качулки… е, Кейтрин започнала да фантазира. А идеята тя да е невинната жертва, изнасилена от демонично създание, е била доста привлекателна: измивала от нея срама и вината за това, че износила децата на баща си. Новото положение също трябвало да се крие от света, но не е било нужно Кейтрин да го крие от себе си. То не било нещо срамно, за което тя трябвало непрекъснато да търси извинения за пред себе си. Никой не би очаквал една най-обикновена жена да се противопостави на дявола, който обладава свръхестествена сила. Ако можела само да се накара да вярва, че наистина е изнасилена от чудовище, то Кейтрин би могла да започне да мисли за себе си като за нещастна и невинна жертва.
	— Но тя без друго е била такава — каза Хилари. — Била е жертва на баща си. Той я е насилил, а не тя него.
	— Вярно е — отвърна й Тони. — Но той вероятно е изразходвал много време и сили, за да промие мозъка й, опитвайки се да й внуши, че грешката е в нея и че тя е виновна за тяхната перверзна връзка. Да прехвърли вината върху дъщеря си — това е често срещан начин, по който един болен мъж може да избяга от чувството си за вина. А точно такова поведение съвпада с авторитарния тип човек, какъвто е бил Лио.
	— Добре — обади се Джошуа, докато самолетът се стрелкаше на север към полегатия небосклон. — Съгласен съм с всичко, което каза до тук. Може да не е било така, но има смисъл, а такава промяна е добре дошла в ситуация като нашата. И така, Кейтрин родила близнаци, загубила разсъдъка си за три дни, а после се съвзела с помощта на нова измислица, нова заблуда. Вярвайки, че е изнасилена от дявол, тя успяла да забрави, че фактически баща й е направил това. Успяла е да забрави кръвосмешението и да спечели отново самоуважението си. Всъщност тя навярно никога не се е чувствала по-добре в живота си.
	— Именно — обади се Тони.
	— Мисис Янси е била единственият човек, на когото Кейтрин е казала за кръвосмешението — каза Хилари. — Така че, когато се вкопчила в новата си фантазия, тя побързала да каже „истината“ на мисис Янси. Кейтрин се тревожела, че Рита Янси ще я мисли за ужасна жена и отвратителна грешница, а тя искала мисис Янси да знае, че тя е била само жертва на свръхестествено същество, на което никой не може да устои. Ето защо Кейтрин е бърборила толкова много за това.
	— Но когато мисис Янси не й повярвала — рече Тони, — Кейтрин решила да пази тайната в себе си. Предполагала, че никой друг няма да й повярва. Това обаче нямало значение за нея, тъй като в съзнанието си Кейтрин била уверена, че казва истината, а истината била дяволът. Тази тайна била много по-лесна за пазене, отколкото другата за Лио.
	— А Лио умрял само няколко седмици преди това — обади се отново Хилари, — така че той не е бил до нея, за да й напомня непрекъснато за онова, което тя била забравила.
	Джошуа отдели ръцете си за миг от командния пулт и ги избърса в ризата си.
	— Смятах, че съм дяволски стар и твърде циничен, за да откликвам още на разкази на ужаса. Но този кара дланите ми да се изпотяват. Има ужасна връзка с това, което Хилари току-що каза. Лио не е бил до нея, за да й напомня… но Кейтрин е трябвало да задържи близнаците, за да подсилят новата й фантазия. Те са били живото доказателство за това и тя не е могла да даде нито единия, нито другия за осиновяване.
	— Точно така — намеси се Тони. — Като ги е задържала, тя е помогнала на новата си илюзия да бъде затвърдена. Когато е гледала тези две съвършено здрави и без съмнение човешки деца, тя всъщност наистина е видяла нещо необикновено в половите им органи, както е казала на мисис Янси. Тя го е видяла в ума си, въобразила си го е, видяла е нещо, което е било доказателство за нея, че те са деца на дявола. Близнаците са били само част от новата удобна илюзия… казвам „удобна“, само като я сравнявам с кошмарите, с които се е налагало да живее преди.
	Мислите на Хилари летяха напред много по-бързо, отколкото самолетът. Тя се развълнува като разбра накъде водят разсъжденията на Тони и каза:
	— И така, Кейтрин отвела близнаците у дома, в онази къща на скалата, но е трябвало да продължи да поддържа лъжата за Мери Гюнтер, нали? Разбира се. Първо искала да защити репутацията си. Обаче е имало и друга, много по-важна причина от нейното добро име. Психозата се корени в подсъзнанието, но доколкото разбирам, фантазиите, които един психопат използва, за да се справи с вътрешния си хаос, са обикновено продукт на съзнанието му. Така че… макар Кейтрин съзнателно да е вярвала в дявола, дълбоко в подсъзнанието си тя е знаела, че ако се върне в Сейнт Хелена с близнаците и остави лъжата за Мери Гюнтер да се разбие на пух и прах, съседите й скоро щели да разберат, че Лио е бащата. Ако е трябвало да живее с такова унижение, Кейтрин не би могла да поддържа фантазията за дявола, която изфабрикувало нейното съзнание. Нейните нови и по-удобни илюзии са щели да бъдат изместени от старите, груби и раняващи истини. Ето защо, за да поддържа в ума си фантазията за дявола, тя е трябвало да представи пред обществото само едно дете. И тя дава на двете деца само едно име. Позволявала е само на едно от тях да се появява в обществото, но никога двете заедно. Принудила ги е да живеят един общ живот.
	— И не след дълго — продължи Тони, — двете момчета фактически започнали да мислят за себе си като за една и съща личност.
	— Чакайте, чакайте — рече Джошуа. — Навярно те са могли да се дублират един-друг и да живеят под едно и също име, една личност, в обществото. Дори само това изисква човек да повярва в много неща, но ще се опитам. Обаче насаме със сигурност те са били два отделни индивида.
	— Най-вероятно не — рече Тони. — Попаднахме на доказателства, че те са мислили един за друг като за една личност в две тела.
	— Доказателства ли? Какви доказателства? — попита Джошуа.
	— Писмото, което намерихме в сейфа на банката в Сан Франциско. В него Бруно пише, че е убит в Лос Анджелис. Той не споменава, че брат му е бил убит. Казва, че той самият е мъртъв.
	— Нищо не може да се докаже с това писмо — каза Джошуа. — То цялото е несвързано — няма никакъв смисъл.
	— В известно отношение има голям смисъл — каза Тони. — Има смисъл от гледна точка на Бруно… ако той не е мислил за брат си като за отделно човешко същество. Ако е мислил за брат си като за част от себе си, просто като за продължение на себе си, а не като отделна личност, то тогава писмото е доста смислено.
	Джошуа поклати глава и каза:
	— Но аз все още не виждам как двама души могат да бъдат принудени да мислят, че са един човек.
	— Свикнали сме да слушаме за двойствени личности — рече Тони — доктор Джекил и мистър Хайд, жената, чиято история е разказана в „Трите лица на Ева“, а има и още една книга за друга такава жена. Преди няколко години беше бестселър. „Сибил“ — Сибил е имала шестнадесет отделни личности. Е, ако съм прав за онова, което е станало с близнаците Фрай, то те са развили психоза, която е противоположна на тази за двойствените личности. Тези двама души не са се разделили на четири, шест, осем или осемдесет. Вместо това под влияние на огромен натиск от страна на майката те… се сливат в едно психологически, спояват се в едно. Два индивида в една личност, едно себеусещане, една представа за себе си — всичко споделено. Навярно никога преди не се е случвало и може би никога няма да се случи отново, но то не означава, че не е могло да се случи тук.
	— Двамата са смятали, че развиването на идентични личности, за да могат да живеят в света извън къщата на майка си, е жизненонеобходимо за тях — каза Хилари. — Дори минималните различия между тях биха провалили маскировката.
	— Но _как_? — попита Джошуа. — Какво е направила Кейтрин с тях? Как го е постигнала?
	— Вероятно никога няма да узнаем със сигурност — рече Хилари. — Но аз имам няколко идеи относно онова, което тя евентуално е направила.
	— Аз също — каза Тони. — Но ти започвай първа.

	* * *

	Следобедът вече беше превалил и светлината, нахлуваща през източните прозорци на мансардата постоянно отслабваше. Влоши се и качеството й. Тя вече не идваше от яркия сноп, приел формата на прозореца. Тъмнината бавно изпълзяваше от ъглите на стаята.
	Когато сенките плъзнаха по пода, Бруно започна да се тревожи, че ще го хванат в тъмното. Той не можеше просто да щракне някоя електрическа лампа, защото те не бяха в изправност. В къщата не бяха викали електротехник вече пет години — от първата смърт на майка му. Фенерчето му не служеше за нищо. Батериите бяха изтощени.
	За краткото време, докато стаята потъваше в пурпурносивия мрак, Бруно се бореше с паниката. Той нямаше нищо против да бъде навън в тъмното, защото там почти винаги имаше светлина, идваща от улиците, уличните лампи, минаващите коли, звездите, луната. Но в стая, в която нямаше и лъч светлина шепотите и пълзящите неща изведнъж отново се появяваха, а то беше страхотна напаст, която Бруно трябваше да избегне по някакъв начин.
	Свещи!
	Майка му винаги държеше по няколко кутии от големите свещи в килера до кухнята. Използваха се в случай на повреда в електрическото захранване. Бруно беше сигурен, че в килера ще се намери и кибрит. Около стотина или повече в една кръгла тенекиена кутия с плътно прилепнал капак. Той не беше пипал никое от тези неща, когато се бе изнесъл. Беше взел само някои лични принадлежности и някои от колекциите на художествени творби, които сам бе придобил.
	Бруно се наведе, за да види по-добре лицето на другия и каза:
	— Слизам долу за малко.
	Замъглените и зацапани от кръвта очи го гледаха изцъклено.
	— Няма да се бавя — добави Бруно.
	Неговото аз нищо не каза.
	— Отивам да донеса малко свещи, за да не ме хванат в тъмното — рече Бруно. — Ще бъдеш ли добре тук, докато ме няма няколко минути?
	Другото му аз мълчеше.
	Бруно отиде до стълбите в единия ъгъл на стаята. Те водеха към спалнята на долния етаж. Стълбището не беше съвсем тъмно, заради светлината, която идваше от таванския прозорец над него. Но когато Бруно отвори вратата в долния край на стълбите, той с изненада и уплаха установи, че в спалнята цареше непрогледен, черен мрак.
	Капаците на прозорците!
	Той бе отворил капаците в спалнята на таванския етаж, когато се събуди тази сутрин в тъмното, но другите прозорци в къщата бяха все още запечатани. Бруно не посмя да ги отвори. Нямаше голяма вероятност шпионите на Кейтрин да погледнат нагоре и да видят отворените прозорци на тавана, но ако той допуснеше светлината в цялата къща, те със сигурност щяха да забележат, че нещо има и веднага щяха да дотичат. Сега това място беше като гробница, обгърната от вечен мрак.
	Бруно застана на стълбите и се взря в непрогледния мрак на спалнята. Страхуваше се да продължи и се ослушваше за шепотите.
	Нито звук.
	Нищо не помръдваше.
	Помисли си да се качи обратно горе, но така нямаше да разреши проблема си. След няколко часа щеше да настъпи нощта и светлината, която го пазеше, вече нямаше да я има. Трябваше да разбие вратата на килера и да намери онези свещи.
	Неохотно Бруно влезе в спалнята на втория етаж, оставяйки вратната на стълбището отворена, за да се възползва от оскъдната, сумрачна светлина, която струеше отгоре. Две крачки и тогава той спря.
	Почака.
	Ослуша се.
	Никакви шепоти.
	Пусна вратата и бързо прекоси стаята, опипвайки пътя си покрай мебелите в тъмното.
	Никакви шепоти.
	Бруно стигна до друга врата, а след това се озова при стълбите за втория етаж.
	Никакви шепоти.
	За миг, обгърнат от непрогледния кадифен мрак, той не можа да си спомни дали да завие надясно или наляво, за да стигне до стълбите, които водеха към приземния етаж. В следващия миг обаче, Бруно възвърна чувството си за ориентация и тръгна надясно с протегнати напред ръце и разперени длани като слепец.
	Никакви шепоти.
	Едва не падна по стълбите, когато стигна до най-горното стъпало. Внезапно подът под него се отвори и той се спаси като се хвърли наляво и сграбчи невидимия парапет.
	Шепоти!?
	Вкопчил се в парапета и нищо невиждащ, Бруно затаи дъх и наклони глава.
	Шепоти!?
	Идваха за него!
	Той извика и залитна като пиян надолу по стълбите, изпусна парапета, загуби равновесие, размаха неистово ръце, спъна се и се просна по очи върху площадката, заровил лице в прашния килим. Болката прониза левия му крак, премина като гръмотевичен тътен през него, а след това в тялото му остана само глухото ехо от нея. Бруно вдигна глава и чу как шепотите се приближават все повече и повече. Той стана и захленчи от страх, закуцука бързо надолу по другото стълбище и едва не се спъна, когато внезапно стигна приземния етаж. Обърна се назад, взря се в тъмнината, чу как шепотите се втурват към него и извика: „Не, не!“. После тръгна към задната част на къщата по коридора, водещ към кухнята на първия етаж, а тогава навсякъде около него се чуха шепотите — те извираха изпод него, над него и зад него… от всички страни. И нещата също бяха там — ужасните, пълзящи неща… или едно нещо, или пък много… Бруно не знаеше. И втурвайки се като луд към кухнята, ужасе`н, той се блъскаше от стена в стена и се бръскаше и шляпаше с длани, мъчейки се отчаяно да отпъди пълзящите неща от себе си.
	В следващия миг Бруно се блъсна във вратата на кухнята. Тя беше люлееща се врата. Отвори се и го пусна да влезе, а той започна да опипва в тъмното. Докосна печката, хладилника, чашите, умивалника. Най-накрая стигна до вратата на килера. През цялото това време нещата пълзяха по него, а шепотите продължаваха. Бруно викаше ли, викаше, колкото му държеше хрипкавия глас. Дръпна вратата на килера и тогава го блъсна в носа отвратителна воня. Той влезе вътре, въпреки задушливата смрад, която лъхаше от там и разбра, че няма да може да намери свещите и кибрита между другите буркани и консерви, складирани в килера.
	Втурна се обратно в кухнята, викайки и махайки безпомощно с ръце, бръскайки гърчещите се върху лицето му неща, които се опитваха да се напъхат в устата и носа му, намери външната врата, свързваща кухнята със задната тераса, задърпа скованите от ръжда резета, най-накрая ги освободи и отвори вратата.
	Светлина.
	Сивата следобедна светлина, падаща косо откъм запад над планините Маякамас, си проправи път през отворената врата и освети кухнята.
	Миг-два Бруно стоя на прага, оставяйки благодатната светлина да го облива с лъчите си. Беше плувнал в пот, дъхът му бе учестен и накъсан.
	Когато най-сетне се успокои, той се втурна в килера. Отвратителната смрад се носеше от стари консервени кутии и буркани с храна, които се бяха издули и експлодирали, разплисквайки разваленото съдържание и създавайки условия за зелено-черно-жълти плесени и мухъл. Като много внимаваше да не се докосва до мръсотията, Бруно откри свещите и кутията с кибрита.
	Клечките бяха все още сухи и вършеха работа. За всеки случай той драсна една от тях. Лумналият пламък бе гледка, която запали в сърцето му надежда.

	* * *

	Самолетът се движеше на север, а на западния небосклон на около хиляда метра под летящата метална птица и на две хиляди и петстотин метра надморска височина се трупаха непрекъснато буреносни облаци, идващи откъм Тихи океан.
	— Как? — повтори въпроса си Джошуа. — Как Кейтрин е накарала близнаците да действат като един човек?
	— Както вече споменах — отвърна Хилари, — ние навярно никога няма да разберем. Но едно нещо е сигурно: струва ми се, че Кейтрин е споделила фантазията си с близнаците почти от първия ден, в който ги е донесла в къщата си… и дълго преди те да бъдат достатъчно големи, за да могат да разберат какво им говори тя. Стотици пъти, а може би безброй хиляди пъти през годините Кейтрин им е казвала, че са синове на дявола. Казала им е, че са се родили с качулки и им обяснила какво означава това. Втълпила им също, че половите им органи не са като на другите момчета. Навярно им е казала също, че ако другите хора разберат, то те ще бъдат убити. Докато пораснат достатъчно, за да могат да проверят всичко, казано от майка им, мозъците на близнаците били така цялостно промити, че те не биха могли да се съмняват в думите й. Те биха могли само да споделят психозата й и нейните фантазии. Двамата са били изключително наплашени момченца, които непрекъснато са се страхували да не открият тайната им и да не ги убият. Страхът означава стрес. А силният стрес е направил психиките им силно податливи към сливане. Струва ми се, че огромният, непрестанен и необикновен стрес за по-продължителен период от време е този, който създава подходящата атмосфера за сливането на две личности в една по начина, който Тони обясни. Масираният, продължителен стрес сам по себе си не предизвиква сливането, но проправя пътя за това.
	— От касетите, които чухме в кабинета на д-р Ръдж тази сутрин — каза Тони, — ние знаем, че на Бруно е бил известен фактът за качулките, тоест че той и брат му са били родени с парчета от плацентата, увити около главите им. Знаем, че е бил запознат със суеверието по повод този рядък феномен. От начина, по който звучеше гласът му, записан на касетата, можем със сигурност да приемем, че той като майка си е гледал на качулките като знак на дявола. Има и още едно доказателство, което води до същото заключение. Писмото в сейфа например. Бруно пише, че не може да потърси помощ от полицията, за да се предпази от майка си, защото те ще открият какъв е той и какво е крил през всичкото време. В писмото Бруно казва, че ако хората разберат какъв е той, те ще го умъртвят с камъни. Мислел е, че е син на дявола, сигурен съм в това. Той е възприел напълно параноичните фантазии на Кейтрин.
	— Добре — съгласи се Джошуа. — Може би близнаците са вярвали в тази дивотия за дявола, защото просто не са имали друга възможност, освен да вярват. Но това все още не обяснява как или защо Кейтрин ги е оформила като една личност, как ги е накарала… да се слеят в едно психологическо цяло, както ти казваш.
	— Колкото до „защо“, на това лесно може да се намери отговор — рече Хилари. — Ако близнаците се възприемаха като отделни личности, то между тях щяха да съществуват различия, дори и да са съвсем незначителни. Колкото повече различия, толкова повече възможности единият от тях без да иска да срине целия този маскарад някой ден. Колкото повече те мислели и действали като едно цяло под натиска на Кейтрин, толкова по-спокойна се чувствала тя.
	— А колкото до „как“ — обади се Тони, — не бива да забравяме, че Кейтрин е познавала начините, по които да прекършва и оформя характера на даден човек. В края на краищата тя е била пречупена и оформена от истински майстор: Лио. Той е използвал всички трикове от книгата, за да я направи онова, което е искал тя да бъде. Нямало е начин Кейтрин да не научи нещо от всичко това: техниката на физическото и психологическо мъчение. Навярно тя би могла да напише учебник по този въпрос.
	— И за да накара близнаците да мислят като един човек — каза Хилари, — тя е трябвало да се отнася към тях като към един човек. С други думи, Кейтрин е трябвало да даде тон. Обичала ги е съвършено еднакво, ако изобщо ги е обичала. Наказвала е и двамата за провиненията на един, награждавала е и двамата за послушанието на един. Отнасяла се е към двата организма така, сякаш че те са притежавали едно съзнание. Говорила им е така, сякаш са били една личност, а не две.
	— И всеки път, когато е забелязвала стремеж към индивидуалност — обади се Тони, — Кейтрин е карала и двамата да направят онова, което единият е започвал, или е изкоренявала желанието му завинаги. Използването на местоименията също е било много важно.
	— Използването на местоименията ли? — попита озадачен Джошуа.
	— Да — отвърна Тони. — Може да ти се види прекалено, дори безсмислено, но повече от всичко друго на света ние се оформяме като личности от нашето разбиране за езика и използването му. Чрез езика ние изразяваме всяка наша идея, всяка мисъл. Ленивото мислене води до ленива употреба на езика. Но обратното също е вярно: неточностите в езика водят до неточности в мисленето. Това е основно правило в семантиката. И така, съвсем логично е да допуснем, че специално изкривената употреба на местоименията би подпомогнала образуването на специална или изкривена представа за собствената си личност, каквато Кейтрин е желаела да наложи върху близнаците. Например, когато близнаците са се обръщали един към друг, те нямали право да използват местоимението „ти“. Защото „ти“ изразява идеята за друга личност, различна от твоето собствено „аз“. Тъй като близнаците е трябвало да мислят за себе си като за едно същество, то местоимението „ти“ изобщо не е било използвано. Единият Бруно не е могъл да каже на другия: „Защо ти и аз да не си поиграем на «Монополи»?“ Вместо това е казвал нещо от сорта на: „Защо аз да не си поиграя с мене на «Монополи»?“ Той не е можел да използва и местоименията „ние“ и „нас“, когато е говорел с брат си, защото те изразяват наличието на поне двама души. Вместо това Бруно е използвал „мене и себе си“, което е означало „ние“. Освен всичко друго, когато единият от близнаците е говорел с Кейтрин за брат си, той не е използвал местоименията „той“ и „него“. Те също изразяват наличие на още един индивид. Сложно ли ви се вижда?
	— Вижда ми се лудост — отвърна Джошуа.
	— Там е цялата работа — съгласи се Тони.
	— Но е прекалено. Лудостта е прекалена.
	— Разбира се, че е лудост — каза Тони. — Планът е бил на Кейтрин, а тя е била луда.
	— Но как е могла да наложи всичките тези зловещи правила, навици, маниери, взаимоотношения, местоимения и дявол знае какво?
	— По същия начин, по който човек би наложил сред децата едно най-обикновено правило — отвърна Хилари. — Ако постъпят правилно, вие ги хвалите и поощрявате. Обаче ако сгрешат, вие ги наказвате.
	— Но за да се държат децата така неестествено, както Кейтрин е искала, наказанието сигурно е било наистина чудовищно — рече Джошуа.
	— И ние знаем, че то наистина е било чудовищно — каза Тони. — Всички чухме касетата с последния сеанс на д-р Ръдж с Бруно, когато е използвал хипноза. Ако си спомняте, там Бруно казва, че Кейтрин го е заключвала в някаква тъмна дупка в земята като наказание, цитирам, „за това, че не мислех и не действах като един“. Навярно той е имал предвид, че и брат му и той са били затваряни на тъмното място, когато те не желаели да мислят и действат като една личност. Заключвала ги е на тъмно за дълго време и там е имало нещо живо, нещо, което е пълзяло по телата им. Каквото и да им се е случвало там, в онази стая или дупка… било е толкова ужасно, че те са се стряскали на сън десетилетия наред. Щом е могло да остави такива следи в съзнанието след толкова много години, бих казал, че това наказание е било отлично средство за промиване на мозъка. Бих казал, че Кейтрин е постигнала точно това, което е искала — сляла е близнаците в едно.
	Джошуа се взря в небето напред. След дълго мълчание той каза:
	— Когато се е върнала от публичния дом на мисис Янси, проблемът на Кейтрин е бил как да представи близнаците като едно дете, за което е говорила преди заминаването си, и така да спаси лъжата за Мери Гюнтер. Тя обаче е могла да постигне това като заключи единия от братята в къщата и да го превърне в къщното момче, а другия брат пусне да се показва и в обществото. Така би било по-бързо, по-лесно, по-просто и по-безопасно.
	— Но ние всички знаем закона на Клеменца — каза Хилари.
	— Именно — съгласи се Джошуа. — Законът на Клеменца е: дяволски малко хора правят нещата по най-бързия, най-лесния, най-простия и най-безопасен начин.
	— Освен това — продължи Хилари, — навярно на Кейтрин сърце не й е дало да заключи едното си момче завинаги, докато другото води горе-долу нормален живот. След всичките мъки, които тя е изтърпяла, може би все пак е имало граница за мъките, които е трябвало да изтърпят нейните деца.
	— На мене ми се струва, че ги е накарала да изтърпят дяволски много! — възкликна Джошуа. — Тя ги е побъркала.
	— Да, но не нарочно — каза Хилари. — Не е имала намерение да ги побърква. Мислела е, че прави онова, което е най-добро за тях, но собственото й състояние на духа не й е позволило да _знае_ кое е най-добро за тях.
	— Теорията ти е безумна — въздъхна уморено Джошуа.
	— Не чак толкова — възрази Тони. — Тя съвпада с известните на нас факти.
	Джошуа кимна.
	— А смятам, че и аз й вярвам. Поне на по-голямата част от нея. Просто ми се искаше в тази мозайка всички злодеи да бяха съвсем лоши и отвратителни. Някак си не е редно човек да изпитва толкова много съчувствие към тях.

	* * *

	След като кацнаха в Напа под все по-сгъстяващите се сиви облаци, тримата отидоха право в канцеларията на шерифа и разказаха всичко на Питър Лоренски. Отначало той ги зяпна така, сякаш не бяха с всичкия си, но постепенно недоверието му отстъпи място на неохотно и слисано приемане на фактите. Този тип реакции и промяна в чувствата според предвижданията на Хилари щяха да срещат още няколкостотин пъти в близките дни.
	Лоренски се обади в полицейския участък в Лос Анджелис и разбра, че ФБР се били свързали вече с полицията в Лос Анджелис по повод измамата в банката в Сан Франциско, в която участвал двойникът на Бруно Фрай, за когото сега се смяташе, че попада в юрисдикцията на полицейския участък в Лос Анджелис. Разбира се новините от страна на Лоренски бяха, че заподозреният не е обикновен двойник, а автентичен обект — макар друг един автентичен обект да бе мъртъв и погребан в мемориалния парк на Напа Каунти. Той информира полицейския участък на Лос Анджелис, че има причина да вярва следното — двама Бруновци са се редували да убиват жени и са извършили серия от убийства в северната половина на щата през последните пет години, макар Лоренски да не бе в състояние да посочи неопровержими доказателства и да назове поне някои от убитите. До тук уликите бяха косвени: страховито, но логично тълкуване на писмото от сейфа в светлината на последните разкрития за Лио, Кейтрин и близнаците; фактът, че и единият и другият близнак бяха направили опит да отнемат живота на Хилари; фактът, че единият близнак бе прикривал другия при първото покушение над Хилари миналата седмица, което показваше съучастие в предумишлено убийство; и най-накрая мнението, поддържано от Хилари, Тони и Джошуа, че омразата на Бруно към майка му е била толкова голяма и маниакална, че той не би се поколебал да убие която и да е жена, щом си въобразеше, че майка му се е вселила в нейното тяло.
	Хилари и Джошуа седяха на скамейката с металната облегалка и пиеха кафето, донесено от секретарката на Лоренски, а Тони се възползва от телефона по молба на Лоренски и говори с двама от своите началници в Лос Анджелис. Подкрепата, която Тони оказа на Лоренски по телефона и потвърждаването на фактите, които последният бе изказал малко преди това, дадоха резултат. Разговорът приключи с това, че властите в Лос Анджелис обещаха да предприемат действия от своя страна. Ръководейки се от допускането, че психопатът навярно наблюдава къщата на Хилари, полицейският участък в Лос Анджелис се съгласи да постави денонощно наблюдение в Уестууд.
	След като съдействието на полицията в Лос Анджелис бе осигурено, шериф Лоренски състави бюлетин, посочвайки основните факти в случая, за да бъде разпространен във всички законови институции в Северна Калифорния. Бюлетинът минаваше също и като запитване за повече информация относно неразрешени убийства на млади, красиви брюнетки с кафяви очи, които не са били извършени в района на Лоренски през последните пет години… особено убийства с отрязване на главата, осакатявания и доказателства за кръвен фетишизъм.
	Докато наблюдаваше как шерифът дава нареждания на чиновниците и заместниците си и докато мислеше за събитията през последното денонощие, Хилари доби усещането, че всичко се движеше прекалено бързо, като вихър. А този вятър, изпълнен с изненади и грозни тайни, подобно на торнадото, засмукващо буци пръст и отломки, я тласкаше към някаква пропаст, която още не виждаше, но в която можеше да бъде запратена. Искаше й се да може да протегне ръце и така да може да управлява времето, да го задържи, да забави хода му, да вземе няколко дни почивка и да помисли върху онова, което бе научила, за да може да следи с бистър ум последните няколко завоя и превратности в мистерията Фрай. Хилари бе уверена, че това непрекъснато бясно препускане беше глупаво и дори опасно. Но колелата на закона вече бяха ангажирани и се въртяха и не можеха да бъдат спрени. А времето не можеше да бъде задържано така, както не можеше да бъде задържан и необязден жребец.
	Хилари се надяваше, че напред няма пропаст.
	Беше 17:30 часа когато Лоренски успя да задвижи нещата. После той и Джошуа използваха телефона, за да намерят някой съдия. Намериха един — съдията Джулиън Харуи, който бе очарован от историята Фрай. Харуи разбра необходимостта от това да се извади трупа и да се подложи на голям брой изследвания с цел да се идентифицира. Ако вторият Бруно Фрай бъдеше заловен и по някакъв начин минеше на психиатричен преглед, което бе доста малко вероятно, но не и невъзможно, то тогава следствието щеше да има нужда от физически доказателства, че е налице случай с идентични близнаци. Харуи изрази желание да разпише заповед за ексхумация и в 18:30 ч. шерифът държеше документа в ръцете си.
	— Работниците в гробището няма да могат да изкопаят гроба в тъмното — рече Лоренски. — Но ще им наредя да започнат да копаят в ранни зори.
	После шерифът проведе още няколко телефонни разговора: един с директора на мемориалния парк в Напа Каунти, където бе погребан Фрай, друг с експерта по съдебна медицина на областта, който щеше да извърши ексхумацията веднага, щом му предадяха трупа и един с Аврил Танертън — директора на погребалното бюро, който да уреди превозването на трупа до лабораторията по патология и обратно.
	Когато най-сетне Лоренски остави телефона, Джошуа каза:
	— Предполагам, че ще искате да претърсите къщата на Фрай.
	— Непременно — отвърна Лоренски. — Искам да намерим доказателство за това, че там са живели двама души, ако можем. И ако Фрай наистина е убивал други жени, може би ще открием улики. Мисля, че ще е добре да претърсим и къщата на скалата.
	— Можем да претърсим новата къща когато пожелаете — рече Джошуа. — Но в старата няма електричество. Ще трябва да почакате докато стане светло.
	— Добре — съгласи се Лоренски, — но къщата до винарната искам да претърся сега.
	— Сега?! — възкликна Джошуа и стана от пейката.
	Малко по-рано, още преди да бяха му разказали и половината от онова, което бяха научили от д-р Ръдж и Рита Янси, шериф Лоренски се бе обадил на жена си, за да я предупреди, че ще се върне късно тази вечер.
	— Никой от нас не е вечерял — обърна се той към Джошуа. — Хайде да отидем в закусвалнята на ъгъла, за да хапнем нещо, а от там — направо в къщата на Фрай.
	Преди да излязат от ресторанта, Лоренски каза на нощната администраторка в офиса си къде ще бъде и я помоли да го уведоми незабавно, ако от полицията в Лос Анджелис се обадят, за да съобщят, че са заловили втория Бруно Фрай.
	— Няма да е толкова лесно — рече Хилари.
	— Подозирам, че тя е права — каза Тони на Лоренски. — Бруно е криел една невероятна тайна в разстояние на четиридесет години. Може да е луд, но е умен. Полицията в Лос Анджелис няма да може да го пипне толкова бързо. Ще има дълго да си играят на „котка и мишка“, докато го хванат.

	* * *

	Когато взе да се здрачава, Бруно отново затвори капаците на прозорците. Сега върху всяко нощно шкафче имаше по една свещ, а върху тоалетката имаше две. Трептящите пламъци очертаваха танцуващи сенки по стените и тавана.
	Бруно осъзнаваше, че вече трябва да е навън и да търси Хилари-Кейтрин, но не намираше сили да стане и да тръгне. Продължаваше да отлага търсенето.
	Беше гладен. Внезапно се сети, че не е ял от вчера. Стомахът му стържеше.
	Известно време той седя на леглото до изцъкления труп и се опитваше да реши дали да излезе навън и да си купи нещо за ядене. Няколко от консервите в килера се бяха издули. Не бяха експлодирали, но Бруно бе сигурен, че всичко върху полиците бе развалено и отровно. Почти час Бруно се бори с проблема, опитвайки се да реши къде да отиде да се нахрани и все пак да бъде в безопасност от шпионите на Кейтрин. Те бяха навсякъде. Кучката имаше много шпиони! Навсякъде!!! Състоянието, в което се намираше, можеше да се опише като състояние на пълно объркване. Въпреки че бе гладен, Бруно трудно съсредоточаваше мисълта си върху храната. Ала най-накрая си спомни, че храна имаше във винарната. Млякото сигурно бе прокиснало през последната седмица и хлябът се бе втвърдил, но собственият му килер беше пълен с консервирана храна, а хладилникът беше зареден със сирене и плодове. В камерата му имаше сладолед. При мисълта за сладоледа той се усмихна като малко момче.
	Подтикнат от видението за сладоледа и с надеждата, че една добра вечеря ще му даде енергията, от която се нуждаеше, за да търси Хилари-Кейтрин, Бруно излезе от таванската стая и тръгна през къщата, осветявайки пътя си със свещ. Вече навън, той изгаси пламъка и пъхна свещта в джоба на якето си. Слезе по ронещите се стълби върху скалата и тръгна през лозята.
	Десет минути по-късно в собствената си къща Бруно драсна клечка кибрит и отново запали свещта, тъй като се боеше, че ако запали лампата, ще привлече ненужно внимание. От чекмеджето до умивалника извади една лъжица, взе от фризера огромна картонена кутия, пълна с шоколадов сладолед, седна на масата и в разстояние на двадесет минути лапаше сладоледа с голямата лъжица, усмихнат и щастлив, докато накрая така се наду, че не можеше да сложи в устата си нито хапка повече.
	Сетне пусна лъжицата в полупразната кутия, сложи кутията обратно във фризера и се сети, че трябва да увие няколко консерви, за да ги отнесе в къщата на скалата. Можеше да се наложи да търси Хилари-Кейтрин с дни, преди да я убие, а през това време не му се искаше непрекъснато да се промъква до тук за всяко ядене. Рано или късно кучката щеше да се сети да постави шпиони да следят и тази къща и тогава щяха да го хванат. Но тя никога нямаше да го потърси в къщата на скалата. И след милион години не би се сетила. Значи, там трябваше да се запаси с храна. Бруно влезе в голямата спалня и извади огромен куфар от гардероба. Занесе го в кухнята и започна да го пълни с компоти от праскови и круши, буркани със сладко от портокали и мандарини, кутии с маргарин, буркани с маслини, два вида желе (бурканите уви в книжни салфетки, за да ги предпази от счупване) и консервирани виенски наденички. Когато свърши, куфарът беше изключително тежък, но Бруно имаше мускули, които щяха да се справят с лекота.
	Не беше се къпал от снощи, когато взе душ в къщата на Сали в Калвър Сити, и сега се чувстваше мръсен. Мразеше да се чувства мръсен, защото това някак си все го караше да се сеща за шепотите и ужасните пълзящи неща в тъмната дупка в земята. Бруно реши да рискува и да вземе един бърз душ, преди да отнесе храната в къщата на скалата, дори това да означаваше, че за няколко минути щеше да е гол и уязвим. Но докато прекосяваше хола, на път за спалнята и банята до нея, той чу приближаването на коли по пътеката към винарната. Сред притихналите лозя моторите ревяха неистово.
	Бруно изтича до предния прозорец, разтвори пердетата на един сантиметър едно от друго и погледна през пролуката.
	Две коли. Четири фара. Изкачиха се по височината към поляната.
	Кейтрин!
	_Кучката!!!_
	Кучката и нейните приятели! Нейните мъртви приятели!!!
	Ужасе`н, Бруно изтича към кухнята, грабна куфара, изгаси свещта, която носеше и я сложи в джоба си. Излезе от задната врата и се втурна през поляната зад къщата към прикритието на лозята.
	Колите спряха отпред.
	Приведен, влачещ куфара през лозята, Бруно се стряскаше при всеки свой шум. Той заобиколи къщата и видя колите. Сложи куфара на земята и легна по очи до него, притиснал се към влажната почва и към най-тъмните сенки на нощта. Гледаше как хората излизат от колите, а сърцето му заблъска още по-бързо в гърдите му, когато позна лицата им.
	Шериф Лоренски със своя заместник. Значи полицаите бяха между живите мъртви!!! Никога не би и помислил такова нещо!
	Джошуа Райнхарт. Старият адвокат също беше конспиратор! Беше един от адовите приятели на Кейтрин!!!
	А ето я и нея!!! Кучката! Кучката в новото си заоблено и гладко тяло. И оня мъж от Лос Анджелис.
	Те всички влязоха в къщата.
	Една след друга лампите в стаите светваха.
	Бруно се помъчи да си припомни дали не беше оставил някакви следи при посещението си в къщата. Може би малко разтопен восък от свещта… Но капчиците восък вече бяха изстинали и се бяха втвърдили. Нямаше как да разберат дали са се образували сега или преди седмици, беше оставил лъжицата в картонената кутия във фризера, но и това би могло да е извършено преди много време. Добре че не бе взел душ!!! Водата по цимента и влажната хавлия щяха да го издадат. Ако бяха намерили току-що използваната хавлия, щяха да разберат, че той се е върнал в Сейнт Хелена и щяха да го търсят още по-усилено.
	Бруно се изправи, вдигна куфара от земята и хукна през лозята толкова бързо, колкото му държат краката. Пое на север към винарната, а после на запад към скалата.
	Никога нямаше да се сетят да го търсят в къщата на скалата, дори и след един милион години. Щеше да е на сигурно място там, защото си мислеха, че той се страхува прекалено много, за да се крие в старата къща. Ако останеше в таванската стая, Бруно щеше да има време да помисли, да направи план и да се организира. Не смееше да прибързва с тази работа. Напоследък не можеше да мисли съвсем ясно. Това стана, откакто умря другата му половина… и Бруно не смееше да предприема никакъв ход срещу кучката, докато не направеше подробен план, предвиждащ и най-дребните възможности.
	Сега знаеше как да я намери. Чрез Джошуа Райнхарт.
	Можеше да я пипне, когато пожелае. Но първо му трябваше време, за да направи железен план. Нямаше търпение да стигне горе на тавана, където да обсъди плана със себе си.

	* * *

	Лоренски, помощникът му, Тим Ларсън, Джошуа, Тони и Хилари се пръснаха из къщата. Претърсваха чекмеджета, шкафове, бюфети и кутии.
	Отначало те не откриха нищо, което да доказва, че в къщата се живели двама души, а не един. Имаше малко повече дрехи и къщата бе запасена с малко повече храна, отколкото би се нуждал един човек, но това нищо не доказваше.
	Тогава, както ровеше из чекмеджетата на кабинета, Хилари попадна на няколко скорошни сметки, които още не бяха платени. Две бяха от зъболекаря — едната от зъболекарския кабинет в Напа, а другата от кабинет в Сан Франциско.
	— Разбира се! — възкликна Тони, когато всички се събраха, за да разгледат сметките. — Близнаците са посещавали различни лекари и най-вече различни зъболекари. Бруно номер 2 не е могъл да отиде при зъболекаря, за да му направи пломба, тъй като същият този зъболекар е пломбирал същия зъб на Бруно номер 1 само преди една седмица.
	— Това е нещо — рече Лоренски. — Дори идентични близнаци не получават идентични кариеси на едни и същи места в едни и същи зъби. Два зъболекарски картона биха доказали, че е имало двама души Бруно Фрай.
	Малко по-късно, претърсвайки един от шкафовете в спалнята, заместник-шерифът Ларсън направи обезпокояващо откритие. В една от кутиите за обувки чифтът липсваше. Вместо това, в кутията имаше дванадесет снимки на млади жени, шофьорски книжки на шест от тях и други единадесет шофьорски книжки на единадесет други жени. На всяка снимка, която бе голяма колкото мъжки портфейл, както и на снимките от шофьорските книжки, жената, погледнала към фотообектива, имаше общи черти с другите жени от колекцията: красиво лице, тъмни очи, тъмна коса, нещо неопределимо в чертите на лицето и конструкцията му.
	— Двадесет и три жени, които бегло приличат на Кейтрин — промълви Джошуа. — Боже мой! Двадесет и три!!!
	— Галерия на смъртта — рече Хилари и потрепери.
	— Поне повечето от големите снимки съвпадат с тези от шофьорските книжки — каза Тони. — Така имаме имената и адресите им.
	— Ще получим данните по радиото веднага — каза Лоренски, изпращайки Ларсън до колата, за да съобщи в полицейския участък. — Но смятам, че всички ние знаем какво ще научим.
	— Двадесет и три неразкрити убийства от последните пет години — каза Тони.
	— Или двадесет и три безследно изчезнали жени — каза шерифът.
	Четиримата прекараха още два часа в къщата, но не откриха нищо толкова важно, колкото снимките и шофьорските книжки. Нервите на Хилари бяха опънати до скъсване, а въображението й бе провокирано от осъзнаването на факта, че нейната собствена шофьорска книжка за малко не бе попаднала в същата кутия от обувки. Всеки път, когато отваряше чекмедже или вратата на някой шкаф, тя очакваше да намери нечие изсъхнало сърце, прободено с кол или разпадаща се женска глава. Отдъхна си, когато най-сетне претърсването приключи.
	Щом излязоха навън, ги лъхна мразовитият нощен бриз.
	— Вие тримата ще дойдете ли в офиса на експерта по съдебна медицина сутринта? — попита Лоренски.
	— Без мене — рече Хилари.
	— Не, благодаря — обади се и Тони.
	— Няма какво да правим там — каза Джошуа.
	— В колко часа ще се срещнем в къщата на скалата? — попита Лоренски.
	Отговори му Джошуа.
	— Хилари, Тони и аз ще отидем там утре рано и ще отворим всички прозорци. Къщата е била затворена пет години. Ще трябва да се проветри, преди да започнем да се ровим с часове из нея. Защо просто не дойдете при нас горе, когато си свършите работата при експерта по съдебна медицина?
	— Добре — отвърна Лоренски, — ще се видим утре. Може полицаите в Лос Анджелис да пипнат негодника през нощта.
	— Може би — отвърна с надежда Хилари.
	Високо горе, над планините Маякамас се разнесе глух гръмотевичен тътен.

	* * *

	Половината нощ Бруно Фрай прекара в разговор със себе си, грижливо обмисляйки смъртта на Хилари-Кейтрин.
	Другата половина от нощта прекара в сън на трепкащата светлина на свещите. Тънки струйки дим се виеха над горящите фитили. Играещите пламъци хвърляха върху стените зловещи, полюляващи се сенки, които се отразяваха в изцъклените очи на трупа.

	* * *

	Джошуа Райнхарт не можа да заспи. Той се обръщаше и се мяташе в леглото си, омотал чаршафите около себе си. В три часа сутринта отиде до барчето и си наля двойна доза уиски. Набързо я изпи, но и това не можа да го успокои напълно.
	Никога преди Кора не му бе липсвала толкова много, колкото сега.
	Хилари се събужда няколко пъти от лоши сънища, ала нощта бързо отмина. Профуча със скоростта на ракета. Тя все още имаше усещането, че стремглаво лети към безкрайна пропаст и не може да направи нищо, за да се спре.

	* * *

	Малко преди да се пукне зората, докато Тони лежеше буден, Хилари се обърна към него, притисна се към тялото му и каза:
	— Люби ме.
	В разстояние на половин час те се потопиха един в друг и макар да не бе по-хубаво от преди, не бе и на йота по-лошо — сладостна, нежна и мека притома.
	Не след дълго Хилари каза:
	— Обичам те.
	— И аз те обичам.
	— Каквото и да се случи — продължи тя, — ние имахме тези няколко дни заедно.
	— Хайде сега, не ставай фаталистка.
	— Ами… човек никога не знае.
	— Имаме дълги години пред нас — дълги, дълги години заедно. И никой няма да ни ги отнеме.
	— Ти си толкова сигурен и такъв оптимист. Искаше ми се да бях те срещнала преди много време.
	— Минали сме вече най-лошото — каза Тони. — Сега знаем истината.
	— Още не са заловили Фрай.
	— Ще го хванат — рече уверено Тони. — Той мисли, че ти си Кейтрин и няма да се отдалечи много от Уестууд. Непрекъснато ще се навърта около къщата ти, за да проверява дали не си дошла и рано или късно охраната ще го забележи и всичко ще свърши.
	— Прегърни ме — прошепна Хилари.
	— Разбира се.
	— Мммм! Толкова е хубаво!
	— Да.
	— Просто когато ме прегръщаш.
	— Да.
	— Вече се чувствам по-добре.
	— Всичко ще бъде наред.
	— Само докато ти си при мене — каза Хилари.
	— Значи завинаги.

	* * *

	Небето беше тъмно, прихлупено и зловещо. Върховете на Маякамас бяха обвити в мъгла.
	Питър Лоренски стоеше пред гробовете с ръце в джобовете и свил рамене от ранния утринен мраз.
	Работниците от мемориалния парк на Напа Каунти използваха белове в началото, за да махнат по-голямата част от пръстта, а последните няколко сантиметра пръст изкопаха с лопати. Те се ровеха в меката земя, за да отворят гроба на Бруно Фрай. Докато се трудеха, се оплакваха на шерифа, че не им се плаща допълнително, загдето са станали призори, не са закусвали и са започнали работа толкова рано, но той почти не им обърна внимание. Само подвикваше да побързат.
	В 7 часа и 45 минути Аврил Танертън и Гари Олмстед пристигнаха със служебната катафалка. Докато приближаваха към Лоренски, прекосявайки зеления хребет, Олмстед изглеждаше подобаващо мрачен и сериозен, но Танертън се усмихваше, вдишвайки дълбоко свежия хладен въздух, сякаш току-що бе привършил утринната си гимнастика.
	— Добро утро, Питър.
	— Здрасти, Аврил! Как си, Гари?
	— След колко време ще го изровят?
	— Казват, че ще свършат за петнадесет минути.
	В 8 часа и пет минути един от работниците се изкатери горе и каза:
	— Готови ли сте да го изтеглите?
	— Хайде да се залавяме!
	Закачиха куките за ковчега и го измъкнаха от дупката по същия начин, по който бе спуснат в земята миналата неделя. По бронзовия ковчег бе полепнала пръст — по дръжките и орнаментите. Но общо взето той все още блестеше.
	В 8 часа и 40 минути Танертън и Олмстед натовариха големия сандък в катафалката.
	— Ще ви придружа до кабинета по съдебна медицина — рече шерифът.
	Танертън се ухили.
	— Уверявам те, Питър, нямаме никакво намерение да отвличаме тленните останки на мистър Фрай.

	* * *

	В 8 часа и 20 минути в кухнята на Джошуа Райнхарт, докато изравяха ковчега в гробищата на няколко километра от къщата му, Тони и Хилари поставиха съдовете от закуската в умивалника.
	— Ще ги измия по-късно — каза Джошуа. — Хайде да тръгваме към къщата на скалата, за да я отворим. Сигурно след всичките тези години вътре е страхотна смрад. Надявам се плесените и мухълът да не са повредили колекциите на Кейтрин. Хиляди пъти предупредих Бруно за това, но той нехаеше… — Джошуа замълча за миг, премига, после продължи. — Чуйте само какви ги плещя! Разбира се, че не го е било грижа, ако ще всичко да се провали. Това са колекциите на Кейтрин, а той пет пари не е давал за онова, което тя е харесвала и ценяла.
	До „Шейд Трий Виниърдс“ те отидоха с колата на Джошуа. Денят беше мрачен. Слънчевата светлина имаше мръсносив цвят. Джошуа спря на служебния паркинг.
	Джилбърт Ълман още не бе дошъл на работа. Това беше механикът, който поддържаше лифта, както и всички камиони и оборудване на „Шейд Трий Виниърдс“.
	Ключът, с който се пускаше лифтът висеше на таблото в гаража и портиерът от нощната смяна във винарната — казваше се Янучи, с удоволствие донесе ключа на Джошуа.
	С ключ в ръката, Джошуа поведе Хилари и Тони към втория етаж на огромната централна сграда на винарната. Минаха през етажа, на който бяха канцелариите и цялата администрация, после през лабораторията, и най-накрая излязоха на широка пътека. Половината сграда — от първия до последния етаж, беше с отворени прозорци. В голямата зала се виждаха огромни ферментационни цистерни. Много студен въздух обтичаше цистерните и из въздуха се носеше мирис на мая. В края на пътеката, в югоизточния край на сградата те минаха през тежка чамова врата върху чугунени панти и влязоха в малка стая, на която срещуположната стена беше избита. Над липсващата стена се простираше триметрова стряха, за да пази от дъжд. Четириместната кабинка, боядисана в огненочервено и с големи прозорци, беше подслонена под навеса на стаята.

	* * *

	В лабораторията по патология се носеше едва доловима, неприятна миризма на химикали. Така миришеше и патологът, д-р Еймъс Гарнет, който енергично смучеше ментови бонбони.
	В стаята имаше пет души: Лоренски, Ларсън, Гарнет, Танертън и Олмстед. На никого не беше приятно, че е тук. Навярно вечно усмихнатият Танертън правеше изключение.
	— Отворете го — каза Лоренски. — Трябва да се срещна и с Джошуа Райнхарт.
	Танертън и Олмстед дръпнаха страничните болтове на бронзовия ковчег. Последните парчета пръст се посипаха по мушамата, която Гарнет бе разстлал върху пода. Вдигнаха капака нагоре и назад.
	Трупът го нямаше.
	Ковчегът, подплатен с коприна и кадифе, не съдържаше нищо друго освен трите торби циментова смес, които бяха откраднати от мазето на Аврил Танертън миналата седмица.

	* * *

	Хилари и Тони седнаха в единия край на кабинката, а Джошуа — в другия. Коленете на адвоката опираха коленете на Тони.
	Хилари стисна ръката на Тони, когато червената гондола бавно потегли нагоре към върха на скалата. Тя не се страхуваше от височината, но кабинката изглеждаше толкова крехка, че без да иска Хилари стисна зъби.
	Джошуа видя напрежението, изписано по лицето й и се усмихна.
	— Не се безпокой. Кабинката изглежда малка, но е здрава. А и Джилбърт поддържа лифта в пълна изправност.
	Докато бавно се изкачваше нагоре, кабината се поклащаше от силния утринен вятър.
	Гледката към долината ставаше все по-зашеметяваща. Хилари се помъчи да се съсредоточи върху нея и да не мисли за скрибуцането и тракането на лифта.
	Най-сетне гондолата стигна горния край на линията. Тя спря на едно място и Джошуа отвори вратата.
	Когато излязоха от горната станция на лифта, синкавобяла светкавица раздра навъсеното небе, придружена от тътена на гръмотевицата. Заваля — тънки, полегати, студени дъждовни струи.
	Джошуа, Хилари и Тони хукнаха да търсят навес. Те изтопуркаха по предното стълбище, прекосиха предната веранда и застанаха до входната врата.
	— И казваш, че тук не се отоплява? — попита Хилари.
	— Котелното помещение не работи вече пет години — отвърна Джошуа, — затова ви казах и на двамата да си сложите дебели пуловери отдолу. Всъщност денят не е студен, но като постоите малко повече на влагата, студът сякаш прониква до костите ви.
	Джошуа отключи вратата и те влязоха вътре, запалвайки фенерчетата си.
	— Тук вони — рече Хилари.
	— Това е плесен — каза Джошуа. — От това се боях.
	От антрето тримата отидоха в хола, а оттам в голямата гостна. Лъчите на фенерчетата им осветиха нещо подобно на склад, претъпкан със старинни мебели.
	— Боже мой! — възкликна Тони. — Тук е по-лошо, отколкото в къщата на Бруно. Няма място да се обърне човек.
	— Тя беше побъркана на тема колекциониране на красиви неща — рече Джошуа. — Не че така си влагаше парите, нито пък за това, че обичаше да ги гледа. Повечето неща са скрити — заключени са в шкафове. Картините са натрупани една върху друга. И както виждате, дори в основните стаи е просто претъпкано с неща. Всичко така е наблъскано едно до друго, че човек не може да му се наслади.
	— Ако всяка стая е пълна с такива антики — забеляза Хилари, — то тогава това е цяло състояние.
	— Да — рече Джошуа, — стига да не са проядени от червеи, термити и какво ли още не. — Той обходи с фенерчето си стаята от единия край до другия. — Тази мания за колекциониране е нещо, което никога не можах да разбера в нея… до този момент. Сега се питам дали… като гледам всичко това и като се сетя какво научихме от мисис Янси…
	— Смяташ, че колекционирането на красиви предмети е реакция срещу грозотата в нейния живот, преди да умре баща й? — попита Хилари.
	— Да — отвърна Джошуа. — Лио я е пречупил. Разбил е сърцето й, прекършил е духа й и я е оставил да тъне в унизителната представа за себе си. Кейтрин сигурно се е ненавиждала за всичките години, през което се е оставяла той да я използва, макар и да не е имала друг избор. Тъй че може би… чувствайки се унизена и обругана, тя си е мислела, че може да пречисти някак душата си и да я направи хубава като живее сред много и красиви неща.
	И тримата мълчаха миг-два, оглеждайки претъпканата с мебели гостна.
	— Толкова е тъжно — наруши мълчанието Тони.
	Джошуа се отърси от мислите си и каза:
	— Хайде да отворим капаците и прозорците, за да стане светло.
	— Не мога да понасям тази миризма — каза Хилари и запуши носа си с ръка, — но ако отворим прозорците, дъждът ще влезе вътре и ще направи поразии.
	— Едва ли. Ние ще ги отворим съвсем малко — рече Джошуа. — А и няколко капки дъжд няма да направят нищо на цяла колония от плесени.
	— Цяло чудо е, че от килима не са поникнали гъби — обади се Тони.
	Тримата заслизаха по стълбите, отваряйки прозорците, отключвайки вътрешните куки на капаците. Сивата светлина на мрачния ден и ухаещият на дъжд въздух нахлуха в стаите.
	Когато прозорците на повечето стаи на долния етаж бяха отворени, Джошуа каза:
	— Хилари, тук останаха само трапезарията и кухнята. Защо не останеш да отвориш ти тези прозорци, а ние с Тони да се качим горе и да започнем да отваряме там?
	— Добре — отвърна Хилари. — След минута ще дойда да ви помогна.
	Тя последва тънкия сноп светлина на фенерчето си и влезе в непрогледния мрак на трапезарията, а двамата мъже се отдалечиха по коридора към стълбите. Когато стигнаха коридора на горния етаж, Тони каза:
	— Пфю! Тук мирише още по-лошо!
	Гръмотевичен тътен разтърси старата къща. Прозорците грозно затракаха, вратите заскърцаха върху пантите.
	— Ти започни със стаите отдясно — предложи Джошуа, — а аз ще се заловя с тези отляво.
	Тони влезе в първата стая отдясно и откри, че тя е шивалня. В единия ъгъл имаше старовремска шевна машина с педал, а в другия ъгъл върху малка маса бе поставена съвременна електрическа машина. И двете бяха обвити в паяжини. Имаше също работна маса, две кроячни форми и един прозорец.
	Тони отиде до прозореца, остави фенерчето си на пода и се опита да завърти лостчето в ключалката. Беше ръждясало. Той започна да го разклаща леко, а дъждът тихо барабанеше по капаците отвън.

	* * *

	Джошуа освети с фенерчето си първата стая отляво. Видя се легло, шкаф, скрин. На срещуположната стена имаше два прозореца.
	Той прекрачи прага, направи две крачки, усети движение зад гърба си, после то се превърна внезапно в студено бодване в гърба, а после в горещо жегване… в силна болка, пронизваща плътта му и накрая Джошуа разбра, че беше намушкан. Усети как някой изтръгна ножа от гърба му. Обърна се и на светлината на фенерчето видя Бруно Фрай. Лицето на лудия беше диво и демонично. Ножът се издигна нагоре, спусна се надолу и Джошуа отново усети острата, пареща болка. Този път ножът се заби в дясното му рамо отпред, стигайки почти до гърба, и Бруно трябваше да завърти и разклати острието свирепо няколко пъти, за да го извади.
	Джошуа вдигна лявата си ръка, за да се предпази. Острието прониза ръката до лакътя му. Краката му се подкосиха и той се свлече. Падна на леглото, после се търкулна на пода, плувнал в собствената си кръв. Бруно му обърна гръб и излезе в тъмния коридор на втория етаж, далече от светлината на фенерчето.
	Джошуа осъзна, че дори не беше извикал, за да предупреди Тони. Опита се да извика, наистина се опита, но раната от първото пробождане изглеждаше доста сериозна, защото когато се помъчи да произведе някакъв звук, в гърдите му избухна жестока болка и той успя само да просъска като някакъв мършав гъсок.

	* * *

	Като мърмореше сърдито, Тони наблегна с цялото си тяло върху упоритата ключалка. Внезапно ръждясалият метал нададе креслив, сърдит стон — _крррр!_ — и поддаде. Тони вдигна прозорците и звукът от дъжда се усили. Няколко пръски, промъкнали се през цепнатините в капаците, овлажниха лицето му.
	Вътрешната кука на капаците също бе ръждясала, но след малко Тони успя да я освободи и ги отвори. Наведе се навън в дъжда и закачи капаците за външните скоби, за да не се люлеят от вятъра.
	Намокри се и усети студ. С нетърпение чакаше да започнат претърсването на къщата, защото се надяваше, че движението ще го стопли.
	Когато нов гръмотевичен залп се разнесе от Маякамас над долината и над къщата, Тони излезе от шивалнята и се натъкна на ножа на Бруно Фрай.

	* * *

	В кухнята Хилари отвори капаците на прозорците, гледащи към поляната зад къщата. Тя ги закрепи за скобите и остана за малко така, за да погледа как дъждът бръска тревата, а вятърът разклаща дърветата. В края на поляната, на двадесетина метра от къщата в земята се виждаха две врати.
	Хилари силно се изненада като ги видя. За миг си помисли, че има халюцинации. Присви очи и се взря през дъждовните струи, но вратите не изчезнаха — не бяха мираж, както тя смяташе.
	В края на поляната земята леко се издигаше — последното стъпало към стръмната планинска грамада. Вратите бяха закрепени точно там. Бяха оградени със съчки и споени с хоросан и камъни.
	Хилари се извърна от прозореца и забърза през мръсната кухня, нетърпелива да разкаже на Джошуа и Тони за откритието си.

	* * *

	Тони знаеше как да се защитава от човек с нож. Беше обучен на самоотбрана и беше попадал два пъти преди в подобна ситуация. Ала този път бе сварен неподготвен от светкавичното и съвсем неочаквано нападение.
	Хвърлящ свирепи погледи и с грозна, зъбата усмивка, разсякла широкото му лице, Фрай замахна с ножа към главата на Тони, който успя частично да избегне удара. Все пак ножът сряза кожата под косата му. Шурна кръв.
	Болката беше като изгаряне от киселина.
	Тони изпусна фенерчето си и то се търкулна по пода. Сенките се олюляха и заподскачаха.
	Фрай беше бърз, дяволски бърз! Отново замахна към Тони, който тъкмо се канеше да заеме отбранителна позиция. Този път ножът улучи лявото му рамо. Заби се солидно, макар и малко особено, пробивайки с върха си якето, пуловера му, мускула и хрущяла между костите му. Ръката му мигновено се парализира и Тони падна на колене. Успя обаче да забие с все сила юмрука си в слабините на Фрай. Огромният мъж изохка, залитна назад, издърпвайки по този начин ножа от рамото на Тони.
	Без да подозира какво става горе, Хилари извика от долната площадка на стълбите:
	— Тони! Джошуа! Елате да видите какво открих!
	При звука на гласа й Фрай светкавично се обърна, явно забравяйки, че оставя след себе си ранен, но жив човек.
	Тони се изправи, обаче ръката му пламна от разяждащата болка. Прилоша му и той залитна. Стомахът му се преобърна. Тони трябваше да се подпре на стената. Успя само да извика, за да я предупреди.
	— Хилари, бягай! Бягай! Фрай идва!
	Хилари тъкмо се канеше да извика отново, когато чу Тони. За миг тя не повярва на ушите си, ала след това чу тежките стъпки най-горе, които слизаха към нея. Той не се виждаше още, но Хилари знаеше, че не може да бъде никой друг освен Бруно Фрай.
	После чу и дрезгавия му, гърмящ глас:
	— Кучка, кучка, кучка, кучка!
	Зашеметена, но не и парализирана от шока, Хилари се дръпна от стълбите, а когато Фрай се показа, тя хукна с всичка сила. _Твърде късно е_, мислеше Хилари. Осъзна, че трябваше да се втурне към предната част, за да излезе оттам навън и да стигне до лифта. Вместо това тя бягаше към кухнята и вече не се обръщаше.
	Блъсна летящата врата и профуча през нея, влетявайки в кухнята, докато с един скок Фрай взе наведнъж последните стъпала. Тръгна по коридора след нея.
	Хилари помисли да потърси нож в кухнята.
	Не успя! Нямаше време!!!
	Тя изтича до външната врата, отключи я и изхвръкна от кухнята, докато Фрай влизаше през летящата врата.
	Единственото оръжие, което Хилари имаше, беше фенерчето, но какво ли оръжие беше то?!
	Тя прекоси задната веранда, слезе по стъпалата, а вятърът и дъждът я заблъскаха от всички страни.
	Фрай беше близо зад нея и все още скандираше:
	— Кучка, кучка, кучка!
	Хилари никога нямаше да може да заобиколи къщата и да стигне до кабинката на лифта. Той щеше да я хване. Беше много близо и разстоянието между тях се стопяваше.
	Мократа трева беше хлъзгава.
	Страхуваше се, че ще падне.
	Че ще умре.
	_Тони!_
	Хилари се втурна към единственото място, в което можеше да се скрие: вратите в земята.
	Проблесна светкавица, последва я гръм.
	Зад нея Фрай вече не викаше. Тя успя да чуе само животински доволно ръмжене.
	Много близо!
	В този миг Хилари закрещя.
	Тя стигна до вратите и видя, че те са закрепени една за друга чрез куки в горния и долния си край. Пресегна се и откачи горната кука, после се наведе и откачи долната, очаквайки ножът да се забие между плешките й. Но не последва удар. Хилари отвори вратите, а зад тях имаше само мастиленочерен мрак.
	Обърна се.
	Дъждът удряше лицето й.
	Фрай се спря. Беше само на два метра от нея.
	Хилари стоеше при отворените врати и черния мрак зад гърба й, питайки се какво ли още имаше там, освен стъпала, водещи надолу.
	— Кучка! — изръмжа Фрай.
	Но сега върху лицето му се изписа повече страх, отколкото гняв.
	— Хвърли ножа! — каза тя, без да знае дали той ще й се подчини, изпълнена със съмнения, но и нямаща какво да губи. — Подчини се на майка си, Бруно! Хвърли ножа!
	Фрай направи крачка към нея.
	Хилари остана на мястото си. Сърцето й се пръскаше.
	Той се приближи още повече.
	Разтреперана тя отстъпи, слизайки едно стъпало по-надолу в пространството зад вратите.

	* * *

	Тони стигна горната площадка на стълбището, подпирайки се с една ръка върху стената, когато чу шум зад себе си. Той се обърна.
	Джошуа бе изпълзял от спалнята. Целият беше в кръв. Лицето му бе почти толкова бяло, колкото и косата му. Очите му гледаха размътено.
	— Тежко ли си ранен? — попита Тони.
	Джошуа облиза бледите си устни.
	— Ще оживея — рече той с нечовешки, съскащ и прегракнал глас. — Хилари! За бога… Хилари!
	Тони се отлепи от стената и заслиза по стълбите, олюлявайки се. Мина по коридора на зигзаг, отправяйки се към кухнята. Фрай викаше някъде от поляната зад къщата.
	Тони влезе в кухнята и дръпна едно чекмедже, после друго, търсейки някакво оръжие.
	— Хайде, по дяволите! Майка му стара!
	В третото чекмедже имаше ножове. Той взе най-големия. Тук-там имаше ръжда, но беше смъртоносно остър.
	Болката в лявата му ръка беше убийствена. Той искаше да я прихване с дясната, но тя му трябваше, за да се бори с Фрай.
	Стисна зъби и се насили да не обръща внимание на болката. Залитайки като пиян, той излезе на задната веранда. Веднага видя Фрай, който стоеше пред две отворени врати…
	Хилари никъде не се виждаше.

	* * *

	Тя слезе шест стъпала надолу. Шестото беше последно. Бруно Фрай стоеше на най-горното стъпало и гледаше надолу. Страхуваше се да пристъпи напред. Той ту я наричаше кучка, ту хленчеше като малко дете. Явно бе разкъсван от две желания: да я убие и да се махне от това омразно място.
	_Шепоти!_
	Изведнъж тя чу шепотите и в същия миг по кожата й полази мраз. Беше безсловесно съскане — тих звук, който се усилваше с всяка секунда.
	Тогава Хилари усети как нещо запълзя по краката й.
	Тя извика и скочи на горното стъпало, приближавайки се към Фрай. Посегна надолу, замахна с ръка и бръсна нещо от краката си.
	Треперейки цялата, Хилари запали фенерчето си, обърна се и насочи снопа светлина към подземното пространство зад нея.
	Хлебарки! Стотици огромни хлебарки изпълваха стаята… гъмжаха по пода, по стените, по ниския таван. Не бяха просто обикновени хлебарки, а гигантски същества от по пет-шест сантиметра дълги и два-три сантиметра широки, с чевръсти крака и особено дълги пипала, които нетърпеливо трепкаха. Лъскавите им зеленикавокафяви тела изглеждаха лепкави и влажни, сякаш бяха тъмни, слузести петна.
	Шепотът бе всъщност шумът от техните непрекъснато движещи се дълги крайници и трепкащи пипала, опиращи в други дълги крайници и пипала, непрекъснато пълзящи и сновящи насам-натам.
	Хилари изпищя. Искаше й се да изкачи стъпалата и да се махне оттам, но Фрай бе горе и чакаше.
	Хлебарките се отдръпнаха от светлината на фенерчето й. Очевидно те бяха подземни същества, които живееха само на тъмно, и тя започна да се моли батериите й да издържат още дълго.
	Шепотът стана по-силен.
	В стаята нахлуваха още хлебарки. Те излизаха от някаква пукнатина в земята — десетки, стотици, хиляди… В стаята имаше вече няколко хиляди от тези гнусни същества, а тя бе само шест метра дълга и още толкова широка. В долния й край хлебарките се трупаха една над друга, избягвайки светлината, но с всеки миг ставаха все по-смели.
	Хилари знаеше, че някой ентомолог не би ги нарекъл хлебарки. Бяха бръмбари, подземни бръмбари, които живееха в търбуха на земята. Един учен би им лепнал спретнато, чисто и латинско название, но за нея те бяха хлебарки.
	Хилари погледна към Бруно.
	— Кучка — каза той.
	През 1918-та година Лио Фрай бе изкопал студено хранилище в земята, най-обикновено домашно удобство, но поради грешка го бе построил върху пукнатина в земята. Тя виждаше, че Лио неколкократно се бе опитвал да закърпи пода, но той се отварял всеки път, когато земята потрепервала. В земетръсната зона земята често потрепваше.
	И хлебарките излизаха от ада, изпълзявайки нагоре.
	Те все още излизаха от пукнатината — гърчеща се, ритаща, жужаща маса.
	Катереха се една върху друга — по пет, шест и седем наведнъж, покриваха стените и тавана, движейки се… движейки се безспир, роейки се неуморно. Студеният шепот от техните движения се превърна в тихо ръмжене.
	За да накаже Бруно, Кейтрин го бе затваряла тук… цели часове в тъмното.
	Внезапно хлебарките тръгнаха към Хилари. Натрупаното налягане от пластовете хлебарки една над друга най-накрая ги накара да се пръснат към Хилари като разбиваща се зелено-кафява вълна. Въпреки фенерчето, те напредваха към нея, съскайки.
	Тя изпищя и хукна нагоре към стълбите — предпочитайки ножа на Бруно пред ордите от насекоми под нея.
	Бруно й се ухили и рече:
	— Я да видим как ще ти се хареса, кучко!
	После затръшна вратата.

	* * *

	Поляната зад къщата беше около двадесет метра дълга, но на Тони се стори поне километър и половина — от задната веранда до мястото, където стоеше Фрай. Тони се подхлъзна и падна в мократа трева, удряйки раненото си рамо. Пред очите си за миг видя ярка бяла светлина, после пъстроцветна тъмнина, но се противопостави на импулса си просто да остане там. Изправи се и тръгна отново.
	Видя как Фрай затваря вратите и ги заключва. Хилари навярно беше от другата им страна и той я заключваше вътре.
	Тони прекоси последните десетина метра от поляната с ужасната увереност, че Фрай ще се обърне и ще го види. Но огромният мъж беше с лице към вратите. Той слушаше Хилари, а тя пищеше. Тони се хвърли към него и заби ножа между плешките му.
	Фрай изрева от болка и се обърна.
	Тони залитна назад, молейки се да е нанесъл смъртоносен удар. Знаеше, че няма да може да победи Фрай, ако трябваше да се хванат гуша за гуша… особено като се имаше предвид, че едната му ръка беше безполезна.
	Фрай трескаво посегна към гърба си, опитвайки се да изтръгне ножа, който Тони бе забил в гърба му. Искаше сам да го измъкне, но не можа да го достигне.
	Струйка кръв се проточи от крайчеца на устните му.
	Тони отстъпи още една крачка. После още една.
	Фрай политна към него.

	* * *

	Хилари стоеше на най-горното стъпало и блъскаше по заключената врата. Тя викаше за помощ.
	Зад нея шепотът в тъмното мазе ставаше все по-силен с всеки удар на сърцето й.
	Тя се осмели да погледне назад, насочвайки натам фенерчето си. Само гледката на жужащата маса насекоми я накара да се задави от погнуса. Стаята долу изглеждаше пълна с хлебарки до пояс. Огромно петно от хлебарки, променящо формата си, разливащо се и съскащо така, сякаш там долу имаше само едно чудовищно създание с безброй много крака, пипала и алчни уста.
	Хилари осъзна, че тя вика. Отново и отново… Гласът й пресипваше, но тя не спираше.
	Някои от насекомите се покатериха нагоре по стълбите, въпреки светлината от фенерчето. Две хлебарки стигнаха до краката й и тя ги стъпка. Други ги последваха.
	Хилари се обърна отново към вратите. Продължаваше да вика и да блъска по дървото с всичка сила.
	Тогава изведнъж фенерчето угасна. Без да мисли, Хилари го бе разбила, удряйки дървото в истеричните си усилия да получи помощ отнякъде. Стъклото се пръсна на парчета. Настъпи пълен мрак.
	За миг шепотът сякаш утихна… но след това бързо се усили до рев, много по-силен отпреди.
	Хилари опря гръб във вратите.
	Сети се за касетата, която бе слушала в кабинета на д-р Ръдж вчера сутринта. Помисли си за близнаците, които като деца са били заключвани тук. Те са покривали с ръце носа и устата си, за да не могат хлебарките да се пъхнат вътре в тях. Всичкото това викане бе направило гласовете им дрезгави и хрипкави. Часове наред, дни наред те са викали.
	Ужасена, Хилари се взря в тъмнината под нея, очаквайки океанът от хлебарки да я погълне.
	Усети няколко върху глезена си, но бързо се наведе и ги блъсна встрани.
	Една хлебарка запълзя по лявата й ръка. Хилари я натисна с дланта си и я смачка.
	Ужасяващият шепот от движещи се насекоми бе вече почти оглушителен.
	Тя покри с ръце ушите си.
	Една хлебарка падна от тавана върху главата й. Хилари изпищя, измъкна я от косата си и я хвърли настрани.
	Внезапно вратите зад нея се отвориха и в мазето нахлу светлина. Тя видя надигащата се вълна от хлебарки само едно стъпало по-долу. После вълната се дръпна назад от светлината, а Тони я издърпа навън в дъжда и прекрасната, мръсносива светлина на деня.
	Няколко хлебарки бяха полепнали по дрехите й. Тони ги бръсна на земята.
	— Боже мой! — мълвеше той. — Боже мой, боже мой!
	Хилари се притисна в него.
	По нея вече нямаше хлебарки, но тя още ги чувстваше как лазят, как се провират…
	Хилари се тресеше неудържимо. Тони я прегърна със здравата си ръка. Говореше й тихо, успокояваше я.
	Най-сетне виковете й секнаха.
	— Ти си ранен — рече Хилари.
	— Ще оживея. И ще рисувам.
	Тя видя Фрай, проснат върху тревата по очи, явно мъртъв. От гърба му стърчеше нож и ризата му беше пропита с кръв.
	— Нямах избор — каза Тони. — Не исках да го убивам всъщност. Чувствах жал към него… като знаех какво му е причинила Кейтрин. Но нямах избор.
	Те се отдръпнаха от трупа, прекосявайки поляната.
	Хилари усещаше краката си омекнали.
	— Тя е затваряла близнаците там, когато е искала да ги накаже — каза Хилари. — Колко ли пъти? Сто? Двеста? Хиляда пъти?
	— Не мисли за това — рече Тони. — Просто мисли за това, че сме живи и заедно. Само си помисли дали би се омъжила за леко поочукано бивше ченге, което се опитва да се прехранва с рисуване.
	— Мисля, че много ми харесва.
	На десетина метра от тях шериф Питър Лоренски изскочи от кухнята, озовавайки се на задната веранда.
	— Какво стана? — извика им той. — Добре ли сте?
	Тони не му отговори.
	— Имаме много години пред нас заедно — говореше той на Хилари. — И от сега нататък всичко ще бъде хубаво. За първи път, откакто сме се родили, ние знаем кои сме, какво искаме и накъде отиваме. Ние преодоляхме миналото си. Бъдещето ще бъде леко.
	Докато вървяха към Лоренски, дъждът мокреше лицата им и шушнеше в тревата.
