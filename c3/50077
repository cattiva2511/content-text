>	Глава 1

	Ръката на майка му, която стискаше неговата ръка, беше студена.
	Докато двамата крачеха задъхано по улицата, страхът й пулсираше с тихи, бързи тласъци, които преминаваха от нейния мозък в неговия. В съзнанието му се блъскаха стотици други мисли, уловени от забързаната тълпа край тях и от вътрешността на сградите, край които минаваха. Но само мислите на майка му бяха ясни и разбираеми — и изпълнени със страх.
	„Те ни преследват, Джоми! — сигнализира мозъкът й. — Не са сигурни, но ни подозират. Прекалено често рискувахме, като идвахме в столицата, но този път се надявах да ти покажа отколешния път на сленовете към катакомбите, където е скрита тайната на баща ти. Джоми, ако се случи най-лошото, знаеш какво да правиш. Упражнявали сме го достатъчно. И не се плаши, момчето ми, не се поддавай на паниката. Може да си само на девет години, но си не по-малко интелигентен от което и да било петнадесетгодишно човешко същество.“
	Не се плаши! Лесно е да се каже, помисли си Джоми, но скри мисълта от нея. Тази потайност, тази преграда помежду им, толкова непривична и неестествена, нямаше да й хареса. Но имаше мисли, които трябваше да се скриват. Тя не биваше да знае, че и той се бои.
	Всичко беше ново и вълнуващо. Той се вълнуваше всеки път, когато идваше в сърцето на Центрополис от тихото предградие, в което живееха. Огромните паркове, необятните небостъргачи, шумът на тълпата — всичко това му се струваше толкова невероятно и удивително, че надминаваше дори картините, които въображението му рисуваше — но нима можеше да се очаква нещо по-малко грандиозно от столицата на света! Тук беше седалището на правителството. Някъде тук живееше Киър Грей, абсолютният диктатор на цялата планета. Много отдавна, преди стотици години, сленовете бяха владели Центрополис по време на краткия си период на господство над света.
	„Джоми, усещаш ли тяхната враждебност? Можеш ли да доловиш мислите им от разстояние?“
	Той се напрегна. Безформената вълна, прииждаща откъм тълпите, които се блъскаха наоколо, се превърна във вихър от неизречени мисли. Отнякъде долетя като едва доловим повей: „Разправят, че в този град още има сленове, въпреки всички предпазни мерки. И заповедта е да се стреля по тях без предупреждение.“
	„А не е ли опасно?“ Въпросът явно беше изречен на глас, макар че Джоми долови само картината, възникнала в нечие съзнание. „Искам да кажа, че по грешка може да бъде убит невинен човек.“
	„Затова рядко стрелят без предупреждение. Опитват се да ги заловят и да ги изследват. Вътрешните им органи били по-различни от нашите, а на главите им, казват…“
	„Джоми, усещаш ли ги? На половин пресечка от нас, в една голяма кола? Чакат подкрепление, за да ни преградят пътя отпред. Бързо действат! Долавяш ли мислите им, Джоми?“
	Не, не долавяше нищо! Колкото и да напрягаше мозъка си, не се получаваше, макар от усилието да се обливаше в пот. Ето тук нейната зряла сила превъзхождаше неговия инстинкт за самосъхранение. Тя можеше да преодолее разстоянията и да превърне отдалечените вибрации в смислени картини.
	Той изпитваше желание да се обърне и да се огледа, но не посмя. Малките му, макар и дълги крака припкаха пъргаво, за да се нагодят към припряната походка на майка му. Беше ужасно да си малък и безпомощен, без никакъв опит, когато животът изискваше от тях цялата сила на зрелостта, цялата бдителност на възрастен слен.
	Мисълта на майка му се вряза като нож в съзнанието му: „Някои от тях са точно пред нас, Джоми, а други пресичат улицата. Трябва да вървиш, миличък. Не забравяй какво ти казах. Ти съществуваш само заради едно — да помогнеш на сленовете да заживеят нормално. Мисля, че ще се наложи да убиеш нашия голям враг, Киър Грей, дори ако трябва да проникнеш в двореца. Запомни, не бива да губиш самообладание, макар че след малко ще настъпи суматоха и ще се вдигне много шум. Късмет, Джоми!“
	Едва когато пръстите й за последен път стиснаха ръката му и се откъснаха от него, Джоми осъзна, че мислите й звучаха по-различно. Страхът беше изчезнал. От съзнанието й се излъчваше кротко спокойствие, което галеше опънатите му нерви и забавяше лудешкото биене на двете му сърца.
	Джоми се шмугна зад прикритието на преминаващата в този миг двойка, но успя за част от секундата да зърне мъжете, които се устремиха към майка му — висока, съвсем обикновена наглед жена в своя панталон и розова блуза, с високо вдигната на тила и стегната с тънко шалче коса. Мъжете, облечени цивилно, тъкмо прекосяваха улицата, а лицата им бяха мрачни от мисълта за неприятното задължение, което трябваше да изпълнят. Това неудоволствие, заедно с омразата, която ги изпълваше, беше като тъмна сянка, спуснала се върху съзнанието на Джоми. То го озадачи дори в този миг, когато цялото му същество беше съсредоточено върху мисълта за бягство. Нужно ли беше той да умре? Той и тази прекрасна, чувствителна и интелигентна жена — майка му! Това беше някаква чудовищна неправда!
	Край тротоара се плъзна дълъг блестящ автомобил, сияещ като скъпоценен камък под слънчевите лъчи. Дрезгав мъжки глас извика след Джоми:
	— Спрете! Ето го момчето! Не оставяйте това дете да избяга! Хванете го!
	Хората застиваха с широко отворени очи. Джоми долавяше удивително ленивите им мисли, без следа от враждебност. В следващия миг той вече завиваше зад ъгъла и тичаше с все сила по Главния булевард. От тротоара се отдели някаква кола. Краката на момчето го носеха с лудешка скорост. Удивително силните му пръсти се вкопчиха в задната броня. Джоми се покатери и увисна там, а колата в това време се вля в потока от автомобили и започна да набира скорост. Някъде отдалеч, зад гърба му, го догони мисълта: „Късмет, Джоми!“
	През всичките девет години тя го беше подготвяла за този миг, но сякаш невидима ръка го сграбчи за гърлото, когато й отговори: „Късмет, мамо!“
	Колата се движеше прекалено бързо, километрите се навъртаха стремително. Твърде много хора се спираха по улиците и се блещеха невярващо в малкото момче, увиснало нелепо на задната броня. Джоми чувстваше изненаданите им погледи, мислите, които се тълпяха в главите им и ги караха да крещят рязко и пронизително. Викове към шофьора, който не ги чуваше.
	Още дълго лавината от мисли продължи да го преследва — мисли на хора, втурнали се към кабинките на телефонните автомати, за да съобщят на полицията, че някакво момче виси на задната броня на движещ се автомобил. Джоми изви глава и затърси с поглед патрулна кола, лавираща сред потока автомобили, за да ги настигне и да им сигнализира да спрат. Разтревожен, той за пръв път съсредоточи вниманието си върху пътниците в колата.
	Отвътре се долавяха мисловните вибрации на двама души. Уловил съжденията им, Джоми потрепери и се приведе, готов всеки миг да скочи върху настилката. Погледна надолу и усети, че му се завива свят. Изправи се бързо в предишната си поза. Шосето беше размазана ивица, движеща се с шеметна скорост под него.
	Мозъкът му неохотно потърси контакт с мъжете в колата. Мислите на шофьора бяха съсредоточени върху управлението на машината. Само веднъж мисълта му прескочи върху оръжието, което носеше в кобура, окачен на рамото му. Казваше се Сам Ендърс и беше шофьор и телохранител на мъжа, седнал до него — Джон Пети, началник на тайната полиция на всемогъщия Киър Грей.
	Откритието, че това е самият полицейски шеф, разтърси Джоми като токов удар. Прословутият ловец на сленове седеше отпуснат и безразличен към плашещата скорост на автомобила, а мозъкът му пребиваваше в някакво лениво, съзерцателно състояние.
	Изключителен мозък! Беше невъзможно да се прочете каквото и да било в него, освен хаоса от повърхностни пулсации. Джоми си даде сметка, че Джон Пети едва ли крие съзнателно мислите си. Ала щитът, издигнат пред тях, беше толкова непроницаем, че дори сленовете биха му завидели. И все пак прикритието беше по-различно. Долавяше се някакъв отзвук, който намекваше за безмилостен характер, за школуван, блестящ ум. Внезапно Джоми улови откъслечна мисъл, изтласкана на повърхността от силен порив, разклатил спокойствието на мъжа: „Трябва да ликвидирам онова сленско изчадие Катлийн Лейтън. Това е единственият начин да подкопая позициите на Киър Грей…“
	Джоми трескаво се вкопчи в тази мисъл, но тя потъна в мрака, недосегаема за него. И все пак, беше уловил главното. Едно момиче от неговата раса, Катлийн Лейтън, трябваше да бъде ликвидирано, за да бъде застрашено могъществото на Киър Грей.
	— Шефе — долетя до него репликата на Сам Ендърс, — ще натиснете ли онова копче там? Светна червената лампичка — всеобща тревога.
	Джон Пети прояви пълно безразличие.
	— Нека си свети! — озъби се той. — Това е работа за ония стадни овни.
	— Нищо не пречи все пак да погледнем — изрече шофьорът.
	Колата едва забележимо забави ход, докато той се пресягаше към далечния край на таблото; и Джоми, който се беше свил нелепо върху бронята, зачака удобния момент да скочи. Той надникна иззад стопа и единственото, което успя да зърне, беше безкрайната еднообразна линия на шосето, неосвежена от тревни ивици, унила и плашеща. Да скочи би означавало да се размаже в бетона. Той се сви на мястото си, изгубил надежда, и в този миг го връхлетя бурята, разразила се в мозъка на Ендърс при получаването на съобщението за всеобща тревога:
	— … всички коли на Големия булевард и околностите му да се включат в търсенето на момчето, за което се предполага, че е слен на име Джоми Крос, син на Патриша Крос. Преди десет минути госпожа Крос беше убита на ъгъла на Големия булевард и Главната улица. Свидетели твърдят, че момчето е скочило върху бронята на преминаващ с висока скорост автомобил.
	— Чувате ли, шефе! — обади се Ендърс. — Ние сме на Големия булевард. Най-добре ще е да спрем и да помогнем на диренето. Наградата за всеки заловен слен е десет хиляди долара.
	Спирачките изскърцаха. Колата намали толкова рязко, че Джоми се залепи за решетката на багажника. Миг по-късно той вече се беше съвзел от тласъка и се изтърколи на шосето секунда преди колата да спре. Краката сами го понесоха. Момчето профуча край възрастна жена, която посегна да го сграбчи, а в мозъка й алчността засенчваше всички други мисли. След малко се озова на празен участък, а отвъд него се издигаха дълги редици почернели тухлени и бетонни сгради — тук започваше промишленият район и складовете на едро.
	Откъм колата го догони зловеща мисъл:
	„Ендърс, ние бяхме на ъгъла на Големия булевард и главната преди десет минути! Това момче… Той е! Застреляй го, глупако!“
	Представата за мъжа, измъкващ пистолета си, беше толкова жива, че Джоми едва ли не усети физически в мозъка си триенето на метала в кожения кобур. Той почти видя Ендърс да се прицелва — толкова ярко беше впечатлението, въпреки разделящите ги петдесет метра.
	В мига, в който оръжието глухо издумка, момчето светкавично се метна настрана. Почувства лек удар, но продължи да се катери по някакви стъпала, без му обръща внимание. Нахълта през отворената врата на площадката и се озова в огромен полутъмен склад. Отвън го догони отслабена от разстоянието мисъл:
	— Не се безпокойте, шефе, ще я омаломощим тази листна въшка!
	— Няма човек, който да може да се състезава по издръжливост със слен, глупако! — Мъжът излая още нещо — изглежда, даваше нареждания по радиостанцията. — Трябва да обградим района до Петдесет и седма улица. Всички полицейски коли да се насочат насам. Пратете войниците на…
	Как изведнъж всичко започна да плува пред очите му! Джоми се препъваше из някакъв размазан свят и усещаше единствено, че неуморните му иначе мускули са непривично омекнали и в този миг всеки човек би могъл с лекота да го надбяга. Огромният склад беше някаква плаваща безкрайност от натрупани кашони, чиито грамади се очертаваха в полумрака, и губещи се в далечината проходи между тях. На два пъти до него долитаха безметежните мисли на мъже, пренасящи кашони някъде от лявата му страна. Но в мозъците им нямаше представи, свързани с него, нямаше и никакви признаци, че са доловили суматохата отвън. Далеч напред от дясната му страна се очертаваше светъл четириъгълник — врата! Насочи се нататък. Струваше му немалко усилие да стигне до нея, и слабостта в мускулите му още веднъж го изуми. Усещаше нещо мокро и лепкаво по хълбока си, краката му бяха вдървени. Мисълта му течеше бавно и тромаво. Той спря и се загледа навън през вратата.
	Улицата пред него по нищо не приличаше на Големия булевард. Беше мръсна тясна пресечка с разбита настилка, а на отсрещната й страна се точеше дълга редица от пластмасови къщи, строени преди стотина години, ако не и повече. Изработени от практически вечен материал, в неизбледняващи цветове, все така свежи и ярки, както в деня на построяването им, те все пак не бяха подминати от времето, което беше оставило печата си върху тях. Прахът и саждите бяха полепнали неизличимо върху лъскавата им повърхност. Градинките бяха занемарени, наоколо се виждаха купища боклук.
	По улицата не се мяркаше жива душа. Нечии приглушени мисли се прокрадваха през мръсните стени на сградите. Джоми беше твърде уморен, за да проследи дали идват само от къщите.
	Той се прехвърли през перилата на платформата и се озова на грапавия бетон. Остра болка прониза хълбока му. Нещо не беше наред, тялото му беше изгубило гъвкавостта си, която иначе би му позволила да скочи с лекота. Ударът в бетона го разтърси и отекна болезнено в костите му.
	Когато побягна по улицата, светът наоколо се беше смрачил. Той разтърси глава да проясни зрението си, но напразно. Оставаше му само да мести натежалите си като олово крака край лъскавите, но осаждени двуетажни къщи и безкрайно дългата грамада на морскосиния жилищен блок. Той не забеляза жената на балкона над него, нито я усети, докато тя не го замери с парцал. Парцалът не го улучи, защото момчето го видя тъкмо навреме, за да отскочи.
	— Десет хиляди долара! — изкрещя тя зад гърба му. — По радиото казаха — десет хиляди! Мои са, чувате ли? Никой да не е посмял да го пипне! Той е мой! Аз първа го видях!
	Джоми осъзна като в просъница, че жената крещи на други жени, наизскачали отвътре. Слава богу, поне мъжете бяха на работа!
	Ужасът, струящ от алчните мозъци, го догонваше по петите, докато бягаше с все сила по тесния тротоар пред блока. Грозните мисли го караха да се свива от отвращение, тръпки го побиваха от този най-противен звук на света — пронизителните гласове на хора, смазани от нищетата, хукнали вкупом да гонят богатството, което не си бяха представяли и в най-смелите си мечти.
	Изтръпна при мисълта, че може да бъде пребит с парцали, мотики, метли и ръжени, да размажат мозъка му, да строшат костите му, да смажат плътта му. Залитайки, той се добра до ъгъла на блока. Бръмчащата тълпа все така го следваше. Напрегнатостта й се долавяше в безформените мисли, които се излъчваха от нея. Всички бяха чували _такива_ истории за сленовете, че за миг желанието да притежават тези десет хиляди долара бе почти разколебано. Ала стадното чувство даваше смелост на отделните индивиди. И тълпата настъпваше неотклонно.
	Джоми се беше озовал в малък заден двор, наполовина задръстен с празни кашони. Купчината се издигаше над него — тъмна маса, неразличима отчетливо дори и под ярките лъчи на слънцето. В замъгления му мозък проблесна спасителна мисъл и само след миг той вече се катереше върху струпаните кашони.
	Болката беше като остри зъби, които се впиваха в хълбока му. Той пристъпи напосоки сред нахвърляните кашони и не толкова се спусна, колкото падна в една дупка между тях. Пролуката стигаше до земята. В полумрака очите му различиха още по-тъмен отвор в пластмасовата стена на сградата. Той внимателно раздвижи ръцете си и опипа отверстието в иначе гладката стена.
	Само след миг вече се беше вмъкнал вътре и лежеше омаломощен на влажната земя. В тялото му се впиваха остри камъни, но той беше твърде уморен, за да направи каквото и да било, освен да лежи, едва поемайки си дъх, докато тълпата отвън беснееше, заета с неистово търсене.
	Мракът беше успокояващ, също като мислите на майка му преди да му каже, че трябва да я остави. Точно над него някой се качваше по някакво стълбище и това му подсказа къде се намираше — в малката шахта под задната стълба. По какъв начин беше пробита изключително твърдата пластмаса, си оставаше истинска загадка.
	Докато лежеше свит, смразен от страх, Джоми си мислеше за майка си. По радиото бяха казали, че е мъртва. Мъртва! Със сигурност не е била уплашена. Той знаеше твърде добре, че тя мечтаеше за деня, когато ще може да се присъедини към мъртвия си съпруг в покоя на гроба. „Но аз трябва да ти помогна да стъпиш на крака, Джоми. Би било толкова лесно, толкова приятно да напусна живота; но аз съм длъжна да те запазя жив, докато пораснеш. Двамата с баща ти прекарахме малкото си години заедно в работа над неговото голямо изобретение и всичко ще бъде напразно, ако ти не оцелееш, за да продължиш започнатото.“
	Той пропъди тази мисъл, когато гърлото му се сви. Сега умът му не беше така объркан. Сигурно кратката почивка му беше помогнала да се възстанови. Но пък и камъните под него го дразнеха по-силно. Опита се да се обърне, но пространството беше твърде тясно.
	Автоматично посегна да ги опипа и тогава откри, че това не са камъни, а парчета пластмаса, нападали вътре при пробиването на дупката, в която сега се криеше. Беше много странно да разсъждава за тази дупка и да съзнава, че още някой — там, отвън — също мисли за нея. Тази смътна мисъл, идеща от нечие чуждо съзнание, го жегна като огън.
	Ужасен, той се опита да я отдели от останалите и да определи източника й. Ала навред наоколо гъмжеше от други помисли, от възбудени умове. В уличката се тълпяха войници и полицаи, които внимателно претърсваха всяка къща, всеки блок, всяка постройка. Веднъж, сред цялото това гъмжило, той успя да улови ясната, хладна мисъл на Джон Пети:
	— Казахте, че за последен път сте го видели тук?
	— Той сви зад ъгъла — отговори му някаква жена — и после изчезна!
	С треперещи пръсти Джоми започна да изтръгва парчетата пластмаса от влажната пръст. Насложи си да се успокои и започна бързо и съсредоточено да запълва пролуката, като използваше пръст за закрепване на парчетата. В същото време с болезнена яснота съзнаваше, че работата му в никакъв случай не би издържала една по-внимателна проверка.
	През цялото време, докато работеше, онази лукава, неотклонна мисъл на човека отвън, проблясваше неумолимо сред вихъра от чужди съждения, които се блъскаха в мозъка му. Този някой нито за миг не отклони вниманието си от _дупката_. Джоми не можеше да каже дали е мъж или жена. Но човекът беше там — едно зловещо излъчване на изкривено съзнание.
	Мисълта, смътна и заплашителна, продължаваше да е там и тогава, когато хората преместиха половината кашони и сандъци настрана и занадничаха между тях, после бавно се отдалечи, докато гласовете затихваха, а кошмарът от мисли се придвижваше някъде настрана. Ловците търсеха плячката си другаде. Джоми дълго време ги чуваше, но накрая всичко се успокои и той разбра, че е дошла нощта.
	Вълненията на този ден по някакъв непонятен начин продължаваха да витаят във въздуха. Шепотът на мислите изпълзяваше от къщите и апартаментите — хората умуваха и обсъждаха случилото се.
	Не биваше да се бави повече. Някъде там, навън, имаше някой, който знаеше, че той е в дупката, и не го беше издал. Един лош мозък, който го изпълваше с плашещи предчувствия и го тласкаше далеч от това място. Ловките му пръсти бързо отстраниха парчетата пластмаса, макар тъмнината да беше непрогледна. Цял вдървен от неудобната поза, той внимателно се измъкна навън. Силна болка прониза хълбока му, а главата му се замая, но той не се реши да се върне обратно. Бавно се изкатери на купчината кашони. Ходилата му едва бяха докоснали земята, когато се чуха нечии бързи стъпки. Този някой го беше причакал.
	Една тънка ръка го сграбчи за глезена и гласът на възрастна жена изрече тържествуващо:
	— Браво, слез сега при Бабчето! Бабчето ще се погрижи за тебе, честна дума. Бабчето е досетлива. Тя знаеше през цялото време, че няма къде да си, освен в тази дупка, а на онези глупаци и през ум не им мина. Да, да, Бабчето е умница. Тя се отдалечи, после се върна и понеже сленовете могат да четат мисли, чакаше кротко и си мислеше само за готвене. Успя да те заблуди, нали? Тя знаеше, че така ще стане. Бабчето ще се грижи за тебе. И тя мрази полицията.
	Задъхан от ужас, Джоми позна излъчването на алчната старица, която се беше опитала да го сграбчи, докато бягаше от колата на Джон Пети. Този единствен бегъл поглед беше запечатал в съзнанието му образа на злата вещица. И сега от нея струеше такава нечовешка злоба, толкова отвратителни бяха намеренията й, че той изкрещя и я изрита.
	Тежката тояга в ръката й се стовари върху главата му, преди още да бе разбрал, че тя държи такова оръжие. Ударът беше страховит. Силна конвулсия разтърси цялото му тяло и го просна на земята.
	Усети как връзват ръцете му, после го повдигат и го влачат няколко крачки. Накрая бе качен в раздрънкана стара каруца и покрит с парцали, вонящи на конска пот, мазнина и кофи за боклук.
	Каруцата потегли по неравната настилка на задната уличка. Сред грохота на колелетата Джоми долавяше мърморенето на старицата.
	— Каква глупачка щеше да е Бабчето, ако ги беше оставила да те спипат! Десет хиляди награда — хайде бе! За Бабчето нямаше да има и пукнат цент. Бабчето познава живота. На времето тя беше знаменита актриса, а сега е вехтошарка. Те никога не биха й дали и сто долара, та камо ли сто пъти по сто — на старата дрипла, боклуджийката! Плюя им на наградата! Бабчето ще им покаже на тях какво може да се направи с един слен под ръка. Бабчето ще натрупа цяло състояние с помощта на малкия дявол…


>	Глава 2

	Пак се бе появило това противно момче!
	Катлийн Лейтън се напрегна, готова за самоотбрана, после се отпусна. Нямаше къде да избяга от него, както беше застанала на двестаметровата крепостна стена, обкръжаваща двореца. Единствен слен в продължение на много години сред толкова недоброжелатели, тя би трябвало вече да се е научила да посреща смело сблъсъците с тях, та дори и с дванайсетгодишния Дейви Дийнсмор.
	Нямаше да се обърне. Нямаше да му покаже с нищо, че е почувствала приближаването му по широкия остъклен коридор. Все така неподвижна, тя отдалечи съзнанието си от неговото, поддържайки само едва доловим контакт, колкото да бъде сигурна, че няма да я изненада. Трябваше да продължи да гледа към града, все едно че Дейви го нямаше.
	Градът се простираше в краката й — огромна шир, осеяна с къщи и постройки, чиито безброй багри сега бяха причудливо затъмнени и смекчени, почти безжизнени в падащия здрач. Отвъд тях зелената равнина изглеждаше тъмна, а бързите сини води на реката, прекосяваща града, сега чернееха, лишени от блясъка си, в този почти напуснат от слънцето свят. Дори планините на далечния мъглив хоризонт бяха придобили мрачен оттенък и се бяха потопили в някакво безнадеждно униние, което й напомни за тъгата в собствената й душа.
	— Ей, ти! Хубавичко погледай, за последен път ще ти е!
	Резкият глас изстърга по нервите й като пила. За миг усещането, че я залива поток от безсмислени звуци, беше толкова силно, че значението на думите не можеше да стигне до съзнанието й. Против волята си тя рязко се обърна и го изгледа.
	— За последно ли? Какво имаш предвид?
	И моментално съжали за постъпката си. Дейви Дийнсмор стоеше едва на два метра от нея. Беше облечен в зелен копринен панталон и жълта риза, отворена на врата. Дребното му момчешко лице с нахаканото изражение, което трябваше да означава: „Аз съм мъжко момче!“, и насмешливо свитите му устни й напомниха, че и най-дребната проява на внимание към него вече е повод нахалникът да тържествува. И все пак, какво му даваше основание да каже това? Не й се вярваше сам да го е измислил. За миг изпита желание да надникне в мозъка му. Тя потрепери и отхвърли тази мисъл. Да проникне в това съзнание в сегашното му състояние означаваше да разстрои сетивата си поне за месец напред.
	Отдавна, още преди много месеци, Катлийн беше затворила съзнанието си за потока от човешки помисли, надежди и ненавист, които правеха атмосферата в двореца същински ад. По-добре да демонстрира презрение към момчето, както досега. Тя му обърна гръб и долови с периферията на съзнанието си, което още не беше прекъснало мисловната връзка, отзвуците на яростта, кипяща в него. Стържещият глас отново резна сетивата й:
	— Аха, за последно. Така е, както ти го казвам. Утре ставаш на единадесет, нали така?
	Катлийн премълча, сякаш не бе чула, но усещането за надвиснала катастрофа болезнено удари по самообладанието й. Твърде много злорадство имаше в гласа му — и твърде голяма увереност. Възможно ли беше през тези месеци, докато беше държала съзнанието си затворено за мислите на околните, да са се подготвяли ужасни неща, да са се кроели пъклени планове? Възможно ли беше да е сбъркала, като се е затворила в собствения си свят? И сега реалният живот да смазва бронята й?
	— Мислиш се за много умна, нали? — изкрещя Дейви Дийнсмор. — Да видим колко умна ще си, когато утре те убият! Може още да не знаеш, но според мама целият дворец говори за това. Когато са те довели тук, господин Киър Грей е обещал на кабинета, че ще те убият на единадесетия ти рожден ден. И не си мисли, че няма да го сторят. Онзи ден убиха на улицата една жена слен. Нещо да кажеш? Кажи де, умнице!
	— Ти си луд! — отрони се от устните й.
	Тя почти не осъзнаваше какво изрича, защото мисълта й беше заета с друго. По някакъв непонятен начин беше сигурна, че той говори истината. Това се връзваше с всеобщата омраза към нея. Беше толкова логично, че изведнъж изпита чувството за нещо, което й е било известно винаги.
	Странно, порази я не друго, а думите на Дейви, че го е чул от майка си. Това я пренесе три години назад, в деня, когато момчето се беше нахвърлило върху нея под благосклонния поглед на майката, убедено, че пред него стои просто едно момиченце. Какво слисване настъпи, какво пищене и ритане се започна, когато тя го вдигна във въздуха, а възмутената родителка се спусна към нея, крещейки заплахи към „мръсното, подло сленско изчадие“.
	Тогава внезапно се появи Киър Грей, мрачен, висок и всемогъщ, и госпожа Дийнсмор се сви.
	— Госпожо, на ваше място не бих си имал вземане-даване с това дете. Катлийн Лейтън е собственост на Държавата и тя ще се разпореди с нея, когато му дойде времето. Колкото до сина ви, станах свидетел на случилото се. Той си получи това, което всеки побойник заслужава, и се надявам да му е за урок.
	Какъв трепет я обзе, когато той я защити! И по-късно тя винаги отделяше на Киър Грей по-особено място в съзнанието си, независимо от цялата му жестокост и от историите, които се разправяха за него. Но сега вече знаеше истината и какво точно означаваха думите му: „Държавата ще се разпореди с нея“.
	Катлийн трепна и се пробуди от унеса си. Долу под нея градът се беше променил. Широко разгърнатата панорама трептеше с милиарди светлинки, които й придаваха неизказано очарование. Градът на чудесата сега се простираше в краката й като огромен скъпоценен камък — една невероятна приказна страна от величествено издигащи се в небесата сгради, обгърнати от великолепен блестящ ореол. Как беше копняла винаги да проникне в този тайнствен град и да види с очите си всички красоти, които въображението й рисуваше! Е, вече беше сигурно, че това никога няма да й се удаде. Няма да се докосне до този прекрасен свят, да вкуси очарованието му, да се наслади на великолепието му.
	— Ей, ти! — чу отново режещия глас на Дейви. — Хубавичко погледай, за последен път ще ти е!
	Катлийн потрепери. Не можеше да понесе присъствието на това гадно момче. Без да каже нито дума, тя се обърна и тръгна надолу към двореца, към самотата на стаята си.
	Сънят нямаше да дойде, а беше късно. Тя знаеше, че е късно, защото гъмжилото от мисли навън се долавяше съвсем смътно, хората си бяха легнали, будни бяха само пазачите, нервните и гуляйджиите.
	Интересно защо не можеше да заспи. Всъщност, беше й олекнало, след като научи истината. Животът ден за ден беше омерзителен, а омразата на слугите и повечето човешки същества й струваше почти нетърпимо напрежение. В края на краищата изглежда все пак беше позадрямала, защото грубата мисъл, дошла отвън, изкриви причудливо мъгливата реалност на съня й.
	Катлийн се размърда неспокойно. Уловителите (тънките кичурчета, които като шлифовано злато слабо проблясваха в полумрака на фона на тъмните коси, обрамчващи изваяното й детско лице) се надигнаха и леко, но настойчиво се раздвижиха, сякаш залюлени от нежен полъх.
	Злонамерената мисъл, която тези чувствителни антени измъкнаха от тишината на смълчания дворец на Киър Грей, я връхлетя с необикновена сила. Катлийн се събуди разтреперана.
	Мисълта се блъска няколко мига в съзнанието й — отчетлива, жестока, смразяваща кръвта — докато тялото й се отърси от съня като след леденостуден душ. И също така внезапно изчезна, сякаш никога не я е имало. Остана само бъркотията от неясни образи, струящи към нея от безчетното множество стаи в огромния дворец.
	Катлийн лежеше съвсем неподвижно и някъде от дълбините на собствения й мозък изплува обяснението на случилото се. Някой не искаше да чака до другия ден. Някой се съмняваше, че екзекуцията й ще се състои. И искаше да постави съвета пред свършен факт. Имаше само един човек, достатъчно могъщ, за да не се бои от последиците — Джон Пети, началник на тайната полиция и фанатичен антислен. Джон Пети, който я мразеше с люта ненавист, необичайна дори за това леговище на сленомразците. Това беше отчайващо. Убиецът сигурно беше някой от неговите хора.
	С огромно усилие тя отпусна нервите си и съсредоточи сетивата си, опипвайки пространството навън, докъдето й стигаха силите. Секундите бавно се нижеха, а тя продължаваше да лежи и да опипва, търсейки мозъка, чийто мигновен проблясък й беше донесъл заплахата. Шепотът на гласовете отвън се превърна в разтърсващ мозъка й рев. От месеци не беше надничала в този свят на неконтролирани мисли. Беше повярвала, че споменът за този ужас е избледнял, но реалността беше дори по-лоша от спомените. С мрачна, зряла решимост, тя се мяташе из вихъра от мозъчни вибрации, опитвайки се да изолира всеки отделен източник. Долови мисловната фраза:
	„Господи, дано да не открият, че краде! Днес зеленчуците…“
	Това трябваше да е жената на помощник-готвача — жалко богобоязливо създание, което живееше в смъртен ужас от деня, когато дребните кражби на мъжа й щяха да излязат на бял свят.
	За миг Катлийн изпита съчувствие към дребната измъчена женица, която лежеше будна до мъжа си в тъмнината. Но не твърде силно, защото същата тази жена веднъж, подчинявайки се на някакъв долен порив, спря пред Катлийн, докато се разминаваха в коридора, и без каквато и да било предупреждаваща мисъл я зашлеви през лицето.
	Умът на Катлийн продължаваше да опипва настойчиво, тласкан от засилващото се чувство, че трябва да се бърза. Други картини преминаваха през мозъка й — истински калейдоскоп, изтриван още в мига, в който проникваше в съзнанието й като нежелан, несвързан със събудилата я опасност. Тук беше целият свят на двореца с неговите интриги, безброй лични трагедии и болни амбиции. Сънища с психологически подтекст на хора, които се мятаха неспокойно в леглата си. Мислени картини на други хора, кроящи планове в тишината на нощта.
	Внезапно я връхлетя вълната на полуоформеното, но непоколебимо намерение, твърдата решимост да я убият. Да убият _нея_! Само след миг мисълта беше изчезнала, лека като пеперуда — ала далеч не толкова безобидна. Смъртната заплаха в нея я пробождаше с жестокото острие на отчаянието. Защото силата, с която мисълта се върна, означаваше само едно — човекът беше близо, ужасно, опасно близо.
	Чудно, колко трудно й беше да го открие втори път. Мозъкът й се свиваше болезнено, обливаха я ту студени, ту топли вълни. Тогава блуждаещата картина се появи за трети път и тя успя да улови източника. Сега разбра защо й беше убягвал толкова дълго. Мислите му бяха така грижливо разсеяни и прескачаха така мълниеносно върху хиляди различни дреболии, че се долавяха само като отзвуци сред хаоса от мозъчни шумове наоколо.
	Сигурно се беше упражнявал прилежно, но въпреки всичко беше далеч от Джон Пети или Киър Грей, които можеха да следват определена мисловна линия, без да се отклонят нито веднъж от нея. Нейният бъдещ убиец, колкото и да беше умен, се беше издал. Влезеше ли в стаята, тя веднага щеше…
	Мисълта рязко се прекъсна. Катлийн изпита чувството, че мозъкът й се разпада под тежестта на внезапно връхлетялата я истина. Мъжът беше в стаята й и в този миг пълзеше на колене към леглото й.
	Часовникът сякаш спря. Чувството за безвремие се надигна от мрака, от завивките, които я приковаваха към леглото, покривайки дори ръцете й. Знаеше, че е достатъчно и най-лекото движение, за да изшумолят твърдите чаршафи. Тогава той щеше да се нахвърли върху нея; преди да успее да помръдне, да я затисне под одеялата и да направи каквото е решил.
	Катлийн не смееше да шавне. Не можеше да види нищо. Можеше само да усети надигащото се вълнение, пулсиращо в мозъка на убиеца. Мислите му сега течаха стремително — беше забравил да ги контролира. Желанието да убива пламтеше яростно вътре в него, толкова неистово и мощно, че тя трябваше да затвори част от съзнанието си, за да издържи на почти физическия натиск.
	В това пълно оголване Катлийн прочете историята на замисленото убийство. Мъжът беше пазачът, поставен пред вратата й. Но не онзи, който обикновено охраняваше там. Странно, как не беше забелязала подмяната. Сигурно го бяха сменили, след като си е легнала. Или пък самата тя е била твърде погълната от мислите си.
	Катлийн прочете плана му, докато той се надигаше от покрития с килим под и се надвесваше над леглото й. За пръв път очите й съзряха слабия отблясък на ножа, когато той вдигна ръка, за да нанесе удара.
	Оставаше й само едно. С бързо, точно движение тя метна одеялата върху главата и раменете на слисания мъж и се измъкна от леглото — още една призрачна сянка сред тъмните сенки на стаята.
	Зад нея човекът изрева яростно, когато хвърлените от малките й, но необикновено силни ръце одеяла го заслепиха. Имаше объркване в този утробен рев и страх от разобличение.
	Тя улови мисълта му, чу шума, когато с един скок мъжът прескочи леглото и заудря напосоки, търсейки я в тъмното. В този миг й хрумна нелепата мисъл, че не е трябвало да става от леглото. Щом смъртта така или иначе щеше да дойде утре, защо да я отлага? Но сляпата воля за живот я заля като мощна вълна и й даде отговора заедно с последвалата мисъл, че среднощният й посетител е доказателство за опасенията на някой, който иска да я види мъртва, но се бои от отмяна на екзекуцията.
	Катлийн си пое дълбоко дъх. Вълнението й премина в прилив на презрение към жалките усилия на убиеца.
	— Глупако! — изрече тя с най-оскърбителния си тон, а в детския й глас прозвуча безмилостна, недетска язвителност. — Наистина ли си мислиш, че можеш да хванеш слен в тъмното?
	Беше жалко да се гледа как мъжът се хвърли в посоката, от която идваше гласът, размахал безпомощно юмруци. Жалко, и в същото време ужасно, защото страхът беше направил мислите му отвратителни. В този страх имаше нещо нечисто, което накара Катлийн да потрепери, както стоеше с боси крака в другия край на стаята.
	Тя заговори отново с високия си детски глас:
	— По-добре си върви, преди някой да те е чул как се мотаеш тук. Ако си тръгнеш веднага, няма да те издам на господин Грей.
	Беше очевидно, че мъжът не й вярва. Твърде силен беше страхът му, подозрението — и коварството му! Сипейки невнятни проклятия, той спря да я търси и се хвърли отчаяно към вратата, където се намираше електрическият ключ. Тя усети как вади оръжието си, докато пипнешком търси ключа. И разбра, че той предпочита да си опита късмета и да побегне веднага след изстрела, преди да са дошли стражите, отколкото да се появи пред шефа си с признанието, че се е провалил.
	— Тъпанар такъв! — процеди Катлийн.
	Знаеше какво трябва да стори, макар никога да не го беше правила. Плъзна се безшумно край стената, а пръстите й опипваха внимателно. Отвори тайната врата, измъкна се навън, заключи зад гърба си и хукна по полутъмния коридор към вратата в дъното. Бутна я и се озова в голям, разкошно обзаведен кабинет.
	Внезапно ужасена от дързостта на постъпката си, Катлийн стоеше на прага и се взираше във волевото лице на мъжа, който седеше зад бюрото и пишеше нещо под светлината на настолна лампа. Киър Грей не вдигна поглед веднага. Тя усещаше, че той е доловил присъствието й, и мълчанието му й даде смелост да го разгледа.
	Имаше нещо изумително в този управник, което я караше да му се възхищава дори сега, когато страхът пред него я притискаше като непоносим товар. Волевите черти придаваха аристократичен израз на лицето му, склонено в размисъл над писмото.
	Докато той пишеше, Катлийн успя да улови повърхностните му мисли, но нищо повече. Отдавна беше открила, че Киър Грей (както и Джон Пети) притежава способността в нейно присъствие да мисли еднопосочно и по начин, който практически не й позволяваше да чете в съзнанието му. Достъпни й бяха само страничните му и по-незначителни мисли, като думите на писмото, което в момента пишеше, но вълнението и нетърпението й го правеха напълно безинтересно за нея в този миг.
	— В стаята ми има човек. Опита се да ме убие! — избухна тя.
	Киър Грей вдигна поглед. Сега, когато лицето му беше обърнато към нея, изражението му беше по-сурово. Благородството на профила се губеше покрай впечатлението за сила и решителност, което му придаваше масивната челюст. Киър Грей, повелителят на хората, я гледаше хладно. Когато заговори, умът му работеше с такава прецизност, а гласът дотолкова му съответстваше, че тя не беше сигурна дали изобщо произнася думите на глас.
	— Убиец, значи! Продължавай. Разказът на Катлийн рукна като стремителен поток от треперещите й устни и му разкри всичко, което се беше случило от мига, когато Дейви Дийнсмор издевателстваше над нея на крепостната стена.
	— Значи мислиш, че зад това стои Джон Пети?
	— Той единствен е способен да го направи. Хората, които ме пазят, служат на тайната полиция.
	Той кимна бавно и Катлийн усети напрежението му, но мислите му бяха дълбоко скрити, спокойни и бавни както винаги.
	— Значи случи се — меко изрече той. — Джон Пети ламти за върховната власт. Почти ми е жал за този човек, защото е сляп за собствените си недостатъци. Нито един шеф на тайната полиция досега не е печелил доверието на хората. На мене се гледа с благоговение и страх, на него — единствено със страх. А той си въобразява, че това е достатъчно.
	Кафявите очи на Киър Грей се взираха мрачно в нейните.
	— Искал е да те убие преди определената от съвета дата, защото при свършен факт ще съм безсилен да сторя каквото и да било. А моята безпомощност да предприема нещо срещу него би намалила престижа ми пред съвета. — Сега гласът му беше много тих, сякаш Грей беше забравил за присъствието на Катлийн и разсъждаваше на глас. — И е прав. Съветът би се подразнил, ако направя въпрос от смъртта на един слен. И въпреки това членовете му не биха предприели нищо, за да докажат публично, че се боя. Което би означавало началото на края. Разединение, разделяне на групи, все по-враждебни помежду си, докато накрая така наречените реалисти се възползват от ситуацията и си изберат по-силния за водач или пък започнат онази приятна игра — насъскването на противниците един срещу друг.
	Той замълча за миг, после продължи:
	— Както виждаш, Катлийн, положението е твърде деликатно и несигурно. Джон Пети, в стремежа си да ме злепостави пред съвета, е пуснал слуха, че имам намерение да запазя живота ти. Оттук следва — и това именно те интересува тебе — за пръв път по мрачното лице на Грей пробягна усмивка — оттук следва, че престижът и позициите ми сега зависят от способността ми да те запазя жива, напук на Джон Пети.
	Той се усмихна отново.
	— Е, а ти какво смяташ за политическата ситуация?
	Катлийн сбърчи нос презрително.
	— Той е глупак, ако си въобразява, че може да тръгне срещу вас. Такова е моето мнение. И ще ви помогна с всичко, което ми е по силите. А имам с какво да ви помогна — ще чета в умовете и мислите им.
	Киър Грей се усмихна широко и цялото му лице грейна, дълбоките бръчки се изгладиха.
	— Мисля си, Катлийн, че ние, хората, сигурно понякога изглеждаме доста нелепо в очите на един слен. Например, начинът, по който се отнасяме към тебе. Знаеш каква е причината, нали?
	Катлийн поклати глава.
	— Не, господин Грей. Опитах се да го прочета в мозъците на хората, но изглежда никой не знае защо ни мрази. Има някакви мъгляви представи за война между хората и сленовете преди много време, но войни е имало и преди това, а хората не са се намразили помежду си. И после всички онези ужасни истории, които са прекалено нелепи, за да бъдат истина…
	— Чула си как постъпват сленовете с човешките бебета, нали?
	— И това е една глупава лъжа — заяви Катлийн с презрение. — Всичко това са гадни лъжи.
	Той се подсмихна.
	— Виждам, че си чула. Може и да не ми повярваш, но това с бебетата е истина. Какво знаеш за умствения кръгозор на възрастните сленове, чиято интелигентност е два-три пъти по-висока от тази на нормално човешко същество? Знаеш единствено, че ти самата не би извършила подобно нещо, но ти си само дете. Както и да е, това сега няма значение. Двамата с тебе се борим за живота си. Досега убиецът сигурно е успял да избяга от стаята ти, но ти ще трябва да надникнеш в мозъка му, за да го идентифицираш. След малко ще свалим картите. Ще повикам Пети и съвета. Може да не им се иска много да ги будя от сладкия сън, но да вървят по дяволите! Ти стой тук. Искам да четеш в умовете им и после да ми кажеш какво си е мислил всеки от тях по време на разпита.
	Той натисна копчето на бюрото си и изрече отривисто в наподобяващото кутия устройство:
	— Нека капитанът на моята лична гвардия да дойде в кабинета ми.


>	Глава 3

	Да седи под ярката светлина на запалените лампи никак не беше лесно. Мъжете често поглеждаха към нея, а в мислите им се преплитаха недоброжелателство и нетърпение. Нямаше и следа от жал. Омразата я притискаше като камък и отнемаше от силата на пулсиращия във вените й живот. Те я ненавиждаха. Искаха тя да умре. Ужасена, Катлийн затвори очи и отклони съзнанието си. Опита се да се скрие в креслото, сякаш само с усилие на волята можеше да направи тялото си невидимо.
	Но тук беше заложено на карта толкова много, че не се решаваше да пропусне нито една мисъл, нито една картина. Очите и умът й отново се отвориха и всичко се върна на мястото си — стаята, мъжете, цялата надвиснала заплаха.
	Джон Пети рязко се изправи и заяви:
	— Възразявам срещу присъствието на слен на тази среща, защото се опасявам, че невинният детски вид на това същество може да накара някои от нас да проявят излишно съчувствие.
	Катлийн го изгледа учудено. Шефът на тайната полиция беше среден на ръст, як мъж, а лицето му, малко по-месесто от необходимото, можеше да се нарече по-скоро гарваново, отколкото орлово, без следа от милосърдие. „Нима си вярва? — помисли си тя. — Някой от тези хора да прояви милост!“
	Опита се да надникне зад думите му, но съзнанието му беше предвидливо замъглено, а тъмното му волево лице оставаше безизразно. Тя долови обаче едва забележим отзвук от ирония и разбра, че Джон Пети е съвсем наясно със ситуацията. Това беше неговата битка за власт и цялото му тяло и умът му бяха нащрек, подчинени изцяло на важността на мига.
	Киър Грей се засмя сухо и Катлийн внезапно почувства целия магнетизъм на този човек. В него имаше нещо от тигъра — нещо безкрайно пленително, някакво огнено излъчване, което го правеше по-жив от всеки друг в стаята.
	— Не смятам, че имаме повод да се притесняваме за… за поривите на милосърдие, които биха могли да замъглят здравия ни разсъдък — каза той.
	— Правилно! — съгласи се Мардю, министърът на транспорта. — Съдията трябва да съди в присъствието на обвиняемия.
	Той замълча, но неизречената мисъл продължи: „Особено ако знае предварително, че присъдата е смърт.“ Мардю се усмихна сам на себе си, но очите му останаха студени.
	— Тогава аз искам тя да излезе — избухна Пети, — защото е слен! За бога, не мога да позволя подобно същество да диша един и същи въздух заедно с мен!
	Вълната от емоции, която се надигна в отговор на това изявление, за Катлийн беше почти като шамар. Гласовете се извисиха и се превърнаха в яростни викове.
	— По дяволите, прав си!
	— Изхвърлете я оттук!
	— Грей, това е невероятна дързост — да ни събудиш посред нощ…
	— Съветът го е решил още преди единадесет години. Аз дори не знаех доскоро.
	— Присъдата е смърт, нали така?
	Виковете накараха Пети да се усмихне зловещо. Той хвърли поглед към Киър Грей. Погледите на двамата мъже се кръстосаха като шпаги преди решаващия смъртоносен удар. Катлийн ясно виждаше, че Пети се опитва да всее смут в разискванията. Но дори и да беше объркан, диктаторът не го показваше. Лицето му си оставаше все така безстрастно, а мисълта му не беше помрачена от сянка на съмнение.
	— Господа, вие сте в грешка. Катлийн Лейтън не е между нас като подсъдима. Тя е тук, за да даде показания срещу Джон Пети, и аз добре разбирам желанието му да бъде изведена.
	Изумлението на Пети беше леко преувеличено. Умът му си оставаше твърде хладен, твърде бдителен и овладян, докато гласът му гърмеше с бича сила:
	— По дяволите, пак тази твоя наглост! Събуди всички ни, за да ме съдиш в два часа през нощта, и то по обвиненията на някакъв си слен! Казвам ти, Грей, нахалството ти минава всички граници! Хайде веднъж завинаги да решим юридически проблема дали думата на един слен може да бъде смятана за каквото и да било доказателство. Настоявам!
	Това можеше да се очаква. Призив към всеобщата ненавист. Катлийн се сви пред вълната от емоции, излъчена от другите мъже. Тук за нея нямаше никакъв шанс, нямаше надежда, нямаше нищо, освен сигурна смърт.
	Гласът на Киър Грей прозвуча почти флегматично:
	— Би трябвало да знаеш, Пети, че не се намираш пред тълпа селяндури с промити от пропагандата мозъци. Слушателите ти са реалисти и независимо от явните ти опити да размътиш главите на присъстващите, те разбират, че собственият им политически — а може би не само политически живот — е залогът в тази криза, предизвикана не от мене, а от тебе.
	Лицето му се беше вкаменило — мрачна маска от напрегнати мускули. Гласът му стържеше като пила.
	— Надявам се всички присъстващи да се разсънят, колкото и да им се спи, и да прогонят емоционалността и раздразнението, за да им стане ясно това, което говоря. Джон Пети се опитва да ме свали от власт и независимо кой от двама ни ще спечели, някои от вас ще бъдат мъртви още преди да съмне.
	Сега вече никой не гледаше към нея. Катлийн изпита чувството, че присъства, но вече е невидима в тази внезапно притихнала стая. Сякаш огромен товар се беше смъкнал от съзнанието й и тя за пръв път можеше да вижда, да чувства и да мисли с нормална яснота.
	Тишината в тази красива стая с дъбова ламперия беше заляла и умовете. За няколко мига мислите на мъжете бяха размити, безредни, едва доловими. Сякаш между нейното съзнание и техните беше спусната бариера, защото мозъците им работеха някъде дълбоко-дълбоко, търсейки, пресмятайки шансовете, анализирайки ситуацията. Напрежението от внезапно осъзнатата смъртна опасност беше почти нечовешко.
	Изведнъж Катлийн почувства как хаосът се отдръпва и в главата й прозвуча ясна, рязка заповед: „Седни на стола в ъгъла — да не могат да те виждат, без да се извърнат. Бързо!“
	Катлийн се взря в Киър Грей. В очите му гореше неистов пламък. Тя тихо се надигна от стола си, подчинявайки се на заповедта.
	Мъжете не й обърнаха никакво внимание, дори не забелязаха маневрата. Катлийн се оживи, почувствала, че дори в този момент на върховно напрежение Киър Грей играе безпогрешно. Гласът му наруши тишината:
	— Разбира се, екзекуциите ви не са абсолютна необходимост, стига Джон Пети веднъж завинаги да изхвърли от главата си безумната идея да ме измести.
	В този миг мъжете сякаш се изпълниха с решимост. Бързо овладяха и концентрираха мисленето си не по-зле от Джон Пети и Киър Грей. Съзнанието на всеки един от тях беше съсредоточено върху въпроса какво трябва да изрече и да стори.
	Грей продължи да говори без следа от вълнение в гласа:
	— Казвам безумна, защото, макар и да изглежда отстрани като борба за власт между двама души, ситуацията е далеч по-сложна. Мъжът, който държи в ръцете си върховната власт, е олицетворение на стабилността и реда. Онзи, който се домогва до нея, трябва да затвърди позициите си още в мига, в който я получи. Това означава екзекуции, изгнания, конфискации, затвор, изтезания. Всичко това, разбира се, заплашва онези, които са му се противопоставили или не се ползват с доверието му. Бившият владетел не може просто да се отдръпне и да приеме подчинена роля. Авторитетът му никога не умира — случаите с Наполеон и Сталин го доказват — и затова той си остава постоянна заплаха. Но кандидатът за върховната власт би могъл просто да бъде научен на дисциплина и върнат на старата му работа. Такъв е и моят план за Джон Пети.
	Катлийн разбираше, че той апелира към елементарната им предпазливост, към страха им от промени. Рязкото ставане на Джон Пети прекъсна мисълта й. За миг щитът пред мозъка му падна, но гневът му беше толкова силен, че беше невъзможно да се прочетат мислите му, сякаш той напълно ги контролираше.
	— Никога не съм чувал по-нелепо изказване от уж нормално разсъждаващ човек. Той ме обвини, че провалям разискванията. Господа, ясно ли ви е, че до този момент разисквания въобще не е имало, нито някакви доказателства? Всичко, което имаме, са неговите твърдения и инсценираният съд, наложен ни посред нощ, когато повечето от нас все още са във властта на съня. Аз си признавам, че още не съм се разбудил напълно, и все пак съм достатъчно буден, струва ми се, за да разбера, че Киър Грей е засегнат от страшната болест, на която са подвластни диктаторите от всички епохи — манията за преследване. Ни най-малко не се съмнявам, че от известно време насам той вижда във всяко наше колебание или действие заплаха за властта си. Трудно ми е да намеря думи, с които да изразя тревогата си от това. Как може той изобщо да предположи, като знае колко отчаяно е положението със сленовете, че някой от нас е способен умишлено да предизвика разединение? Повярвайте ми, господа, не можем да си позволим дори и намек за разкол в момент като този. Обществеността е доведена до предела на търпението си заради чудовищните действия на сленовете по цял свят спрямо човешките бебета. Техните опити да сленизират човешката раса и ужасните последици от това са най-големият проблем, разделял някога правителството.
	Той се обърна към Киър Грей и Катлийн усети как я побиват тръпки от тази негова съвършено изиграна искреност.
	— Киър, бих искал да забравя онова, което направи. Първо, този съд, после заплахата, че някои от нас ще бъдат мъртви още преди да съмне. При тези обстоятелства обаче не ми остава нищо друго, освен да ти предложа да се оттеглиш. Или поне искам да знаеш, че вече не се ползваш с доверието ми.
	Киър Грей се подсмихна.
	— Виждате ли, господа, ето че стигнахме до същността на проблема. Той иска оставката ми.
	Висок, слаб, младолик мъж с ястребово лице произнесе дрезгаво:
	— Аз съм съгласен с Пети. Действията ти показват, че вече не отговаряш за постъпките си, Грей. Подай си оставката!
	— Оставка! — изкрещя някой и нестройният хор от гласове поде вика: — Оставка! Оставка! Оставка!
	За Катлийн, която съсредоточено следеше поведението на Джон Пети, тези дрезгави викове и грубите съпровождащи ги мисли прозвучаха като финален акорд. Трябваше да мине известно време, за да осъзнае, че само четирима от присъстващите крещят.
	Умът й болезнено се възстановяваше от сътресението. Ето, значи, какво било. С виковете си „Оставка!“ те се надяваха да заглушат страха и съмненията, но засега не успяваха. Умът и погледът й се устремиха към Киър Грей, който със самото си присъствие не позволяваше на останалите да се поддадат на паниката. Този поглед й беше достатъчен, за да си възвърне смелостта. Грей седеше, малко поизправен отпреди, по-висок, по-едър, по-силен. Иронична, самоуверена усмивка играеше върху устните му.
	— Не е ли странно — тихо изрече той — как тези четирима млади хора са се сплотили, за да подкрепят младия господин Пети? Надявам се, за по-възрастните господа сред присъстващите стана ясно, че всичко е организирано предварително. И че преди да съмне, ще има стрелящи войници, защото новобранците не могат да ни търпят нас, старците. Макар да съм на тяхната възраст, те и на мене гледат като на старо куче. Те мечтаят да сложат край на нашето влияние и, разбира се, са твърдо убедени, че като ни изпозастрелят, просто ще ускорят с няколко години онова, което така или иначе природата ще направи.
	— Разстрел за тях! — изръмжа Мардю, най-възрастният сред присъстващите.
	— Тия проклети млади парвенюта! — подкрепи го Харлиан, министърът на въздушния транспорт.
	Сред по-възрастните мъже се понесе ропот, който би зарадвал Катлийн, ако не си даваше ясна сметка за подбудите, стоящи зад думите. Омраза и страх, съмнения и самонадеяност, разочарование и решимост — всичко това се преплиташе в кълбо от духовна нищета.
	Леко пребледнял, Джон Пети стоеше и слушаше. Киър Грей скочи на крака със стиснати юмруци. Очите му пламтяха от гняв.
	— Сядай, глупако жалък! Как се осмеляваш да предизвикваш конфликт тъкмо сега, когато може да се наложи да променим цялата си политика спрямо сленовете! Ние губим, не разбираш ли? Нямаме нито един учен, който би се сравнил с блестящите учени на сленовете. Какво ли не бих дал да имаме на наша страна поне един от тях! Да имаме един слен като Питър Крос например, когото с цялата си глупост убихме преди три години, защото заловилата го полиция притежава манталитета на тълпата. Да, казвам „тълпата“, защото хората днес са точно това. Паплач, диви зверове, които създадохме ние самите с нашата пропаганда. Те са уплашени, смъртно уплашени за децата си, а нямаме нито един учен, способен да мисли обективно върху проблема. Всъщност, може да се каже, че въобще нямаме учен, достоен да носи това звание. Какъв стимул има едно човешко същество да прекара целия си живот в търсене, когато знае с убийствена сигурност, че всичко, което може да открие, вече е усъвършенствано отдавна от сленовете? Че то чака скрито някъде в тайните пещери или на хартия, готово за деня, в който сленовете ще направят следващия си опит да покорят света? Науката ни е смехотворна, образованието ни е куп лъжи. И с всяка изминала година планината от отломки на човешките надежди и стремежи става все по-висока. От година на година се увеличават неуредиците, нищетата, нещастията. Нищо не ни е останало, освен омраза, а само омраза не стига. Или трябва да унищожим веднъж завинаги сленовете, или да се споразумеем с тях и да сложим край на цялата тая лудост.
	Лицето на Киър Грей беше потъмняло от страстта, която влагаше в думите си. Ала умът му през цялото време си оставаше хладен, наблюдателен, предпазлив. Майстор на демагогията, властелин над хората, когато заговори отново, гласът му прозвуча далеч по-укротен, а великолепният му баритон беше станал ясен и мек.
	— Джон Пети ме обвини, че искам да оставя това дете живо. Я си спомнете последните няколко месеца! Споменавал ли ви е понякога той, та дори и само на шега, че имам намерение да я оставя жива? Знам, че го е правил, защото слухът стигна до ушите ми. И вие виждате какво се получава сега, след като той вече предпазливо е разпръснал отровата. Политическият ви опит ще ви подскаже, че ме е тласнал умишлено към сегашната ми позиция. Ако я убия, ще изглежда, че съм отстъпил, и това неминуемо ще се отрази на авторитета ми. Затова смятам да издам указ, според който Катлийн Лейтън няма да бъде екзекутирана. С оглед недостатъчните ни сведения за сленовете, тя ще бъде оставена жива като обект на изследвания. Лично аз съм решен да се възползвам от продължителното й присъствие сред нас, като наблюдавам развитието й, докато достигне зрелост. Аз и досега си водех непрекъснато записки във връзка с нея.
	Джон Пети продължаваше да стои прав.
	— Не се опитвай да ми запушиш устата! — избухна той. — Твърде далеч отиде! Следващата ти стъпка сигурно ще бъде да подариш на сленовете целия континент, за да го използват като полигон за своите суперизобретения, с които ни проглуши ушите, но които още никой не е видял. Колкото до Катлийн Лейтън — бога ми, тя ще остане жива само през трупа ми! Жените сленове са най-опасните. Те възпроизвеждат и възпитават тяхното поколение, и добре си вършат работата, дявол да ги вземе!
	Думите отново избледняха в съзнанието на Катлийн, изместени за втори път от настойчивия мисловен въпрос на Киър Грей.
	„Колко от присъстващите ме подкрепят безусловно? Покажи ми с пръсти.“
	Тя го погледна изумена, после отново се потопи в хаоса от настроения и разпръсната менталност, бушуващ около мъжете в стаята. Не беше никак лесно, защото мислите бяха много, много бяха и смущенията. Освен това мозъкът й започна да отслабва, когато си даде сметка за истината. Кой знае защо, беше сигурна, че всички по-възрастни мъже са на страната на Грей. Само че не беше така. В главите им царяха страх и нарастващо убеждение, че дните на Киър Грей са преброени и най-добре ще е да минат на страната на младата, силна група.
	Най-накрая, объркана, тя вдигна три пръста. Трима за, четирима решително против и трима колебаещи се, в това число и Джон Пети.
	Не можеше да му предаде сведенията за последните, защото той не попита нищо повече. Вниманието му беше съсредоточено върху тези трима, които го подкрепяха. В леко разширените му очи Катлийн прочете зараждаща се тревога. За един кратък миг й се стори, че объркването се процежда в мислите му, но тутакси привичната безстрастност затвори съзнанието му и изтри всяка следа от притеснение по лицето му. Той седеше на стола си като каменна статуя — студен, мрачен и неумолим.
	Катлийн не можеше да откъсне очи от него.
	Беше сигурна, че човекът пред нея е притиснат в ъгъла и сега напряга до краен предел мозъка си, търсейки в миналия си опит средството, което би превърнало неизбежното поражение в победа. Тя се опитваше с всички сили да проникне в този мозък, но Грей държеше в желязна хватка мислите си. Спокойните, целенасочени движения на ума му се изправяха като непреодолима преграда между двамата.
	Но дори и в периферните му мисли тя прочете съмнение, някаква странна несигурност, в която нямаше страх, а само колебание какво трябва да се направи, какво би могло да се направи. Това може би означаваше, че той не бе предвидил истинския мащаб на кризата, тази организирана опозиция, стаената омраза, която чакаше само възможност да го смаже, да го унищожи.
	Гласът на Джон Пети прекъсна разсъжденията й:
	— Мисля, че още сега трябва да поставим този въпрос на гласуване.
	Киър Грей избухна в смях — продължителен, дълбок, циничен смях, в който прозвучаха изненадващо безгрижни нотки.
	— Значи искаш да поставим на гласуване проблем, за който само преди минута каза, че съществува само във въображението ми! Не, отказвам се вече да апелирам към здравия разум на присъстващите! Да вразумяваш глухи е загубена кауза, но само за протокола ще кажа, че искането за вот в този момент е безусловно признание за вина, при това нагло и демонстративно, без съмнение резултат от увереност, базираща се на поддръжката на поне петима членове на съвета, ако не и повече. Тогава още веднъж свалям картите на масата! Знам от известно време за този бунт и съм подготвен за него.
	— Хайде бе! — обади се Пети. — Блъфираш! Аз следях всяка твоя стъпка. Когато подготвяхме съвета, ние се опасявахме от непредвидени ситуации, например някой да реши, че може да мине и без гласовете на останалите, затова тогава взехме предпазни мерки, които все още са в сила. Собствената ми стража е тук и пази в коридора, същото е и с гардовете на останалите членове на съвета. Те са готови да си прережат гърлата един другиму при първия знак. Ние сме склонни да го дадем, ако се наложи, и да рискуваме живота си в битката, която ще последва.
	— Аха… — замислено пророни Грей. — Открихме си картите, значи.
	Мъжете се размърдаха неспокойно, мислите им избликнаха като фонтан, леденостуден и смразяващ. Тогава, за учудване на Катлийн, Мардю — един от тримата, за които вярваше, че безрезервно подкрепят Грей — се прокашля. Тя улови намалялата му решимост едва в мига, в който той заговори.
	— Знаеш ли, Киър, правиш голяма грешка, като се изживяваш като диктатор. Ти си избран от съвета и ние имаме пълното право да изберем друг на твое място. Някой, който може би ще съумее по-добре от теб да организира изтребването на сленовете.
	Това си беше чисто дезертьорство. Плъховете напускаха потъващия кораб и сега се опитваха отчаяно да убедят новите силни на деня, че подкрепата им не е за пренебрегване.
	В главата на Харлиан вятърът също беше сменил посоката си.
	— Прав е, прав е. Приказките ти за споразумение със сленовете са предателство, чисто предателство. Това е единственият въпрос, по който две мнения не може да има, защото засяга кръвно тъл… хората. Трябва да предприемем нещо за премахването на сленовете и може би една по-агресивна политика, провеждана от по-агресивен човек…
	Киър Грей се усмихна криво и отново същата неувереност се промъкна в мозъка му — какво да се прави, какво? Имаше някакъв далечен намек и за нещо друго, смътно раздразнение и мрачна решимост да поеме риска. Но нищо по-определено, нищо ясно не стигаше до Катлийн.
	— Значи — все така меко изрече Киър Грей, — ще поверите водещата роля в този съвет на човек, който само преди няколко дни позволи деветгодишният Джоми Крос, може би най-опасният от всички сленове, да избяга със собствената му кола?
	— Какво пък — ехидно се отзова Джон Пети, — тук поне има един слен, който няма да избяга.
	Той изгледа враждебно Катлийн, после се обърна тържествуващо към останалите:
	— Ето какво можем да сторим: да я екзекутираме утре; всъщност, още сега, а после да издадем указ за освобождаването на Киър Грей от длъжност заради сключеното от него тайно споразумение със сленовете, доказателство за което е отказът му да екзекутира Катлийн Лейтън.
	Беше толкова странно — да седи в тази стая и да изслушва смъртната си присъда без следа от вълнение, сякаш не ставаше дума за нея. Умът й сякаш беше някъде далеч, недосегаем за думите, и одобрителното мърморене, което се надигна откъм мъжете, също като че идеше от огромно разстояние.
	Усмивката на Киър Грей се стопи.
	— Катлийн! — изрече на глас той. — Можем вече да свършваме с играта на криеница. Колко души са против мене?
	Тя го погледна смутено и като в просъница се чу да отговаря:
	— Всички са против вас. Винаги са ви мразили, защото сте далеч по-умен от тях и защото смятат, че сте ги потискал и сте ги засенчвал, правел сте така, че да изглеждат нищожества.
	— Значи той я използва, за да ни шпионира! — избухна Джон Пети, но в яростта му се усещаше триумф. — Е, поне е хубаво да знаем, че всички сме единодушни в едно — Киър Грей си е изпял песента!
	— Още не — меко възрази Киър Грей. — До такава степен не съм съгласен с вас, че само след десет минути всички вие ще се изправите срещу пушките. Колебаех се да прибягна до подобна драстична мярка, но сега няма друга възможност, нито връщане назад, защото току-що направих необратим ход. Натиснах копчето, което известява единадесетте офицера, командващи охраната на всеки от вас — вашите най-доверени съветници и бъдещи _наследници_ — че часът е ударил.
	Всички го зяпаха неразбиращо. Грей продължи:
	— Виждате ли, господа, вие не сте взели под внимание една съдбоносна слабост в човешката природа. Стремежът към власт у нисшестоящите е не по-малко силен от вашия. Подобен изход от положение като днешното ми хрумна преди известно време, когато най-довереният помощник на господин Пети дойде при мене с уверението, че охотно ще замести шефа си, стига да му се даде възможност. Тогава си изработих стратегия как да използвам това качество и по-нататък, при това с твърде задоволителни резултати, и се постарах за единадесетия рожден ден на Катлийн всички актьори да се появят на сцената… Аха, ето ги и новите членове на съвета!
	Вратата се отбори с трясък и единадесет мрачни млади мъже се втурнаха в стаята с насочени пистолети.
	— Вадете оръжието! — изрева с всичка сила Пети.
	— Не съм взел! — изхленчи един от мъжете.
	Стаята се разтресе от револверните изстрели. Отекнаха рикошети — веднъж, още веднъж…
	Мъжете се свлякоха на пода, гърчейки се в локвите на собствената си кръв. Като в мъгла Катлийн видя, че един от членовете на съвета все още е прав, с димящ пистолет в ръка. Джон Пети. Беше стрелял пръв. Мъжът, който трябваше да заеме мястото му, беше мъртъв — неподвижна фигура, просната на пода. Шефът на тайната полиция държеше здраво оръжието си, насочено към Киър Грей, когато проговори:
	— Ще те убия, преди да ме е улучил някой, освен ако не се съгласиш на сделка. Аз ще ти съдействам от тук нататък, след като така хитро успя да обърнеш играта.
	Старшият офицер погледна въпросително Киър Грей.
	— Да му дадем ли да се разбере, ваше превъзходителство?
	Беше слаб, мургав мъж с орлово лице и рязък глас. Катлийн от време на време го срещаше из коридорите на двореца. Името му беше Джем Лори. Никога преди тя не се беше опитвала да надникне в съзнанието му, но сега разбра, че той също умее да контролира мислите си и не би я допуснал до тях. Но от повърхността на мозъка му можеше да се прочете достатъчно за характера му. Беше упорит, пресметлив и амбициозен мъж.
	— Не — отвърна замислено Киър Грей. — Джон Пети може да бъде полезен. Той ще трябва да заяви, че останалите членове на съвета са били екзекутирани в резултат на разследване на тайната полиция, уличаващо ги в тайни преговори със сленовете. Това ще бъде обяснението — то винаги хваща място пред жалката безмозъчна паплач отвън. Дължим идеята на самия господин Пети, но мисля, че сме способни и сами да стигнем до нея. За да я осъществим обаче, ще ни е необходим неговият авторитет. Всъщност — цинично добави той, — струва ми се, че ще е най-добре да припишем цялата заслуга за екзекуциите на Пети. Бил е толкова ужасен от откритието за тяхната двуличност и е действал по собствена инициатива, а после се е оставил на моята милост, която, предвид на представените от него сериозни улики, веднага е получил. Как ти звучи?
	Джем Лори пристъпи напред.
	— Добре измислено, ваше благородие. Но има един въпрос, които бих искал да изясним. Говоря от името на всички нови членове на съвета. Ние имаме нужда от вас — от вашия огромен авторитет, от ума ви, и искаме да ви помогнем да се превърнете в бог за хората, с други думи, да ви помогнем да закрепите позициите си и да станете недосегаем. Но не се заблуждавайте, че можете да се споразумеете с нашите доверени офицери да ни убият. Втори път тоя номер няма да мине.
	— Едва ли е нужно да ми се напомня нещо толкова очевидно — студено произнесе Грей. — Наредете да изнесат мършата — работа ни чака. А ти, Катлийн, върви да си легнеш. Сега само ще ни пречиш.
	Докато бързаше към стаята си, разтреперана от преживяното, Катлийн се питаше какво ли означаваше последната му реплика. Може би искаше да каже… Или пък… След клането, на което беше станала свидетел, не можеше вече да му вярва. Не можеше да вярва на нищо. Тази нощ тя дълго се въртя в леглото, докато сънят я обори.


>	Глава 4

	Дългите часове на мрак и пустота в съзнанието му накрая се смениха със стоманеносива светлина, от която смътните мисли най-сетне изтъкаха паяжината на реалността. Джоми Крос отвори очи и усети огромна слабост.
	Момчето лежеше в малка стая и гледаше в мръсния олющен таван, от който висяха парчета мазилка. Стените бяха посивели от мръсотия, изпъстрени с грозните петна на старостта. Стъклото на единствения прозорец беше спукано и помътняло. Процеждащата се отвън светлина падаше върху желязната табла на леглото и, сякаш изтощена от усилието, образуваше там неподвижна локвичка.
	В мътното й сияние се виждаха завивки, в които можеха да се разпознаят остатъци от някогашни сиви одеяла. От единия край на стария дюшек стърчеше слама. Наоколо се разнасяше воня на застояло и мърляво. Колкото и зле да се чувстваше, Джоми рязко отхвърли смрадливите завивки и се опита да се измъкне от леглото. Чу се заплашително дрънчене на верига и болката в десния глезен го прониза като с нож. Той се отпусна на леглото, задъхан от усилието, и застина. Беше прикован към това гнусно легло!
	Тежки стъпки го измъкнаха от вцепенението. Той отвори очи и видя висока, мършава жена в рокля, която очевидно някога е била сива. Жената стоеше на вратата и се взираше в него с черните си, блестящи като мъниста очи.
	— Аха! — изрече тя. — Новият храненик на Бабчето се е съвзел от треската и сега можем да се запознаем. Хубаво, хубаво!
	Жената доволно потри сухите си ръце.
	— Ние двамата ще си живеем много добре, нали така? Само че ще трябва да си заработиш прехраната. Бабчето не позволява разни търтеи да лежат на гърба й. Не, приятелче! Ще трябва хубавичко да си погукаме по тоя въпрос. Да, да — тя го изгледа лукаво, като продължаваше да потрива ръце, — ще си погукаме.
	Джоми не можеше да откъсне поглед от старицата, вцепенен от отвращение и ужас. Когато мършавото, сгърбено създание с пъшкане се отпусна на края на леглото, той сви крака и се опита да се отдръпне, доколкото веригата му позволяваше. Мина му през ума, че никога не бе виждал така ясно изписан зловреден характер, както върху тази маска от увиснала старческа плът. С нарастваща отврата той сравняваше дребната, сбръчкана яйцевидна глава с витаещите вътре в нея мисли. Всичко си пасваше. Всяка сгърчена черта на това гнусно лице имаше своето съответствие в изкривения мозък.
	Този извод сигурно се беше изписал на лицето му, защото старицата заяви с неочаквана ярост:
	— Да, да, като погледнеш Бабчето сега, никога няма да кажеш, че някога е била известна красавица! Никога и през ум няма да ти мине, че мъжете са боготворели белоснежната й хубост. Но не забравяй, че старата вещица ти спаси живота. Никога не го забравяй, ако искаш да си отървеш неблагодарната кожица, защото Бабчето може да те предаде на полицията. Там много ще ти се зарадват! Не можеш да си представиш колко ще ти се зарадват! Но Бабчето е добра с онези, които са добри с нея, и прави каквото на нея й харесва.
	Бабчето! Можеше ли да има нещо по-извратено от тази ласкава дума, използвана от старицата, за да назове себе си!
	Той потърси в дълбините на съзнанието й истинското име. Там обаче цареше истински хаос от картини — глупаво, омаяно от сцената момиче, раздаващо щедро прелестите си, пропаднало, слязло до нивото на улицата, закоравяло и опорочено от средата. Истинската й същност беше потънала в помийната яма на злото, което беше замисляла и вършила. Това беше историята на една непрекъсната кражба. Мрачен калейдоскоп от още по-отвратителни престъпления. Сред тях и убийство…
	Сега, когато първоначалното въздействие от присъствието й беше започнало да избледнява, Джоми се почувства невероятно уморен и треперещ се отдръпна от гадната клоака, която представляваше мозъкът на Бабчето. Старата вещица се надвеси над него. Очите й го пробождаха като свредел.
	— Вярно ли е, че сленовете могат да четат мисли? — попита тя.
	— Вярно е — призна Джоми — и аз виждам какво мислиш, но каква полза?
	Тя се изсмя мрачно.
	— Тогава недей да четеш в мозъка на Бабчето. Бабчето не е глупачка. Тя е умна и не си въобразява, че може да накара насила някой слен да работи за нея. За да направи онова, което тя иска от него, сленът трябва да е свободен. Всеки слен на място ще разбере, че за него няма по-сигурно място, докато порасне. Е, кажи, не е ли умна Бабчето?
	Джоми въздъхна сънено.
	— Аз виждам какво е в главата ти, но нямам време да говоря с тебе. Когато ние, сленовете, боледуваме, просто спим и не сме способни на друго. Събуждането ми по този начин означава, че подсъзнанието ми е затормозено от нещо и ме е принудило да се събудя, защото смята, че съм в опасност. Ние, сленовете, имаме много защитни механизми от този род. Но сега трябва да заспя отново, за да се оправя.
	Черните като въглен очи се разшириха. Алчният мозък мигновено направи завой, анализирайки крушението на главния си замисъл — бързото забогатяване с помощта на жертвата. Алчността само за миг отстъпи пред любопитството, но нямаше и следа от намерение да го остави да спи.
	— А истина ли е, че сленовете превръщат човешките същества в чудовища?
	Джоми почувства как го обзема ярост. Умората му изчезна. Той седна в леглото вбесен.
	— Това е лъжа! Една от онези отблъскващи легенди, които хората разпространяват, за да ни изкарат нечовеци, за да ни намразят всички, за да ни избиват. Това е…
	Момчето се отпусна назад изтощено. Гневът му стихваше.
	— Майка ми и баща ми бяха най-добрите хора на света — промълви то, — но бяха ужасно нещастни. Веднъж те се срещнали на улицата и всеки от тях прочел в мислите на другия, че е слен. Оттогава заживели усамотено и никога не са причинявали вреда другиму. Не те, а хората са престъпници. Татко можеше да се бори със зъби и нокти, когато го притиснаха в ъгъла, но не го направи. Застреляха го в гръб. Можеше да се бори с всички сили. И трябваше! Защото той имаше най-страшното оръжие, което светът е виждал — толкова страшно, че дори не смееше да го носи със себе си, от страх да не му се наложи да го използва. Когато стана на петнадесет, аз трябва…
	Той внезапно млъкна, ужасен от собствената си бъбривост. Няколко мига лежа толкова замаян и отпаднал, че умът му отказваше да задържи бремето на мислите. Знаеше само, че е издал най-голямата тайна в историята на сленовете и че ако тази съобразителна стара вещица го предаде на полицията в сегашното му състояние, всичко е изгубено.
	Джоми бавно се съвзе и си пое дъх. Видя, че умът й не е възприел огромния смисъл на това разкритие. Всъщност тя въобще не го слушаше, когато той спомена за оръжието — този хищен мозък вече се бе притеснил, че го отклоняват от основната му цел и сега се нахвърли като лешояд върху омаломощената жертва.
	— Бабчето се радва да чуе, че Джоми е такова добро момче. Бедното гладно Бабче има нужда от един млад слен — да носи пари и за двамата. Нямаш нищо против да работиш за Бабчето, нали? — В гласа й прозвучаха безмилостни нотки. — Просяците не могат да избират, ясно ли е?
	Съзнанието, че тайната е запазена, подейства на Джоми като лекарство. Клепачите му се притвориха сами. Сякаш бяха от олово.
	— Аз наистина не мога да разговарям с тебе сега — каза той. — Трябва да поспя.
	Ясно му беше, че тя няма намерение да го остави. Вече беше разбрала как може да го държи буден и затова заговори рязко, не от прилив на гняв, а за да не му позволи да заспи.
	— Какво представляват сленовете? С какво са по-различни от нас? Откъде са дошли най-напред? Те са направени — като машините, нали?
	Интересно как успя да го ядоса с това, макар умът му да разбираше, че точно такава е целта й? Той осъзна като в мъгла, че задържащите механизми на разсъдъка му са отслабени от физическата отпадналост. В гласа му прозвуча раздразнение, когато възкликна:
	— Това е пак тяхна лъжа! Аз съм роден като теб. Също и родителите ми. Друго не знам.
	— Но родителите ти сигурно са знаели! — продължаваше да го ръчка старицата.
	Джоми поклати глава, без да отваря очи.
	— Не, мама казваше, че татко винаги е бил твърде зает, за да се опитва да разгадае тайната на сленовете. А сега ме остави на мира. Знам към какво се стремиш и какво искаш от мене, но то е безчестно и аз няма да го изпълня.
	— Това е глупаво! — избухна старицата, усещайки, че е разкрита. — Какво безчестно има в това да обереш хора, които живеят от грабеж и измами? Мигар си съгласен ти и Бабчето да гризете сухи корички хляб, когато светът е толкова богат, че трезорите пращят от злато, хамбарите са пълни със зърно, а по улиците тече мед? Плюя на твоята честност! Това ти го казва Бабчето. Как може един слен, погнат като плъх, да говори за честност?
	Джоми мълчеше, но не само нуждата от сън беше причината. Той самият вече си бе задавал същия въпрос. Старицата продължаваше да напира:
	— И къде ще отидеш? Какво ще правиш? На улицата ли ще живееш? А през зимата? Къде на този свят би могъл да отиде един малък слен?
	Тя сниши глас, симулирайки съчувствие:
	— Бедната ти майчица сигурно би пожелала да извършиш това, за което те моля. Тя не е питаела особена любов към човешките същества. Запазила съм вестника — да ти покажа как са я застреляли като куче, когато се опитала да избяга. Искаш ли да видиш?
	— Не! — отсече Джоми, но мислите му се завъртяха лудешки.
	Дрезгавият глас продължи настойчиво:
	— Нима не искаш да направиш каквото ти е по силите срещу един толкова жесток свят? Да ги накараш да си платят? Да ги накараш да съжаляват за стореното? Нали не те е страх?
	Джоми мълчеше. Гласът на старицата премина в хленч:
	— Животът е толкова жесток към старото Бабче, толкова жесток! Ако не помогнеш на Бабчето, тя ще продължи да върши онези неща. Нали ги видя в главата й! Но тя обещава да не ги върши повече, ако й помогнеш. Помисли си за това. Тя ще спре да прави всички онези лоши неща, с които е принудена да си изкарва прехраната в този студен, жесток свят.
	Силите на Джоми се изчерпаха. Той издума бавно:
	— Ти си отвратителна, гнусна дърта гадина и един ден ще те убия!
	— Да, но докато дойде този „един ден“ ще останеш тук! — заяви Бабчето тържествуващо. Сбръчканите й пръсти се триеха като сплетени лющещи се змии. — И ще изпълняваш каквото Бабчето ти нареди, иначе ще те предам на полицията… Добре дошъл в малката ни къщурка, Джоми! Добре дошъл! Бабчето се надява, че при следващото си събуждане ще се почувстваш вече по-добре.
	— Да — с последни сили промълви Джоми. — По-добре ще съм.
	И заспа.
	Три дни по-късно момчето тръгна подир старицата през кухнята към външната врата. Кухнята беше гола стаичка и Джоми се опита да не забелязва мръсотията и боклука. Каза си, че старата жена е права. Колкото и ужасен да беше животът, който трябваше да води в тази мизерна, забравена от бога бърлога, тя беше идеалното убежище за момчето, принудено да изтърпи поне още шест години, преди да е в състояние да се добере до тайните на баща си; момчето, което трябваше да порасне, за да има сили за великите дела, които го очакваха.
	С отварянето на вратата тази мисъл отлетя. Джоми се огледа наоколо и спря на прага като закован при вида на онова, което се разкри пред взора му. Беше очаквал да види всичко друго, но не и това.
	Най-напред беше дворът, затрупан с купища ръждясал метал и всевъзможни отпадъци. Гол двор без трева и дървета, напълно лишен от красота. Унило, безрадостно парче земя, заобиколено с ръждива, разкривена ограда от изгнили колове и бодлива тел. В дъното на двора нелепо стърчеше малък полусрутен обор. Отвътре се долавяше неясният и размит образ на някакъв кон. Самият кон скоро се мярна през отворената врата.
	Ала погледът на Джоми беше устремен отвъд двора. Очите му се спираха бегло на непривлекателните подробности, нищо повече. Вътрешното му зрение беше насочено към света извън оградата, оттатък порутения обор. Там, навън, имаше дървета, малки групички дървета. Имаше и трева — хубава зелена ливада, спускаща се полегато към широка река, която сега проблясваше слабо под слънчевите лъчи, лишени от огнената си сила.
	Но дори и ливадата (част от игрище за голф, отбеляза Джоми мимоходом) не можа да задържи задълго погледа му. На отсрещния бряг на реката се простираше приказна страна, истинско вълшебно царство на растенията, рай, създаден от ръцете на градинари. Няколко дървета се изпречваха пред погледа му и не му позволяваха да зърне повече от тази райска градина с нейните искрящи фонтани и цели хектари цветя, тераси и красоти. Ала тази тясна ивица, която се виждаше, беше пресечена от бяла пътека.
	Пътека! Мисълта му се устреми към нея, гърлото му се сви от вълнение. Пътеката се очертаваше ясно — геометрически права линия, губеща се в далечината. Тя се простираше докъдето поглед стига — светла лента, потъваща в безкрая. И там, на тази пределна линия, далеч отвъд хоризонта, се издигаше дворецът.
	Само част от основата на тази гигантска, неправдоподобна постройка се извисяваше над линията, където небето и земята се сливаха. На около триста метра височина тя преминаваше в кула, която се устремяваше на още сто и петдесет метра нагоре, към небесата. Изумителна кула! Сто и петдесет метра ювелирен градеж, привидно крехък, искрящ с всички цветове на дъгата. Полупрозрачен, блестящ, нереален, излъчващ благородството на миналото. Не просто украсен — с чистите си линии, с изяществото и великолепието си, той самият беше украшение.
	Тук триумфираше строителният гений на сленовете, които бяха създали своя шедьовър, за да го видят след разгрома в ръцете на победителите.
	Той беше прекрасен. Мислите, които му навяваше, караха погледа и ума му да се гърчат от болка. Девет години беше живял толкова близо до този град и никога не беше зървал това славно постижение на своята раса! Решението на майка му да не му го показва, беше грешка. Той го почувства с пълна сила сега, когато реалността се бе изправила пред него. „Трудно ще преглътнеш този горчив хап, Джоми — да разбереш, че дворецът на сленовете сега принадлежи на Киър Грей и на неговата мръсна банда. Освен това в покрайнините на града има специални съоръжения, целящи да ни държат настрана. Скоро ще ги видиш.“
	Само че не се беше случило толкова скоро. Обзе го болезненото и изгарящо чувство за нещо пропуснато. В най-тежките мигове мисълта за този благороден паметник на неговия народ щеше да му дава кураж.
	Майка му беше казала: „Хората никога няма да научат всички тайни на тая сграда. В нея има загадки, забравени стаи и коридори, скрити чудеса, които дори и сленовете вече си спомнят съвсем смътно. Киър Грей не го знае, но всички оръжия и машини, които хората така отчаяно търсят, са погребани именно тук.“
	Дрезгав глас резна като с нож слуха му. Джоми неохотно откъсна поглед от великолепието на другия бряг и си спомни за Бабчето. Видя я да подкарва стария кон към разнебитената си вехтошарска каручка.
	— Хайде, стига си фантазирал! — нареди му тя. — И не си въобразявай разни глупости! Дворецът и земите около него не са за сленове. Мушкай се под тези одеяла и стой нащрек. По-нататък на улицата има един любопитен полицай, дето обича да си пъха носа навсякъде. По-добре ще е засега да не знае за тебе. Хайде, трябва да бързаме!
	Джоми за последен път обърна поглед назад, към двореца. Така значи, не бил за сленове! Почувства особен трепет. Един ден ще отиде там, за да потърси Киър Грей. И когато този ден настъпи… Не, няма да мисли повече. Цялото му тяло се тресеше от ярост и ненавист към хората, убили майка му и баща му.


>	Глава 5

	Разнебитената каручка беше стигнала най-оживената част на града. Тя дрънчеше и подскачаше по неравния паваж на страничните улички, докато Джоми, полулегнал, се свиваше в задната й част и имаше чувството, че ще се разпадне на съставните си части от друсането. Той на два пъти се опита да стане, но всеки път старицата го смушкваше с бастуна си.
	— Лягай долу! Бабчето не иска някой да види хубавите ти дрешки. Покрий се със зеблото!
	Старата дрипа вонеше нетърпимо на Бил — така се казваше конят. От непоносимата смрад Джоми усети, че му прилошава. Стори му се, че измина безкрайно много време, дордето каручката най-сетне спря.
	— Излизай! — нареди бабето. — Ще влезеш в този магазин. От вътрешната страна на дрехата ти съм зашила големи джобове. Напълни ги, само гледай да не се издуват.
	Замаян, Джоми се измъкна от каручката и стъпи на бетона. Постоя няколко мига, разтреперан от слабост, изчаквайки непривичното безсилие да го напусне.
	— Ще се върна след половин час — изрече той накрая.
	Хищното й лице се надвеси над него. Черните й очи искряха.
	— И не се самозабравяй! Опичай си ума и гледай какво вземаш!
	— Не се притеснявай — успокои я Джоми. — Преди да взема нещо, ще прочета мислите на околните и ще се огледам хубаво дали някой не ме вижда. Съвсем проста работа.
	— Хубаво! — Мършавото й лице се разкриви в усмивка. — И не се плаши, ако Бабчето не е тук, когато излезеш. Ще ида до магазина за напитки да си взема някое лекарство. Сега, когато си имам един млад слен, мога да си го позволя; пък и изпитвам нужда от това — голяма нужда — за да топля старите си изстинали кокали. Да, Бабчето трябва да се запаси с лекарство.
	Вълна от страх го заля, докато си пробиваше път през тълпите, влизащи и излизащи от небостъргача на универсалния магазин. Невероятен, безумен страх. Той отвори широко съзнанието си и няколко мига попиваше непознатото усещане. Вълнение, напрегнатост, объркване, несигурност — огромният тъмен облак на страха го обгърна и завъртя съзнанието му като смерч. Той потрепери и се отърси от видяното.
	Но по време на това потапяне в усещанията на тълпата той успя да долови причината за масовия ужас. Екзекуции в двореца! Джон Пети, началникът на тайната полиция, беше разкрил заговор на десетима членове на съвета със сленовете и ги беше избил. Множеството не беше напълно убедено. Хората се бояха от Джон Пети. Не му вярваха. Слава богу, Киър Грей беше там, твърд като скала, за да защити света от сленовете — и от зловещия Джон Пети.
	Вътре в магазина беше още по-зле. Хората бяха повече. Мислите им нахлуваха в мозъка му, докато си проправяше път между редиците лъскави щандове под струящата от тавана силна светлина. Заобикаляше го великолепен свят от красиви вещи и да вземе онова, което пожелае, се оказа далеч по-просто от очакванията му.
	Той подмина дългата, ярко осветена зала на бижутерийния отдел и си набеляза една огърлица, на чийто етикет бяха маркирани петдесет и пет долара. Първият му порив беше да влезе вътре, но улови мисълта на продавачката. Там прочете раздразнение и подозрение — малки деца нямаха работа в бижутерийния отдел. Не им беше мястото в този свят на великолепни камъни и скъпоценни метали.
	Джоми се обърна да си тръгне и почти се сблъска с висок млад мъж, който отмина, без да го погледне. Момчето направи няколко крачки и спря като заковано, вцепенено от слисване. Сякаш нож преряза мозъка му, толкова силно беше усещането. Силно, но не и неприятно. Заля го вълна на изумление, радост, възторг и го накара да се обърне и да погледне с жадно нетърпение след отминаващия мъж. Красивият висок непознат беше слен, възрастен слен! Откритието беше толкова потресаващо, че след като първоначалният шок отмина, Джоми усети как му се завива свят. Устойчивата му психика на слен не беше разколебана, не беше изпаднал и в онова размекнато състояние, което помнеше от боледуването си. Ала цялото му същество трептеше от някакъв странен, безумен копнеж, непознат досега.
	Джоми бързо закрачи след мъжа. Мисълта му се насочи и заопипва съзнанието на човека, търсейки контакт. Напразно! Той се намръщи. Беше ясно, че другият е слен, но беше невъзможно да проникне под повърхността на съзнанието му. И тази повърхност не даваше ни най-малък признак, че непознатият е забелязал Джоми и си дава сметка за опита му да осъществи връзка.
	Тук имаше някаква загадка. Няколко дни преди това беше също толкова невъзможно да прочете нещо под повърхността на съзнанието на Джон Пети. Само че тогава не бе предположил, че Пети може да е друго, а не обикновен човек. Той самият не можеше да си обясни разликата. Освен в случаите, когато майка му съзнателно криеше мислите си, Джоми винаги беше в състояние да я повика чрез директен мозъчен импулс.
	Заключението беше потресаващо. Беше попаднал на слен, който не умее да чете чужди мисли, но успява да постави щит пред съзнанието си. Щит за кого? За другите сленове? И що за слен беше, щом не можеше да чете мисли? Двамата вече бяха на улицата, под ярката светлина на уличните лампи, и нямаше нищо по-лесно от това да хукне след непознатия слен и да го догони за няколко мига. В цялото себично, забързано множество наоколо кой щеше да забележи тичащото момче?
	Ала вместо да намали дистанцията, разделяща го от другия слен, Джоми я остави да се увеличи. Самите логически корени на съществуването му бяха заплашени от поведението на непознатия. Цялото хипнотично възпитание, получено от баща му и отпечатано трайно в мозъка му, го възпираше от прибързани действия.
	Две пресечки след магазина сленът сви по широка странична улица. Озадачен, Джоми го последва на безопасно разстояние. Учудваше го това, че непознатият бе тръгнал по сляпа улица. Изминаха една, две, три пресечки. И тогава му просветна.
	Сленът се беше запътил не към някой жилищен район, а към Центъра за полети, чиито сгради, халета и площадка за кацане заемаха цяла квадратна миля в тази част на града. Невъзможно! Никой не можеше да се доближи до летателен апарат, без да си свали шапката, за да докаже, че няма уловители.
	Сленът се запъти право към голямата светеща табела „Център за полети“ и без колебание мина през въртящата се врата под нея.
	Джоми спря пред вратата. Центърът за полети, който ръководеше _цялата_ въздухоплавателна индустрия на земното кълбо! Нима беше възможно тук да работят сленове? В самото сърце на човешкия свят, който мразеше сленовете с най-люта ненавист, да управляват сленове и на практика да контролират най-голямата система за превози на планетата?
	Той бутна вратата и се озова в началото на дълъг мраморен коридор с безброй врати от двете страни. Не се виждаше жив човек, но множеството откъслечни мисли, които се процеждаха през стените, го изпълниха с изумление и възторг.
	Това място гъмжеше от сленове. Сигурно бяха стотици!
	Точно пред него една врата се отвори и двама млади мъже без шапки излязоха и тръгнаха към него. Те разговаряха тихо и в първия миг не го забелязаха. Джоми успя да долови мислите от повърхността на съзнанието им, спокойствието и великолепната им самоувереност, липсата на страх. Двама сленове в разцвета на силите си — и без шапки!
	Без шапки. Най-сетне Джоми си даде сметка кое го е поразило толкова. Бяха гологлави и нямаха антени.
	За миг си помисли, че очите са го излъгали. Той търсеше трескаво с поглед златните кичурчета на уловителите, които трябваше да са там. Сленове без „мустачки“! Значи, това било! То обясняваше защо не могат да четат мисли. Мъжете бяха само на два-три метра от него, когато го забелязаха и спряха.
	— Момче — каза единият, — трябва да си вървиш. Тук не пускат деца. Хайде, бягай!
	Джоми пое дълбоко дъх. Доброжелателството в упрека го окуражи, особено сега, след като тайната беше разгадана. Беше чудесно, че просто са се отървали от уловителите си, за да могат да живеят и да работят необезпокоявани в самото сърце на вражеския свят! С широк, почти мелодраматичен жест той вдигна ръка към главата си и смъкна шапката.
	— Всичко е наред — започна той. — Аз съм…
	Думите застинаха на устните му. Очите му се разшириха от уплаха. След един кратък миг на изненада двамата мъже се окопитиха. Щитовете, които бранеха съзнанието им, бяха още по-непроницаеми от преди. Усмивките им изразяваха доброжелателство.
	— Ама че изненада! — изрече единият.
	— Страхотна изненада! — повтори като ехо другият. — Добре дошъл, хлапе!
	Но Джоми не слушаше. Беше оглушен от мислите на двамата мъже, избухнали в съзнанието им в онзи кратък миг, когато съзряха блестящите златни антени в косите му.
	„Господи! — проблесна в ума на единия. — Змийче!“
	А другият хладно и безжалостно реши:
	„Гадината трябва да пукне!“


>	Глава 6

	В мига, в който улови мислите на двамата мъже, за Джоми вече въпросът не стоеше как трябва да постъпи, а дали ще има време да го стори. Дори огромната изненада от тяхната кръвожадност не се отрази фатално на ума и реакциите му.
	Знаеше, без дори да се замисля, че бягството по правия, десетки метри дълъг коридор, застлан с мраморни плочки, е равносилно на самоубийство. Едно деветгодишно момче не можеше да се сравни по бързина и издръжливост с двама възрастни сленове. Оставаше му само едно, и той го направи. С момчешка ловкост отскочи настрана, към една от стотиците врати.
	За щастие, вратата не беше заключена. Тя се отвори неочаквано леко под напора му, но момчето успя да се овладее достатъчно и да остави единствено пролука, голяма колкото да се вмъкне вътре. Мярна му се втори коридор, осветен и празен, а само след част от секундата вратата вече беше затворена и силните му чувствителни пръсти напипваха ключалката. Той завъртя палчето и езичето щракна с рязък вибриращ звук.
	В следващия миг вратата избумтя от яростния удар на двете едри мъжки тела, опитващи се да преодолеят препятствието, ала дори не трепна.
	Джоми разбра. Вратата беше изработена от як метал, пригодена да устои на таран, но така добре балансирана, че му се беше сторила лека като перце. Засега беше в безопасност!
	Умът му се отпусна и потърси контакт с двамата мъже. Отначало му се стори, че защитата им е непробиваема, после улови отглас от досада и разочарование и такава ярост, че изблиците й отекваха като неистови удари с нож по повърхността на съзнанието им.
	— Боже всемогъщи! — изсъска единият. — Задействай тайната сигнализация! Ако змиите узнаят, че контролираме авиолиниите…
	Джоми не губи и секунда повече. Всяка частица любопитство у него го теглеше да остане и да разреши загадката на тази непонятна омраза на сленовете без антени към истинския слен. Ала любопитството отстъпи пред гласа на здравия разум и той побърза да се махне, знаейки как точно трябва да постъпи.
	Беше му ясно, че не може да разчита на сигурност в този задънен коридор. Всеки момент можеше да се отвори някоя врата или иззад ъгъла да се появи някой, но засега не се долавяше никакво предупреждение за непосредствена заплаха. Той внезапно промени решението си и забави лудия си бяг. Опита няколко врати. Четвъртата поддаде и Джоми прекрачи прага с чувство на триумф. Цялата отсрещна стена беше заета от огромен прозорец.
	Той отвори прозореца и се покатери на широкия перваз, сниши се и надникна над ръба му. От другите прозорци на сградата навън струеше слаба светлина и очите му успяха да различат нещо като уличка ниско долу, между извисяващите се от двете страни тухлени стени.
	За миг той се поколеба, после запълзя като муха нагоре по тухлената стена. Изкачването не беше кой знае колко трудно. Необикновено силните му пръсти опипваха и бързо откриваха издатините, за които да се залови. Сгъстяващият се мрак никак не му помагаше, но въпреки това с всяка стъпка нагоре самоувереността му нарастваше. Покривът се простираше на цели мили — доколкото можеше да си спомни, всяка от сградите на центъра опираше от двете си страни в друга постройка. Какъв шанс имаха сленовете, неспособни да четат мисли, срещу истинския слен, който можеше да избегне всяка поставена от тях клопка?
	Тридесетият, последен етаж! С въздишка на облекчение Джоми се изправи и тръгна по покрива. Вече беше почти тъмно, но се различаваше покривът на съседната сграда, който почти се допираше до този под краката му. Щеше само с един скок да преодолее разстоянието от метър и половина — два. С гръмко изщракване часовникът на близката кула започна да отброява часовете. Един… два… пет… десет удара! Последният още не беше заглъхнал, когато силен стържещ шум резна слуха му и в тъмния център на огромната плоскост отсреща зейна широк черен отвор. Стреснат, той се просна на покрива и затаи дъх.
	От мрачната бездна се показа неясна издължена сянка, напомняща торпедо, и се насочи към осеяното със звезди небе. Тя се движеше все по-бързо и по-бързо, а малко преди да се изгуби от погледа му, в задната й част проблесна едва видимо огънче. То трептя няколко мига и изчезна като угасваща звезда.
	Джоми лежеше тихо и се опитваше да проследи пътя на странното устройство. Космически кораб! Господи, нима беше възможно! Нима тези сленове бяха осъществили отколешната мечта — да извършват управляеми полети до другите планети? И ако е така, как успяваха да го запазят в тайна от хората? А истинските сленове, те какво правеха в това време?
	Стържещият шум се разнесе отново. Джоми пропълзя до ръба на покрива и се вгледа отсреща, тъкмо навреме, за да зърне как зейналата бездна се стеснява — двата метални сектора на шлюза се затвориха и покривът отново стана цял.
	Джоми изчака още малко, после напрегна мускулите си и скочи. Сега го интересуваше само едно — да се добере до Бабчето по най-бързия начин, избирайки най-безлюдните места. Пътят му трябваше да минава по тъмни шосета и глухи странични улички. Защото това лесно бягство от сленовете изведнъж започна да му се вижда подозрително. Освен, разбира се, ако не се бяха побояли да поставят пазачи, за да не се издадат пред хората.
	Каквато и да беше причината, без съмнение сигурността на порутената къщичка на Бабчето му е крайно необходима. Нямаше никакво желание да се захваща с нещо толкова сложно и опасно, каквото беше загадката на триъгълника слен-човек-слен без антени. Не и преди да порасне и да добие силата на онези остри като бръсначи умове, които водеха тая безкрайна битка на живот и смърт.
	Да, да се върне при Бабчето, а преди това да мине през магазина, за да умилостиви дъртата вещица заради закъснението си. Трябваше да побърза — магазинът затваряше в единадесет.
	Вече озовал се в магазина, Джоми не се реши да се приближи до щанда за бижутерия, защото продавачката, която не обичаше малки момчета да се мотаят наоколо, още не си беше тръгнала. Имаше и други отрупани с дребна стока щандове и той бързо обра най-хубавото, макар и не толкова ценно, колкото бижутата. Независимо от успеха, даде си сметка, че следващото му идване в същия магазин трябва да стане до пет часа, преди да е застъпила вечерната смяна, иначе оная продавачка можеше да му причини неприятности.
	Най-сетне, натоварен с откраднатите вещи, Джоми се запъти предпазливо към най-близкия изход, но уловената по пътя мисъл го накара да спре. Наблизо минаваше главният счетоводител на магазина, пълнеещ мъж на средна възраст, и си мислеше за четиристотинте хиляди долара, които през нощта щяха да останат в касата. В мислите му се въртеше и шифърът на сейфа.
	Джоми забърза към изхода, отвратен от собствената си недалновидност. Колко глупаво — да краде вещи с огромен риск, когато можеше просто да прибере парите.
	Бабчето беше още там, където я беше оставил, но в главата й цареше такъв хаос, че трябваше да я изчака да заговори, за да разбере какво й е в ума.
	— Бързо! — изрече тя дрезгаво. — Мушкай се под одеялата! Преди малко мина един полицай и предупреди Бабчето да изчезва.
	Отдалечиха се на не по-малко от една миля, преди тя да спре каручката и да отметне с ръмжене одеялата от Джоми.
	— Къде беше, скапан неблагодарнико?
	Джоми не отговори. Твърде много я презираше, за да си хаби думите заради нея без нужда. Потрепери от отвращение, когато я видя с какво нетърпение зарови ръце в съкровищата, които той изсипа в скута й. Тя със светкавичен поглед оценяваше всяка вещ и я поставяше внимателно на двойното дъно на каручката.
	— Не по-малко от двеста долара за старото Бабче! — радостно промърмори старицата. — Старият Фин ще й даде толкова. Да, Бабчето е умна, затова се сдоби с този млад слен! Той ще й донесе не десет, а двадесет хиляди долара за една година. И като си помислиш, че дават за него някакви си десет хиляди награда! Трябва да дадат милион!
	— Мога да направя и нещо по-добро от това — обади се Джоми. Сега беше най-удобният момент да й каже за сейфа и че не се налага да мишкува в магазина. — В касата на магазина има около четири хиляди долара. Мога да ги взема тази нощ. Ще се изкача откъм гърба на сградата — там е тъмно — и ще изрежа дупка в някой прозорец. Нали ти се намира елмаз за стъкло?
	— Бабчето ще намери! — възторжено изцвили старицата, разтреперана от вълнение. — Боже, как се радва Бабчето! Ама сега вижда защо хората стрелят по сленовете. Прекалено са опасни. Ами че те могат да оберат целия свят! И даже са се опитали в началото.
	— Аз… не знам за това кой знае колко… — запъна се Джоми. Страшно му се щеше Бабчето да знаеше повече, но виждаше, че и тя не е наясно. В главата й се въртяха само някакви смътни представи за времето, когато сленовете (според обвиненията на хората) се опитали да завладеят света. Всъщност тя бе осведомена не повече от самия него, не повече от цялата тази маса невежи люде.
	Каква беше истината? Имало ли е някога война между хората и сленовете? Или това беше само още един пропаганден трик като онези разкази за това какво правят сленовете с човешките бебета? Джоми виждаше, че мислите на старицата се бяха насочили отново към парите в магазина.
	— Само четири хиляди долара! — рязко изрече тя. — Как така, те трябва да правят дневно стотици хиляди, ако не и милиони!
	— Да, но не ги държат всичките в магазина — излъга Джоми и за негово облекчение старицата прие обяснението.
	Докато талигата дрънчеше и скърцаше по улицата, той мислеше за лъжата си. Бе излъгал почти автоматично. Сега разбираше, че го бе заставило чувството за самосъхранение. Ако старицата забогатееше прекалено, скоро щеше да се замисли дали да не го предаде.
	Абсолютно наложително беше през следващите пет-шест години да се укрива в бърлогата на Бабчето. И тук се явяваше въпросът: какъв е минимумът, който би я задоволил? Трябваше да открие точката на пресичане между нейната неутолима алчност и собствените си нужди.
	Тревогата му се усили. Тази жена притежаваше безграничен егоизъм и немалка доза малодушие, което лесно можеше да премине в паника и да се окаже пагубно за него, преди още да е осъзнал същността на грозящата го опасност.
	Това беше извън всяко съмнение. От всички неизвестни фактори, които все пак можеха да бъдат предвидени, през следващите шест години на израстване, отделящи го от огромните знания на баща му, най-опасният и най-непредсказуемият щеше да си остане противната стара вещица.
	Многото пари развратиха Бабчето. Тя започна да изчезва, понякога за цели дни, и от несвързаните й приказки след това той разбираше, че е тръгнала да се развлича из курортите и другите увеселителни средища, които цял живот беше мечтала да посети. Когато си беше у дома, почти не се разделяше с бутилката. Джоми се нуждаеше от прикритието, която тя му осигуряваше, затова й готвеше и я поддържаше жива, напук на всичките й усилия да се съсипе. Понякога, когато парите й свършеха, се налагаше да предприема някой и друг набег, но, общо взето, успяваше да остане в сянка.
	Момчето използваше немалкото си свободно време да се самообразова — нещо, което никак не беше лесно. Районът се отличаваше с крайна нищета и повечето му жители бяха необразовани, дори неграмотни, но и тук се срещаха хора с жив ум. С разпитване Джоми откри кои са, с какво се занимават и колко знаят. За тях той беше внук на Бабчето. След като веднъж това се прие като факт, редица трудности отпаднаха.
	Имаше, разбира се, и такива, които се съмняваха в роднинството му с вехтошарката, и имаха едно наум. Някои си бяха патили от острия език на Бабчето и не я обичаха, но единствената последица беше, че не му обръщаха особено внимание. Останалите бяха твърде заети, за да се занимават било с него, било с Бабчето.
	Без да проявява нахалство, той успя да привлече вниманието на неколцина души със своята настойчивост. Имаше един млад студент, бъдещ инженер, който го наричаше „проклетия досадник“, но въпреки това му обясняваше основите на техниката. В съзнанието му момчето прочете, че му помага да подреди собствените си мисли и знания по този предмет, както и гордостта му, че успяваше да обясни основни научни принципи на едно десетгодишно момче.
	На младежа и през ум не му минаваше колко бе надраснало възрастта си това момче.
	През няколко преки живееше една жена, която преди да се омъжи беше пътувала много, но сега беше изпаднала в доста притеснено положение. Тя от време на време го черпеше с курабийки и му разказваше охотно за света и хората — такива, каквито бяха в нейните представи.
	Налагаше се да я подкупва, като приемаше почерпката, иначе жената щеше да се обиди. Но никога нито един разказвач не беше се радвал на такова внимание от страна на своя слушател, както госпожа Харди. Тази жена с тънки черти и кисело изражение, чийто съпруг беше проиграл състоянието й, беше обиколила цяла Европа и Азия и острият й поглед беше уловил множество дребни детайли. В миналото на тези страни тя се ориентираше доста смътно.
	Беше чувала, че някога Китай бил твърде населен. Разправяли, че цяла поредица от кървави войни преди много време обезлюдили най-гъсто населените райони. По всичко личало, че тези войни нямали нищо общо със сленовете. Едва през последните стотина години сленовете насочили вниманието си към бебетата в Китай и въобще от Изтока, и така си навлекли неприязънта на хората, които дотогава нямали нищо против съществуването им.
	Както обясни госпожа Харди, това за нея било още едно доказателство за безчувствеността на сленовете. Джоми я слушаше и попиваше информацията с убеждението, че обяснението едва ли е толкова просто. Чудеше се каква е истината и се заричаше един ден да разобличи всички тези отвратни лъжи.
	Студентът, госпожа Харди, един бакалин — бивш пилот на ракета, един телевизионен техник и старият Дарет — това бяха хората, които неусетно го образоваха през първите две години от пребиваването му у Бабчето. Най-голямата находка сред тях беше Дарет. Якият и набит старец, саможив и циничен, беше преминал седемдесетте. Бивш професор по история, той имаше почти неизчерпаеми запаси от информация и в редица други области.
	Нямаше съмнение, че рано или късно старецът ще засегне и въпроса за войните със сленовете. Това беше толкова очевидно, че Джоми привидно не прояви никакъв интерес, когато този въпрос се повдигна случайно на няколко пъти. Но един зимен следобед разговорът отново се насочи натам, както беше очаквал.
	И този път той каза:
	— Пак говориш за някакви войни. Не може да е имало войни. Тези хора са просто извън закона. Никой не воюва с престъпници, тях просто ги изтребват.
	Лицето на Дарет изведнъж се вкамени.
	— Престъпници! — повтори той. — Млади момко, това е било славно време! Стотиците хиляди сленове буквално са превзели света. Това е епоха на велики замисли, осъществявани с невероятна дързост и размах. Трябва да разбереш, че хората в огромната си маса винаги са чакали някой друг да ръководи играта. Друг, а не те. Те постоянно попадат в чужди клопки, които не са в състояние да избегнат. Хората винаги принадлежат към някаква група; членуват в организации, вярват в идеи, в отделни индивиди, в принадлежността си към определени географски райони. Успееш ли да се добереш до институциите, които подкрепят, можеш да вършиш на практика каквото си пожелаеш.
	— И сленовете са успели да го направят? — попита Джоми с настойчивост, която изненада и самия него; не биваше така лекомислено да разкрива интереса си, ето защо добави по-спокойно: — Това ми звучи като приказка. Сигурно е само пропаганда, целяща да ни сплаши — както, впрочем, неведнъж си казвал по друг повод.
	— Пропаганда! — избухна Дарет. За миг мислите му сякаш бяха някъде далеч. Големите му изразителни очи бяха полускрити от дългите тъмни ресници. Най-сетне той изрече бавно: — Искам да си представиш това, Джоми. Светът е бил объркан и изваден от релси. Започнала се грандиозна кампания за превръщане на човешките бебета в сленове. Цивилизацията се рушала. Душевните заболявания нараснали катастрофално. Самоубийства, убийства, престъпления — кривата на хаоса тръгнала стремително нагоре. И една сутрин човечеството се събудило със съзнанието, че по някакъв непонятен начин тази нощ врагът е надделял и е взел властта в свои ръце. Действайки отвътре, сленовете успели да установят контрол над множество ключови организации. Когато разбереш колко закостенели са институциите в нашето общество, ще ти стане ясно колко безпомощни били отначало хората. Моето лично убеждение е, че сленовете са можели и да успеят, ако не било едно обстоятелство.
	Джоми чакаше притихнал. Имаше неприятното усещане, че знае какво ще чуе. Старият Дарет поклати глава:
	— Те продължили безжалостно да превръщат човешките бебета в сленове. Като погледнем сега назад, това не може да не ни се стори малко глупаво.
	Дарет и останалите бяха само началото. Джоми вървеше след образовани хора по улиците, черпейки от кората на мозъка им. Спотайваше се около университетите, за да слуша по телепатичен път лекциите. Имаше много книги, но това не беше достатъчно. Те трябваше да бъдат изтълкувани. Имаше учебници по математика, физика, химия, астрономия — практически от всички области. Апетитът му не знаеше граници.
	През тези шест години от деветия до петнадесетия си рожден ден той усвои основите на всичко онова, което майка му беше смятала задължително за един добре образован зрял слен.
	И освен това той внимателно наблюдаваше отдалеч сленовете без антени. Всяка нощ в десет часа техните совалки излитаха в небето. Този ритуал се изпълняваше с неизменна точност. А в два и тридесет друго акулообразно чудовище изскачаше от космическата бездна, безмълвно и тъмно, и като призрак потъваше в черната яма на същия онзи покрив.
	Само два пъти през всичките тези години това разписание беше нарушено, и двата пъти за по един месец. И в единия, и в другия случай Марс, следвайки своята ексцентрична орбита, се въртеше някъде откъм най-отдалечената страна на слънцето.
	Той стоеше настрана от Центъра за полети, защото с всеки изминал ден уважението му към могъществото на сленовете без антени растеше. И все по-ясно му ставаше, че само някаква щастлива случайност го е спасила през онзи ден, когато се откри пред двамата мъже. Щастливият случай и изненадата.
	За най-големите загадки на сленовете Джоми не успя да научи нищо. За да минава времето, той се впускаше в изнурителна физическа работа. Най-напред, трябваше му таен път за бягство, ако се наложи — таен дори и за Бабчето; и после, животът му в схлупената къщурка едва ли можеше да продължава по същия начин. Нужни му бяха месеци, за да прокопае стотици метри тунел и още много месеци, за да промени вътрешността на къщата, в която живееха. Облицова стените с ламперия, измаза таваните и ги боядиса снежнобели, постави пластмасови подове.
	През нощта Бабчето мъкнеше мебели през затрупания с боклуци двор и ги внасяше във външно непроменената олющена съборетина. Ала това отне цяла година — причината беше в старицата и нейната бутилка.


	Настъпи петнадесетият му рожден ден. Беше два следобед, когато Джоми остави книгата, събу пантофите и си обу обувките. Часът за решителни действия беше ударил. Трябваше да проникне в катакомбите и да се добере до тайната на баща си. Не познаваше скритите ходове, използвани от сленовете, затова трябваше да рискува и да влезе през официалния вход.
	Мисълта за възможна опасност не го занимаваше особено. Мигът беше настъпил — отдавна замисляният и внушен му по хипнотичен път от баща му миг. Сега важното беше да се измъкне от къщата, без старицата да го усети.
	Той бързо установи контакт с мозъка й и потискайки отвращението си, проникна в потока на мислите й. Бабчето беше съвсем будна и се въртеше в кревата. В главата й се тълпяха удивително зли и гнъсни мисли.
	Джоми Крос се намръщи. В това пъклено стълпотворение от възпоменания (когато беше пияна, старицата живееше почти изцяло в прекрасното си минало) се прокрадна бърза, коварна мисъл: „Трябва да се отърва от тоя слен. Сега Бабчето има пари и той става опасен. Не трябва да се досети… да не мисля за това…“
	Джоми Крос се усмихна тъжно. Не за пръв път улавяше мисълта за предателство в главата й. Внезапно хрумване го накара да остави незавързана връзката на обувката си. Той се надигна и тръгна към стаята й.
	Бабчето се беше свила под завивките, осеяни с кафяви петна от разлетия алкохол. Дълбоко хлътналите й тъмни очи се блещеха тъпо върху сбръчкания пергамент на лицето й. Джоми я гледаше с пробуждащо се чувство на жалост. Колкото и порочна и отблъскваща да беше навремето старицата, той я предпочиташе пред тази немощна алкохоличка, която като някаква вещица от средновековието лежеше в сребърносиньото легло на бъдещето.
	Очите й като че за пръв път се взряха в него с някакъв осмислен израз. От устата й изригна поток от кръвожадни ругатни, докато накрая старицата изграчи:
	— К’во ти трябва? Бабчето иска да е сама.
	Съжалението му се изпари моментално. Той я изгледа студено.
	— Нищо особено, исках само да те предупредя. Скоро ще си тръгна, затова не си губи времето да мислиш как да ме предадеш. Няма начин да го сториш, без да си навредиш. Ако ме хванат, скъпоценната ти дърта кожа няма да струва и пукнат грош.
	В тъмните й очи проблесна лукаво пламъче.
	— Смяташ се за много хитър, а? — изфъфли тя. После сякаш се отприщи нов поток от думи, които му беше трудно да следва мислено. — Виж го ти, умника! — В мислите й се долавяше злорадство. — „Най-умното нещо, което Бабчето е правила, бе залавянето на този слен. Само че е много опасно… Трябва да се отърва от него!“
	— Стара идиотка! — безстрастно изрече Джоми Крос. — Не забравяй, че всеки, който укрива слен, автоматично бива осъждан на смърт. Костенурчият ти врат е добре смазан и сигурно няма да скърца, когато ти надянат примката, но ще има да подритваш с тези твои мършави крачка!
	След тая брутална реплика той рязко се обърна и излезе от стаята и от къщата й. Вече в автобуса си каза: „Трябва да я зарежа колкото се може по-скоро. Никой, който има поне капчица здрав разум, не би й се доверил.“
	Дори и в центъра улиците бяха пусти. Джоми Крос слезе от автобуса и осъзна колко необичайна е тишината там, където винаги цареше глъчка. Градът беше прекалено тих; нямаше никакви признаци на живот и движение. Той стоеше объркан на тротоара, забравил напълно за Бабчето. Отвори широко съзнанието си. Отначало нямаше нищо, освен полупразния мозък на шофьора на автобуса, който се отдалечаваше по опустялата улица. Слънцето блестеше върху уличната настилка. Няколко души притичаха край него, а в мозъците им се четеше само див животински страх, толкова плътен и еднообразен, че под него беше невъзможно да се проникне.
	Тишината стана още по-мъртвешка и Джоми усети как тревогата плъзва в кръвта му. Той опипа околните сгради, но не успя да долови жива човешка мисъл от тях. Нищо. Откъм една странична уличка се разнесе бръмчене на тракторен мотор. През две пресечки се появи теглич, който влачеше огромно оръдие със заплашително щръкнала към небето цев. Машината допълзя до средата на улицата и след като откачиха оръдието, с рев се скри в пресечката, от която беше дошла. Около платформата се засуетиха хора, заизвършваха някакви приготовления, после застанаха отстрани и се загледаха напрегнато в небето.
	Джоми искаше да се приближи и да надникне в мозъците им, но не посмя. Усещането, че е уязвим и застрашен, прерасна в болезнена увереност. Всеки момент можеше да мине някоя военна или полицейска кола и оттам да го попитат какво прави на улицата. Можеха да го арестуват или да го накарат да си свали кепето и тогава щяха да видят златните антени в косата му.
	Назряваше нещо грандиозно и сега най-подходящото място за него бяха подземията, където никой нямаше да го види, макар че там го дебнеха други опасности. Той забърза към входа за катакомбите, заради които беше излязъл от къщи. Тъкмо свиваше в една от преките, когато високоговорителят на ъгъла оживя. Мъжки глас изрева прегракнало:
	— Последно предупреждение! Очистете улиците! Всички да влязат на закрито! Летателният кораб на сленовете се приближава към града с огромна скорост. Предполага се, че се е насочил към двореца. Всички радиочестоти се заглушават, за да се попречи на лъжите на сленовете да стигнат до населението. Махнете се от улиците! Корабът идва!
	Джоми замръзна на място. Нещо сребристо проблесна в небето, после точно над главата му профуча дълго крилато торпедо от лъскав метал. Откъм улицата се разнесе басовото стакато на оръдието, последвано от екота на други оръдия, и в следващия миг корабът беше само далечна блестяща точка, насочваща се към двореца.
	Сега слънчевата светлина режеше очите му. Джоми стоеше насред улицата, обзет от смут. Крилат кораб! Много нощи през тези шест години той беше наблюдавал космическите кораби, които излитаха от сградата на Центъра за полети, принадлежащ на онези сленове без „мустачки“. Бяха безкрили ракетни кораби — плюс още нещо. Нещо, което правеше огромните метални апарати по-леки от въздуха. Изглежда, ракетната част служеше само за начален тласък. Безтегловността, начинът, по който се изстрелваха — това би трябвало да означава антигравитация. А сега той беше видял всъщност само един крилат кораб с всичко произтичащо оттук — реактивна тяга, движение, ограничено в рамките на земната атмосфера, никакво новаторство. Ако това беше най-доброто, на което са способни сленовете, то тогава…
	Горчиво разочарован, той се извърна и заслиза по стъпалата, водещи надолу към обществената тоалетна. Наоколо беше толкова пусто и тихо, колкото и на улицата горе. Да се справи с ключалката на стоманената решетка, запречваща пътя към подземията, за него беше съвсем проста работа — беше му се налагало да минава през толкова заключени врати.
	Докато се взираше през пръчките на решетката, Джоми усещаше как мозъкът му е напрегнат до краен предел. Пред него се виждаше полутъмно бетонно преддверие, а непрогледният мрак отвъд него показваше, че нататък има още стъпала. Мускулите на гърлото му се стегнаха, дишането му стана дълбоко и бавно. Той се приведе леко като спринтьор на старта, отвори вратата и се шмугна вътре, прелетя през преддверието и стремително се спусна по тъмното влажно стълбище.
	Някъде пред него монотонно зазвъня звънец, задействан чрез фотоклетка при преминаването на Джоми през вратата — предпазна мярка срещу сленове и други любопитни нашественици.
	Почти беше стигнал звънеца, а в зейналия пред него коридор не се долавяше мисловна дейност. Явно хората, работещи или пазещи подземията, бяха твърде далече, за да го чуят. Той видя звънеца високо горе на стената — лъскаво парче метал, издаващо силен дрънчащ звук. Стената беше гладка като стъкло и нямаше никакъв начин да се покатери по нея на три-четири метра височина. Звънецът продължаваше да дрънчи, а нямаше и следа от приближаващо се разумно същество, никакво раздвижване на човешки мозък.
	„Това не значи, че не идват насам — помисли си Джоми неспокойно. — Тези каменни стени може да заглушават звуковите вълни.“
	Той се засили и скочи към стената с всичка сила, опитвайки се да достигне устройството. Ръцете му опитваха да се вкопчат в мрамора, пръстите му задраскаха безпомощно на половин метър под звънеца. Джоми тупна отново на пода, осъзнавайки поражението си. Вече свиваше зад ъгъла, а звънецът продължаваше да звъни. Най-сетне звукът заглъхна и се стопи в далечината. Но дори и след като беше изчезнал, призрачната вибрация остана в главата му като настойчиво предупреждение за опасност.
	Странно, жуженето й се засили, докато накрая действително започна да му се струва, че го чува, макар и отслабено от разстоянието. Шумът ставаше все по-отчетлив и той внезапно осъзна, че това е втори звънец, толкова шумен, колкото и първият. Призля му при мисълта, че сигурно става дума за цяла верига от звънци, разпращащи сигналите си, и в тази мрежа от тунели не може да няма уши, които да ги чуят, мъже, споглеждащи се с присвити очи и готови да грабнат оръжието.
	Джоми пак ускори крачка. Не съзнаваше откъде минава, знаеше единствено, че баща му е заложил картината в съзнанието му и от него се иска само да следва бащиния подтик. Внезапно в ума му проблесна рязка команда: „Надясно!“
	Джоми пое по по-тясното от двете разклонения и най-сетне стигна до скривалището. Всичко се оказа много просто — една от плочите на мраморната стена беше хитро закрепена и леко се поддаде на натиска, откривайки тъмна ниша. Той бръкна вътре и напипа метална кутия. Притегли я към себе си. От вълнение целият се тресеше, пръстите му трепереха. За миг остана неподвижен, мъчейки се да се овладее. Опита се да си представи баща си, застанал до отвора, в който криеше тайната си, за да може един ден синът му да я открие, ако със самия него нещо се случи и попречи на плановете му.
	Джоми си помисли, че това може да се окаже повратен момент в историята на сленовете — мигът, в който делото на мъртвия баща преминава в ръцете на неговия петнадесетгодишен син, очаквал хиляди минути, безбройни часове и дни да дойде тази секунда.
	Обзелата го носталгия отлетя така внезапно, както беше дошла, когато в съзнанието му се промъкна нечия чужда мисъл: „Проклетият звънец! Сигурно някой се е заврял там долу, за да се скрие от бомбите, когато дойде корабът на сленовете.“
	„Не разчитай на това — отзова се друга мисъл. — Знаеш колко са строги, когато стане дума за подземията. Който и да е задействал алармата, той е още вътре. Най-добре да се обадим на полицията.“
	Намеси се и трета вибрация: „Може пък да се е загубил.“
	„Да обясни на когото трябва — обади се първият мъж. — Да идем при първия звънец и да сме готови за стрелба. Не се знае какво може да излезе. Щом сленовете хвърчат в небето, какво им пречи да слязат и тук?“
	Джоми трескаво оглеждаше кутията, търсейки скритата ключалка. Хипнотичната заповед гласеше да извади съдържанието и да остави празната кутия в дупката. Следвайки точно инструкциите, той дори не помисляше да грабне кутията и да побегне.
	Не се виждаше нито ключалка, нито затягащ болт. Но все трябваше да има нещо, на което да се закрепва капакът! Бързо, бързо! След няколко минути приближаващите се мъже щяха да минат точно покрай него.
	Мракът на коридорите от бетон и мрамор, миризмата на влага, мисълта за дебелите електрически кабели над главата му, захранващи с милионите си волтове града над него, целият този подземен свят, та дори и спомените от миналото — всички тези мисли се тълпяха в ума на Джоми, докато се взираше в металното ковчеже. Мислеше си за пияната старица, за загадките на сленовете, и всичко това се смесваше с шума на приближаващите се стъпки на мъжете. Сега вече го чуваше отчетливо — шум от три чифта крака, отекващ по бетона.
	Джоми Крос мълчаливо се напрегна и дръпна капака. И едва не загуби равновесие — така лесно поддаде той.
	Момчето стоеше и се вглеждаше в дебелата метална пръчка, поставена върху сноп листа. Не се изненада, че я намира там. Вместо това изпита облекчение, че онова, което е очаквал да открие там, е здраво и невредимо. Явно хипнозата на баща му действаше.
	Металната пръчка имаше форма на луковица, широка в средата пет-шест сантиметра, а в краищата се стесняваше. Единият й край беше грапав, явно за да пасва добре на дланта. Близо до издутата част имаше малко копче, удобно за натискане с палеца. Цялото устройство излъчваше едва забележима собствена светлина. Тази светлина и слабият отблясък откъм коридора бяха достатъчни, за да разчете на горния от купчината листа.
	За няколко секунди Джоми бе толкова погълнат от видяното, че не забеляза кога мъжете го бяха приближили. Заслепи го светлината на фенерче.
	— Какво, по дяволите!… — изрева единият. — Ей, горе ръцете!
	Това беше първата истинска, непосредствена опасност за тези шест години и може би затова му се стори нереална. Мярна му се беглата мисъл, че човешките същества не се отличават с особено бързи рефлекси. Той посегна към оръжието в кутията пред себе си и без каквото и да било мисловно напрежение натисна копчето.
	Дори и някой от мъжете да беше стрелял, това остана незабелязано във вихъра на ослепителните бели пламъци, изригнали яростно от цевта на оръжието. Тримата, които току-що бяха живи — яки, заплашителни фигури, надвесени над него — в следващия миг вече бяха изчезнали, погълнати от злокобните огнени езици.
	Джоми погледна удивен ръцете си. Те се тресяха. Прилоша му при мисълта, че е изтрил от лицето на земята три човешки същества. Танцуващият пред очите му хаос бавно придоби нормални очертания и всичко се върна на мястото си след ослепителния взрив. Той плъзна поглед нататък по коридора и установи, че е абсолютно празен. Не беше останало едно кокалче, едно парче плът, от което да личи, че наблизо е имало живи същества. Част от пода беше хлътнала, там, където нажеженият смерч се беше ударил в плочите. Ала никой нямаше да забележи тази малка неравност.
	Той напрегна цялата си воля да спре треперенето на ръцете. Усещането за гадене бавно го напусна. Нямаше смисъл да преживява толкова. Убийството си беше гадост, но тези тримата щяха да го пратят на оня свят без каквито и да било угризения, както бяха постъпили подобните им с баща му и майка му — и с безброй други сленове, които бяха умрели мъчително заради лъжите, с които тези хора продължаваха да подхранват колективното съзнание. Да вървят по дяволите всичките!
	Бушуващите в него чувства бяха страшни. Нима беше възможно, мислеше си той, с възрастта сленовете да стават по-жестоки и да губят съчувствието си към човешките същества, както хората нямаха жалост към сленовете и ги изтребваха безогледно?
	Погледът му отново падна върху листа, на който ръката на баща му беше написала: _… оръжие. Да се използва само при крайна необходимост!_}
	В главата му нахлуха хиляди спомени, множество други доказателства за благородството и разбирането, присъщи на родителите му. Той още си спомняше нощта, когато баща му каза: „Запомни, без значение колко силни ще станат сленовете, въпросът какво да правим с човешките същества винаги ще си остане пречка за завоюването на света. Докато този въпрос не получи справедливо и трезво разрешение, използването на сила ще бъде чисто престъпление.“
	Джоми се почувства по-добре. Ето го доказателството. Баща му дори не беше направил дубликат на оръжието, което би могло да го спаси от враговете му. Беше приел смъртта, преди да разреши проблема.
	Момчето се намръщи. Благородството беше хубаво нещо, но той беше живял твърде дълго сред хората, за да бъде истински слен. Не го напускаше убеждението, че да се бориш е по-добре, отколкото да умреш.
	Скоро мислите отстъпиха място на притеснението. Нямаше време за губене. Трябваше да се измъкне оттук, и то възможно най-бързо! Пусна оръжието в джоба на палтото, грабна книжата от кутията и ги набута по другите джобове. Празното ковчеже пъхна в дупката на тайника, а отгоре плъзна разместената плоча. Приключил с всичко това, той хукна по коридора по същия път, по който беше дошъл, изкачи стъпалата и се спря чак когато видя тоалетната. На идване тя беше празна и тиха, но сега там гъмжеше от мъже. Той почака в нерешителност, надявайки се тълпата да намалее.
	Но мъжете продължаваха да прииждат и да излизат, а множеството не намаляваше, шумът, суматохата и хаосът от мисли си оставаха същите. Вълнение, страх, тревога — това тук бяха все обикновени хора, чиито мозъци бяха завладени от съзнанието, че навън стават големи неща. И отзвукът от това съзнание го връхлиташе през металната решетка, зад която момчето се таеше в полумрака. В далечината звънецът не спираше да звъни. И несекващото тревожно дрънчене в крайна сметка предопредели действието, което предприе Джоми. Стиснал оръжието в джоба си, той плахо пристъпи напред и открехна вратата. Притвори я внимателно зад гърба си и напрегнато зачака дали няма да улови нещо тревожно.
	Ала мъжете не му обърнаха никакво внимание, докато той си пробиваше път сред тях. Най-сетне се озова на улицата, която гъмжеше от народ. По тротоарите и кръстовищата блъсканицата беше невъобразима. Пищяха полицейски свирки, гърмяха високоговорители, но нищо не можеше да озапти анархизма на тълпите. Транспортът беше спрял. Потните, бълващи проклятия шофьори зарязваха колите си насред улицата и се присъединяваха към множеството, което слушаше уличните радиопредаватели, заглушавани все още от стрелбата.
	— … нищо не може да се каже със сигурност. Никой не знае точно дали корабът на сленовете е кацнал пред двореца или просто е изпратил съобщение, преди да изчезне. Никой не го е видял да се приземява, нито да отлита. Не е изключено и да е бил свален. Както не се изключва и вероятността в този миг сленовете да разговарят в двореца с Киър Грей. Вече се чуха подобни слухове, въпреки уклончивото изявление на самия Киър Грей, дадено само преди няколко минути. За онези, които не са го чули, ще го повторя. Дами и господа, изявлението на Киър Грей гласи следното: „Не се вълнувайте и не изпадайте в паника! Неочакваната поява на кораба на сленовете не промени съотношението на силите в ни най-малка степен. Ние контролираме изцяло положението! Те не са в състояние да направят нищо повече от това, което са правили досега, като възможностите им в това отношение си остават все така ограничени. Хората превъзхождат по численост сленовете в съотношение едно към милион. При тези обстоятелства врагът никога не би се осмелил да предприеме открита, организирана кампания против нас. Призовавам всички към спокойствие.“ Това, дами и господа, беше изявлението на Киър Грей по повод днешните събития. Съветът заседава непрекъснато от момента на излъчването на това изявление. Повтарям, нищо повече не се знае със сигурност. Не е известно дали корабът на сленовете е кацнал. Никой от града не го е видял да излита. Никой, освен властите, не знае какво точно се е случило и вие току-що чухте единственото изявление по този повод, дадено лично от Киър Грей. Дали корабът е бил свален, или…
	Словесният порой не секваше. Отново и отново, за кой ли път, биваше повтаряно изявлението на Киър Грей заедно със съпътстващите го слухове. Главата на Джоми кънтеше от безспирния рев на високоговорителите, от еднообразието на потока от думи. Но той продължаваше да стои и чакаше да чуе още нещо, да получи допълнителна информация. Чакаше с цялото натрупано през тези дълги петнадесет години нетърпение, в които се беше надявал да научи нещо повече за другите сленове.
	Огънят на надеждата в гърдите му бавно угасна. Нищо ново не се каза и накрая Джоми се качи на един автобус и потегли към дома. Горещият пролетен ден угасваше и се спускаше тъма. Часовникът на една кула показваше седем и седемнадесет.
	Той се прокрадна до претъпкания с боклук двор с обичайната си предпазливост. Мислено опипа вътрешността на привидно мизерната къщичка и се докосна до мозъка на Бабчето. Въздъхна. Пак беше пияна! Как, по дяволите, това човешко подобие успяваше да издържи тъй дълго? Толкова много алкохол отдавна би трябвало да обезводни организма й. Той блъсна вратата, влезе и я притвори зад себе си. И се спря като закован.
	Умът му, който още не беше прекъснал контакта със старицата, улови мисълта й. Тя беше чула отварянето на вратата и този шум беше породил реакцията на мозъка й.
	„Не трябва да разбере, че съм звъняла в полицията. Да го изхвърля от ума си… да ми се мотае някакъв слен наоколо… опасно е… полицията сигурно ще блокира улиците…“


>	Глава 8

	Катлийн Лейтън стисна здраво малките си кафяви юмручета. Стройното й младо тяло потръпна от отвращение, когато умът й долови мислите, идещи откъм един от коридорите. Седемнадесетгодишният Дейви Дийнсмор я търсеше. Той се приближаваше към мраморния парапет, до който беше застанала Катлийн, загледана в обгърнатия от нежната следобедна омара на горещата влажна пролет град.
	Омарата час по час се променяше. Тя се превръщаше в рунтави облаци, които наполовина скриваха сградите, после изтъняваше до тънък воал, в чиято ефирна тъкан се вплитаха всички нюанси на небесната синева.
	Гледката бодеше очите й, без да е неприятна. Прохладата на двореца повяваше към нея от всички отворени врати и отблъскваше назад слънчевата жарава, но ослепителният блясък оставаше.
	Откъслечните мисли на Дейви се приближиха и станаха по-ясни. Тя разбираше, че си е наумил пак да я убеждава да стане неговото момиче. Катлийн потрепери и изтласка кроежите му от съзнанието си, докато го чакаше да се покаже. Беше грешка да се държи любезно с него, независимо че й беше спестил доста неприятности като съвсем младо момиче, защитавайки я от другите младежи. Сега би предпочела проявите на неговата враждебност пред желанията, които се тълпяха в ума му.
	— Аха, ето те и тебе — каза Дейви, появявайки се на вратата.
	Тя го погледна без усмивка. Дейви Дийнсмор беше върлинесто момче, което в лице приличаше на майка си с нейната конска челюст и създаваше впечатлението, че се подиграва, дори когато просто се усмихваше. Когато се приближи към нея, агресивността му отразяваше противоречивите му чувства — от една страна, желанието да я притежава физически, а от друга — изкушението да я нарани по някакъв начин.
	— Да — грубо отвърна Катлийн. — Ето ме. Надявах се за разнообразие да бъда оставена на мира поне за малко.
	Знаеше, че у Дейви има някакъв особен инат, който го прави безчувствен към подобни забележки. Делеше ги само една крачка и мислите, изригнали в мозъка му, я информираха, че „тая госпожичка продължава да се прави на светица, ама аз ще я заставя да бъде по-любезна.“
	Зад тази непоклатима увереност се криеше такъв вледеняващ опит, че Катлийн затвори ума си за гнусните подробности, извиращи от дълбините на това самодоволно съзнание.
	— Не искам да ми досаждаш повече — хладно изрече тя. — Душата ти е като помийна яма. Съжалявам, че въобще разговарях с тебе, когато за пръв път дойде да ми правиш мили очи. Не трябваше да съм толкова глупава. Надявам се, разбираш, че ти го заявявам директно единствено защото иначе няма да повярваш, че действително го мисля. Да, мисля го — всяка една дума от това, което ти казвам. Особено това за помийната яма. А сега си върви.
	Лицето му беше побеляло, а върху него се четеше ярост и такова напрежение, че силата му се усещаше като барабанни удари по защитеното й съзнание. Тя мигновено укрепи преградата пред ума си, пресичайки пътя на грозните ругатни, които Дейви сипеше. Внезапно я осени, че няма друг начин да засегне това създание, освен да го унижи до крайност.
	— Изчезвай, мекотело нещастно! — процеди тя.
	— К’во?… — Дейви се хвърли към нея.
	За миг Катлийн се вцепени от изумление, че се е осмелил да й се противопостави при явното й физическо превъзходство. Ала бързо се окопити — присви устни, пресегна се мълниеносно към него между размаханите му юмруци и го вдигна над земята. Прозрението, че той именно това е чакал, дойде твърде късно. Дейви сграбчи главата й с грубите си длани и стисна в шепа косата й с тънките като паяжина блестящи нишки на антенките.
	— Ха така! — тържествуващо възкликна той. — Докопах те! Само гледай да не ме ядосаш! Знам какво ти се иска. Да ме пуснеш, да ми хванеш китките и да стискаш, докато пръстите ми не се разтворят сами. Ако обаче ме свалиш и един сантиметър надолу, така ще ти дръпна безценните антенки, че ще ги изтръгна от корен. Знам, че можеш да ме държиш така, без да се умориш — дръж ме тогава!
	От страх Катлийн не смееше да помръдне. „Безценните антенки“! Да, толкова безценни, че за пръв път в живота си тя трябваше да прехапе устни, за да сподави вика си. Толкова безценни, че някак си несъзнателно тя беше изключвала възможността някой да се осмели да ги докосне. Ужасът я сковаваше и я оставяше без дъх като страховита буря, вилнееща в тъмна нощ.
	— Какво искаш? — изрече пресекливо тя.
	— А, това вече е приказка — ухили се Дейви. Но думите му не й бяха нужни. Мислите му бяха пред нея като разтворена книга.
	— Добре — прошепна тя. — Ще го направя.
	— И да не ме пуснеш изведнъж! А когато те целувам, постарай се целувката да трае поне минута. Ще ти дам да разбереш, щом се отнасяш с мен като с парцал!
	Устните му се доближаваха до нейните, размазаното му лице и похотливите му очи бяха вече съвсем близко, когато нечий рязък, властен глас, в който се долавяше учудване и гняв, прозвуча зад нея.
	— Какво означава това?!
	Дейви хлъцна от изненада. Катлийн усети как пръстите му се разхлабват и освобождават косата и антените й. Тя пое дъх и го хвърли на земята. Дейви бързо се надигна, олюлявайки се, но се овладя и запелтечи:
	— Аз… Извинявайте, господин Лори. Аз…
	— Изчезвай, жалък негоднико! — изсъска Катлийн.
	— Тръгвай! — рязко му нареди и Джем Лори.
	Катлийн гледаше как Дейви се отдалечава, препъвайки се, а мислите в главата му излъчваха паника от това, че е засегнал по някакъв начин един от най-важните хора от правителството. Но когато той се отдалечи, тя не се обърна да погледне новодошлия. Усещаше как мускулите й се вдървяват, докато стоеше извърната, стараейки се да не поглежда този човек, най-влиятелния съветник в кабинета на Киър Грей.
	— И какво беше всичко това? — прозвуча зад гърба й гласът му. Доста приятен глас. — Изглежда дойдох точно навреме.
	— Не знам — хладно отвърна Катлийн. Нямаше никакво настроение да се преструва. — Вашето внимание ми е не по-малко противно.
	— Хм… — Той застана до нея и се облегна на парапета. Единственото, което Катлийн можеше да види с крайчеца на окото си, беше волевата му брадичка.
	— Наистина няма разлика — настойчиво повтори тя. — И двамата се натискате за едно и също.
	Той не отговори, но и мислите му й се изплъзваха също като тези на Киър Грей. С годините се беше научил да се владее дотолкова, че изкуството й да чете мисли при него се оказваше безполезно. Когато най-сетне заговори, гласът му беше променен и звучеше по-рязко.
	— Не се съмнявам, че ще промениш мнението си, когато ми станеш любовница.
	— Никога! — възкликна Катлийн. — Не харесвам хората. И вас не харесвам!
	— Твоите възражения не ме интересуват — хладно изрече младият мъж. — Единственият ми проблем е как да те притежавам, без да ме обвинят, че съм в таен съюз със сленовете. Докато не открия някакво разрешение, можеш да правиш каквото намериш за добре.
	Тази самоувереност накара Катлийн да потрепери.
	— Грешите — твърдо заяви тя. — Вашите намерения ще се провалят по една много проста причина. Имам закрилата на Киър Грей. Дори и вие няма да посмеете да тръгнете срещу него.
	Джем Лори се замисли.
	— Имаш закрилата му, това е вярно. Но той няма никакви морални скрупули, що се отнася до женската добродетел. Не мисля, че би имал нещо против да станеш моя любовница, но ще държи да измисля някаква причина, която да устройва пропагандата. През последните няколко години той се е превърнал във върл противник на сленовете. Бях свикнал да мисля, че се отнася със симпатия към тях, но сега той е почти фанатизиран на тази тема — да нямаме нищо общо с породата им. Двамата с Джон Пети са толкова единодушни по този въпрос, колкото никога досега. Това дори е забавно, нали!
	За миг той се замисли, после добави нагло:
	— Но не се притеснявай, ще намеря някакъв благовиден претекст. Аз…
	Рев на високоговорител заглуши гласа му.
	— Внимание! Внимание! Тревога! Неидентифициран летателен апарат е забелязан преди няколко минути да пресича въздушното пространство над Скалистите планини и да поема на изток. Той бързо оставя зад гърба си машините на въздушната охрана и поема по права линия към Центрополис. Наредено е всички да се приберат незабавно по домовете си, тъй като корабът — вероятно притежание на сленовете — ще бъде тук след около час, съгласно получените сведения. Улиците ще са в разпореждане на военните. Приберете се у дома!
	Високоговорителят изпращя и се изключи. Джем Лори се обърна към Катлийн, а върху красивото му лице играеше усмивка.
	— Не разчитай, че това ще ти помогне с нещо. Този кораб едва ли носи кой знае какво въоръжение — зад гърба на сленовете би трябвало да стоят множество заводи, а сега времената са други. Някогашните атомни бомби, например, не могат да бъдат произведени в пещера, пък и, нека да сме напълно искрени, сленовете не са ги използвали във войната с хората. Катастрофите през този век наистина са причинени от сленовете, но не и по такъв начин. — Той замълча за миг, после продължи: — Струва ми се, че целта на тяхното прелитане е да вдъхне страх у по-простодушните представители на човешкия род и да се подготви почвата за бъдещи преговори.
	Час по-късно, когато сребристият кораб вече се спускаше към двореца, Катлийн все още беше редом с Джем Лори. Съоръжението се приближаваше с огромна скорост. Катлийн насочи мисълта си към него, жадувайки да установи контакт със сленовете, които сигурно бяха вътре.
	Корабът се беше спуснал и бръмчеше съвсем близко, но не се долавяше ответна мисъл. Внезапно от него се отдели метална капсула. Тя падна на една алея на около половин миля от двореца и остана да блести там като скъпоценен камък в лъчите на следобедното слънце.
	Катлийн погледна нагоре. Корабът беше изчезнал. Всъщност не, още беше там. Високо горе, над самия дворец проблясваше ослепително ярка сребърна точица. Тя трепна няколко пъти като звезда и изчезна. Катлийн откъсна поглед от небето. След напрегнатото взиране съзнанието й отново се върна на земята. Джем Лори още беше до нея. Той ликуваше.
	— Каквото и да значи всичко това, то е именно удобният случай, който чаках. Предоставя ми се възможност да измисля аргумент, благодарение на който ще мога да те отведа в апартамента си още тази нощ. Предполагам, че след малко кабинетът ще се събере.
	Катлийн си пое дълбоко дъх. Беше й ясно как точно възнамерява да действа Лори, затова трябваше да пусне в ход всички средства, с които разполагаше, за да се пребори. Тя вдигна високо глава. Очите й искряха, когато заговори с достойнство:
	— Настоявам да присъствам на съвета поради обстоятелството, че осъществих телепатичен контакт с капитана на сленовете на борда на кораба. Мога да изясня някои моменти от посланието, което се съдържа в капсулата — смело довърши лъжата си тя.
	В това време мисълта й работеше отчаяно. Все щеше да съумее някак си да прочете в умовете им за какво се отнася съобщението и да скалъпи горе-долу правдоподобна история за контакта си с капитана на сленовете. Ако я хванеха в лъжа, сленомразците щяха да реагират по опасен за нея начин, но тя бе длъжна да стори всичко възможно, за да предотврати решението, което би я хвърлило в ръцете на Джем Лори.
	В мига, в който влезе в заседателната зала, я обзе предчувствието за неизбежно поражение. Присъстваха само седем съветници, в това число и Киър Грей. Тя ги огледа един по един, опитвайки се да проникне в мислите им, и не откри никаква надежда за спасение.
	Четиримата по-млади мъже бяха лични приятели на Джем Лори. Шестият, Джон Пети, й хвърли леден поглед, изпълнен с омраза, и се извърна с безразличие.
	Погледът й се спря върху самия Киър Грей. Трепна от изненада, когато видя, че той я гледа с изразително повдигнати вежди и лека усмивка на устните. Грей улови погледа й и наруши тишината.
	— Значи си влязла в телепатичен контакт с капитана на сленовете, така ли? — Той се изсмя дрезгаво. — Ще приемем за момента, че казваш истината.
	В гласа му имаше толкова недоверие и язвителност, и такава враждебност в цялата му осанка, че Катлийн почувства облекчение, когато смразяващият му поглед се отмести от нея. Той се обърна към присъстващите:
	— Жалко, че петима съветници точно сега са в различни части на света. Лично аз не одобрявам такова откъсване от главната квартира. Да пътуват подчинените им. Не можем обаче да отлагаме дискусията върху толкова неотложен проблем. Ако и седмината стигнем до единодушно решение, ще минем и без тяхната помощ. Ако пък се озовем в задънена улица, ще се наложи да проведем доста радиотелефонни разговори. Ето в най-общи линии съдържанието на металната капсула, която пуснаха от кораба на сленовете. Те твърдят, че на планетата има милион организирани сленове…
	Джем Лори го прекъсна саркастично:
	— Струва ми се, че нашият шеф на тайната полиция не си е свършил работата, независимо от цялата си гръмко афиширана омраза към сленовете.
	Пети се поизправи на стола си и му хвърли леден поглед.
	— Хайде тогава да си сменим работата за една година, да видим какво ще направиш ти! Нямам нищо против да помързелувам като министър на държавния департамент. За разнообразие.
	Гласът на Киър Грей проряза тишината, настъпила след думите на Пети:
	— Оставете ме да довърша! Нататък те твърдят, че този организиран милион не само съществува, но освен него има и огромно множество от неорганизирани сленове, мъже и жени, чийто брой достига десет милиона. Какво ще кажеш за това, Пети?
	— Без съмнение неорганизирани сленове има — неохотно се съгласи шефът на тайната полиция. — Всеки месец ние залавяме по широкия свят около стотина души, които явно не се числят към никаква организация. Както ви е известно, съществуват огромни, изостанали райони из цялото земно кълбо, където у хората трудно може да бъде събудена антипатия към сленовете. Всъщност, те дори ги приемат като човешки същества. И без съмнение в някои от тези отдалечени части на света има големи колонии от сленове, най-вече в Азия, Африка, Южна Америка и Австралия. Тези колонии бяха открити още преди години, но ние смятаме, че някои от тях продължават да функционират и че с времето са успели да си изработят добро прикритие. И все пак аз съм склонен да изключа възможността за развитието на техническа дейност в тези отдалечени места. Цивилизацията и науката са сложни и стабилни организми, израснали въз основа на постиженията, физически и интелектуални, на стотица милиони живи същества. В мига, в който тези сленове се оттеглят в пустошта, те сами се обричат на неминуемо поражение, защото са откъснати от източниците на познание и от общуването с образовани люде, което е единствената възможна база за по-нататъшен развой. Опасността не иде — и никога не е идвала — от сленовете в дълбоката провинция, а от обитателите на големите градове, където е възможен контактът с най-напредничавите умове сред хората и достъпът до книгите, независимо от взетите от нас предпазни мерки. Очевидно корабът, който видяхме днес, е построен от сленове, които живеят в центровете на цивилизацията и са заплаха за нас.
	Киър Грей кимна.
	— Много от догадките ти по всяка вероятност са верни. Но да се върнем към писмото. В него се казва, че тези няколко милиона сленове жадуват да се сложи край на периода на напрежение, съществувало досега между тях и човешката раса. Те осъждат стремежа към световно господство, ръководил първите сленове, като обясняват тази амбиция с лъжливата концепция за превъзходство, чиято несъстоятелност е разкрита от последвалия им опит, доказващ, че не са по-висши, а просто по-различни. Те също така обвиняват биолога Самюел Лен — или С.Лен — човека, създал сленовете, на чието име те са наречени — в поощряване у собствените му деца на убеждението, че те трябва да управляват света. И че именно в това убеждение, а не в някакъв вроден стремеж към господство, се коренят гибелните амбиции на първите сленове. Развивайки тази идея, те посочват, че първоначалните изобретения на сленовете представляват просто дребни усъвършенствания на вече съществуващите достижения. Те твърдят, че във физиката не са постигнали никакви особени творчески резултати. Освен това заявяват, че техните философи са стигнали до важно заключение — сленовете не проявяват особена склонност към науките в истинския смисъл на думата и в това отношение са толкова далеч от съвременния човек, колкото и древните гърци и римляни, за които се знае, че никога не са развивали наука.
	Той продължи да приказва, но известно време Катлийн слушаше думите му само с част от съзнанието си. Възможно ли беше? Сленовете нямали склонност към науките? Не, в никакъв случай. Какво е науката, ако не натрупване на факти и способност да се правят съответните изводи от тези факти. А кой би могъл да изведе по-успешно божествения порядък от лъжовната действителност, ако не могъщият ум на зрелия слен? Тя видя Киър Грей да взема от бюрото си сивкав лист хартия и отново насочи вниманието си към онова, което се говореше.
	— Сега ще ви прочета последната страница — безизразно произнесе той. — „… Но ние не бива да наблягаме особено върху значението на горепосоченото обстоятелство. То означава, впрочем, че сленовете не биха могли да представляват сериозна заплаха за военната мощ на човешката раса. Каквито и подобрения на съществуващите машини и оръжия да направим, те няма да изиграят решаваща роля за изхода на една война, при положение че отново се стигне до подобна катастрофа. Нашето мнение е, че няма нищо по-безсмислено от сегашното патово положение, което не решава проблемите, само поддържа надвисналата несигурност в света и води до икономическа разруха, от която човешката раса все повече страда. Ние ви предлагаме почетен мир, при който единствената основа за преговори ще бъде правото на всеки слен на живот, свобода и лично щастие.“
	Киър Грей остави листа на бюрото си, огледа хладно присъстващите, един по един, и изрече с равен, дрезгав глас:
	— Аз лично съм против каквито и да било компромиси. Винаги съм вярвал, че нещо трябва да се предприеме, но не и в тази насока! Всеки слен там — и той описа с ръка дъга, представляваща половината земно кълбо — трябва да бъде унищожен.
	Стаята с нейните приглушени светлини и дървените ламперии се стори на Катлийн още по-мрачна, сякаш някаква тъмна пелена се беше спуснала пред очите й. В тишината дори пулсацията от разсъжденията на събралите се мъже беше като тиха вибрация в съзнанието й, като прибоя на далечен, див бряг. Толкова невъобразимо страшен беше шокът, който й пречеше да долови смисъла на тези съждения — шокът от осъзнаването на факта, че Киър Грей вече не е същият.
	Но дали наистина се беше променил толкова? Нима този човек не бе също така безмилостен и непоклатим в убежденията си като Джон Пети? Може би причината да я остави жива действително се криеше единствено в желанието му да я изследва. Разбира се, имаше и един период, когато той вярваше, с право или не, че политическото му бъдеще зависи от това тя да продължи да живее. Но нищо повече. Нямаше чувство на състрадание и жалост, нямаше интерес към безпомощното младо създание заради самото него. Нищо, освен един крайно материалистичен възглед за живота. И това беше човешкият вожд, от когото се беше възхищавала, когото почти боготвореше в продължение на години. Нейният закрилник!
	Сленовете, то се знае, лъжеха. Но какво друго им оставаше, когато си имаха работа с хора, за които измамите се бяха превърнали във втора природа? Те във всеки случай предлагаха мир, а не война; а сега този човек тук отхвърляше без да му мигне окото предложението, което би сложило край на четиристотин, ако не и повече години престъпно преследване на нейната раса.
	Катлийн се сепна, забелязвайки втренчения поглед на Киър Грей, който я наблюдаваше. Устните му бяха извити в иронична усмивка. Сетне той изрече:
	— А сега да чуем така нареченото послание, което си получила при… хм, телепатичния си контакт с капитана на сленовете.
	Катлийн го погледна отчаяно. Грей не вярваше и дума от лъжата й и, изправена пред унищожителния му скептицизъм, тя не можеше да си позволи грешка. Трябваше да противопостави на безпощадния логичен ум на този човек внимателно изпипана версия. А за това й беше нужно време.
	— Аз… — започна тя. — Това беше…
	В този миг осъзна, че Джем Лори се бе изправил. Лицето му беше намръщено.
	— Киър — каза той, — позицията ти е твърде крайна — да отхвърлиш безапелационно това предложение, без да дадеш възможност на съвета да го обсъди. Твоята постъпка не ми оставя друг избор, освен да заявя — с известни уговорки, разбира се — че съм за приемането на предложението. При условие че сленовете се съгласят да бъдат асимилирани от човешката раса. В тази връзка трябва да им се забрани да встъпват в брак помежду си, а да имат право да се женят само за хора.
	Киър Грей го изгледа без следа от враждебност.
	— Кое те кара да смяташ, че браковете между хора и сленове могат да дадат потомство?
	— Точно това възнамерявам да проверя — заяви Джем Лори с безразличие, зад което единствено Катлийн успя да долови напрежение. Тя се наведе напред, затаила дъх. — Реших да взема Катлийн за своя наложница. Ще видим какво ще се получи. Надявам се, че никой не е срещу това мое намерение.
	По-младите мъже свиха рамене. Не беше нужно Катлийн да чете мислите им, за да разбере, че никой няма каквито и да било възражения. Направи й впечатление, че Джон Пети не обръща никакво внимание на разговора, а Киър Грей е потънал в толкова дълбок размисъл, че сякаш не чува околните.
	Тя пое дълбоко дъх и отвори уста да заговори. Но мисълта, проблеснала в ума й, я накара да премълчи. Ами ако този съюз беше единствената възможност да се реши проблемът на сленовете? Ако съветът приемеше предложението на Джем Лори? Тя знаеше, че то е предизвикано от страстта му към нея, но би ли дръзнала да се защити, ако съществуваше и най-малката вероятност всички онези сленове навън да приемат плана му и по този начин да сложат край на стотиците години нещастия и убийства?
	Облегна се назад, сметно осъзнавайки иронията на положението си. Беше дошла в залата на съвета, за да се защити, а сега не се осмеляваше да изрече и дума. Киър Грей се обади отново:
	— В предложението на Джем няма нищо ново. Самият Самюел Лен е бил любопитен какъв ще бъде резултатът от подобен съюз и убедил една от внучките си да се омъжи за човек. От този брак нямало деца.
	— Аз предпочитам да се убедя лично! — продължи да упорства Лори. — Това е прекалено сериозен въпрос, за да разчитаме само на едно-единствено свидетелство.
	— Не е само едно — меко изрече Киър Грей. — Имало е и други бракове.
	Един от мъжете го прекъсна нетърпеливо:
	— Важното е, че асимилацията представлява решение, и няма никакво съмнение, че в този процес ще надделее човешката раса. Ние сме повече от три милиарда и половина на горе-долу пет милиона. Предполагам, че тази цифра е по-близо до истината от техните пресмятания. И дори и да няма деца, това пак е в наша полза, защото след двеста години — ако приемем, че средната продължителност на живота им е сто и петдесет години — няма да остане нито един жив слен.
	Катлийн изумена откри, че Джем Лори практически вече бе спечелил битката. Можеше да прочете в мозъчната му кора намерението да не повдига повече този въпрос. Вечерта той щеше да изпрати войници да я отведат при него и никой след това не би могъл да твърди, че съветът не е бил единодушен по този въпрос. Мълчанието им означаваше съгласие.
	Известно време тя разсеяно долавяше само нестройния хор от гласове и объркани мисли. Най-сетне една фраза прикова вниманието й. С усилие тя си наложи да съсредоточи вниманието си върху присъстващите. Фразата „По този начин могат да бъдат унищожени!“ я накара да осъзнае болезнено колко много се бяха отдалечили те от първоначалния си план за тези няколко минути.
	— Нека да си изясним положението — изрече отривисто Киър Грей. — Очевидно идеята да постигнем привидно разбирателство със сленовете с цел да ги унищожим е заглушила в съзнанието на всеки един от нас догадката, че е възможно честно и почтено споразумение, основаващо се например на намерението за асимилация. Накратко, предлагам следните варианти. Първо: да ги оставим да се смесят с хората, докато ги идентифицираме напълно, после да ги притиснем, да ги изловим ненадейно, а онези, които сме пропуснали, да проследим по най-бързия начин. План номер две: да принудим всички сленове да се заселят на някой остров, Хавай да речем, и след като ги съберем на едно място, да ги обкръжим с бойни кораби и самолети и да ги смажем. План номер три: да проявим строгост към тях от самото начало; да им поискаме пръстови отпечатъци и снимки и да ги задължим на определени интервали да се регистрират в полицията, което ще създаде впечатление едновременно за дисциплина и за справедливост. Тази трета възможност може и да се хареса на сленовете, тъй като, ако се спазва условието за известен период от време, ще се създаде впечатление за сигурност за всички, освен за онзи малък процент, който ще се явява в определен ден в полицията. Подобна взискателност би имала и допълнителен психологически ефект, защото ще ги накара да мислят, че сме прекалено сурови и предпазливи, и, колкото и да е парадоксално, това ще ги успокои и ще промени отношението им.
	Хладният глас продължаваше да говори, но в цялата тази сцена имаше нещо нереално. Не можеха просто да си седят тук и да обсъждат предателство и изтребление в такъв мащаб — седмина мъже, решаващи от името на цялата човешка раса проблем, който не беше просто въпрос на живот и смърт, а нещо много повече.
	— Какви глупаци сте! — изрече Катлийн внезапно. — Нима си въобразявате, че сленовете ще се хванат на тази смешна въдица? Те могат да четат мисли, пък и цялата работа е толкова прозрачна и нелепа, а всяка част от замисъла — толкова явна и елементарна, че ми е чудно как въобще съм могла да възприемам някого от вас като интелигентно същество.
	Те се обърнаха и я изгледаха мълчаливо и студено. По устните на Киър Грей пробягна лека, дяволита усмивка.
	— Боя се, че не ние, а ти си в грешка. Ние си даваме сметка, че те са интелигентни и недоверчиви, затова и не предлагаме някаква особено сложна схема; и това, разбира се, е първият елемент на успешната пропаганда. Колкото до четенето на мисли, ние самите никога няма да се срещнем с водачите им. Ще съобщим на останалите петима единодушното си решение и те ще водят преговорите с твърдото убеждение, че играем честна игра. Нито един от нисшестоящите няма да получи друга заповед, освен да изпълнява стриктно поетите задължения. Така че както виждаш…
	— Един момент — обади се Джон Пети и в гласа му се долавяше такова задоволство, такова ликуване, че Катлийн стреснато се обърна към него. — Над нас надвисна сега опасност поради обстоятелството, че това момиче знае всичко за плановете ни. Тя заяви, че е била в телепатичен контакт с капитана на кораба, който се приближи към двореца. С други думи, те знаят за нея. Представете си, че дойде друг кораб; тогава тя ще има възможност да осведоми враговете ни за нашите кроежи. Ясно е, че трябва да я премахнем незабавно!
	Ужас разтърси Катлийн. Логиката на казаното беше очевидна. Нарастващата увереност на мъжете в необходимостта от такава мярка се четеше в мислите им. Опитвайки се отчаяно да избегне попълзновенията на Джем Лори, тя сама беше влязла в капан, от който нямаше как да се измъкне жива.
	Катлийн следеше като омагьосана изражението на Джон Пети. От него струеше толкова дълбоко задоволство, че беше невъзможно да се скрие. Нямаше съмнение, че тази победа бе дошла неочаквано и за самия него, а изненадата й придаваше още по-пикантен вкус.
	Тя с усилие откъсна поглед от физиономията му и се съсредоточи върху останалите. Мъглявите мисли, които преди това се излъчваха от тях, сега бяха добили яснота. И решението им беше вън от всяко съмнение. То не им доставяше удоволствие, особено на по-младите мъже, макар да им липсваше интереса на Джем Лори към нейната особа. Ала твърдото им убеждение не оставяше никаква надежда. Решението беше смърт.
	Катлийн прочете окончателната си присъда и върху лицето на Джем Лори. В гласа му прозвуча страх, когато се обърна към нея.
	— Проклета малка глупачка!
	Той прехапа долната си устна и се отпусна на стола с поглед, забит мрачно в пода.
	Катлийн беше съкрушена. Загледа се невиждащо в Киър Грей и трябваше да мине известно време, за да забележи смръщеното му чело. Това за миг й даде смелост. Той не искаше смъртта й, иначе нямаше да бъде толкова разтревожен.
	Ала смелостта и надеждата изчезнаха като звезда зад тъмен облак. Смущението му показваше, че не може да намери разрешение на проблема, избухнал като бомба в залата. Постепенно лицето му доби привичното си безстрастно изражение, но нямаше проблясък на надежда, докато не прозвуча гласът му:
	— Смъртта й сигурно би била неизбежен изход от създалата се ситуация, ако беше вярно, че тя е влязла в контакт със слена на кораба. За нейно щастие, тя излъга. На кораба не е имало никакви сленове. Управлявали са го роботи.
	— Мислех, че автоматично управляваните кораби могат да бъдат засечени от радарите — обади се един от мъжете.
	— Могат — съгласи се Киър Грей. — Може би си спомняте как корабът излетя право нагоре, преди да изчезне. Сленовете в контролния пункт са го насочили по този начин, защото са разбрали, че нашите уреди са го засекли.
	Диктаторът се усмихна мрачно.
	— Ние свалихме кораба в блатата на стотина мили оттук. Според докладите бил доста повреден и нашите хора още не са успели да го измъкнат. Но когато му дойде времето, той ще бъде откаран в машиностроителните заводи в Кугден и там без съмнение ще установят механизма му на работа. Причината засичането да ни отнеме толкова много време е в обстоятелството, че роботът-автомат действа на малко по-различен принцип, което е възпрепятствало засичането му с обичайната комбинация от радиовълни.
	— Всичко това е без особено значение — нетърпеливо го прекъсна Джон Пети. — Важното е, че тук, в тази стая, има един слен, който знае всичко за нашите планове и за намерението ни да унищожим целия им вид. Тя може да се окаже твърде опасна за нас, защото ще направи всичко възможно да осведоми другите сленове. Затова трябва да бъде премахната.
	Киър Грей бавно се изправи и мрачно изгледа Джон Пети. Когато заговори, в гласа му прозвучаха метални нотки.
	— Аз ти казах, драги, че провеждам социологическо проучване, чийто обект е това момиче, затова ще ти бъда много благодарен, ако се откажеш от намерението си да я ликвидираш. Ти каза, че всеки месец биват залавяни и екзекутирани стотина сленове, а самите сленове претендират, че има още около единадесет милиона. Надявам се… — в гласа му прозвуча сарказъм, — надявам се, че ще бъда удостоен с привилегията да разполагам с един жив слен за научни цели. Сленът, когото очевидно ненавиждаш повече от всички останали сленове, взети заедно…
	— Прекрасно, Киър — прекъсна го Джон Пети. — Само че искам да разбера защо Катлийн Лейтън ни излъга, че е била в телепатична връзка със сленовете?
	Катлийн въздъхна. Смъртният хлад на тези няколко минути бавно напускаше тялото й, но мислите все още се тълпяха безредно в главата й.
	— Защото знаех, че Джем Лори ще се опита да ме направи своя любовница и исках да сте наясно, че не съм съгласна — промълви накрая тя.
	В мислите на мъжете проблесна разбиране, после раздразнение, което се изписа ясно и върху лицата им.
	— За бога, Джем! — възкликна един от тях. — Трябва ли да занимаваш съвета с любовните си интрижки?
	— При цялото ми уважение към Киър Грей — обади се недоволно друг, — недопустимо е слен да възразява срещу намеренията на влиятелен човек като Джим Лори, каквото и да цели той. Аз съм любопитен да видя потомството, което ще произлезе от подобен съюз. Твоите възражения нямат тежест, приятелю. Затова, Джем, най-добре ще е охраната да я заведе в твоя апартамент. И се надявам с това да прекратим дискусията по въпроса.
	За пръв път през тези седемнадесет години Катлийн осъзна, че нервното напрежение, което един слен би могъл да понесе, също има граници. Усещаше как вътре в нея някаква струна е опъната до скъсване. В главата й нямаше нито една собствена мисъл. Тя просто седеше там замаяна и стискаше до болка гладките пластмасови облегалки на стола. Но внезапно в мозъка й нахлу нечия бърза, рязка мисъл, която я шибна като с бич. Киър Грей!
	„Ти, малка глупачке! Как успя да се забъркаш в такава каша?“
	Тя го погледна измъчено и едва сега забеляза, че той се е облегнал назад със стиснати устни и е затворил очи.
	— Всичко това би било много хубаво, ако се налагаше проверка — заяви най-накрая Грей. — Само че не се налага. В архива се пазят повече от сто дела под заглавието „Анормални бракове“. В тях се съдържат описанията на множество случаи, когато сленове и хора са се опитвали да създадат потомство. Причините за тази стерилност трудно могат да се обяснят, тъй като разликите между хората и сленовете са незначителни. Удивително здравата мускулатура на сленовете се дължи не на някакъв нов тип тъкани, а на ускорените електрически импулси. Наблюдава се също и увеличено количество на невроните и нервните връзки, което прави телата им значително по-чувствителни към дразнения. Двете им сърца в действителност не са две, а комбинация, при която всеки от двата дяла може да функционира независимо от другия. Двете заедно не са много по-големи от човешкото сърце. Просто в качеството си на помпи са по-добри. А уловителите, които приемат и изпращат съобщения, са се развили от слабо проучени образувания в горната повърхност на мозъка, на които очевидно се дължат частичните телепатични способности, познати на предците ни и използвани и до днес от много хора по целия свят. Виждате, че машината, предизвикваща мутации, която Самюел Лен е изпробвал върху жена си преди повече от шестстотин години (и в резултат са се появили на бял свят първите три бебета-сленове, едно момче и две момичета), не е внесла нищо ново в строежа на човешкото тяло, само е видоизменила и изкривила вече съществуващото.
	Катлийн имаше чувството, че той говори всичко това само за да печели време. В онзи проблясък, който беше доловила няколко минути по-рано у него, тя беше открила признаците на пълно осъзнаване на положението. Макар той без съмнение да знаеше, че с никакви разумни доводи не е в състояние да охлади страстите на човек като Джем Лори.
	— Излагам ви тези факти — продължаваше Киър Грей, — тъй като явно никой от вас не си е дал труд да проучи истинското положение, а се придържате към широко разпространените предразсъдъци. Да вземем например така нареченото интелектуално превъзходство на сленовете, позовавайки се на полученото днес писмо. Можем да илюстрираме този проблем с помощта на едно отколешно изследване, погребано от години — експеримент, проведен от изключителния Самюел Лен, при който той поставя човешко, маймунско и сленско бебе в строго научни условия. Маймунчето се оказало твърде схватливо и успяло за няколко месеца да усвои това, за което на другите две бебета било нужно значително повече време. После човешкото и сленското бебе се научили да говорят и маймунчето безнадеждно изостанало. Двете деца продължили да се развиват еднакво, докато на четири години у малкия слен започнали да се проявяват първите наченки на телепатични способности. От този момент нататък сленът се превърнал в безспорен лидер. Сетне обаче доктор Лен открил, че ако се интензифицира възпитанието на човешкото дете, не е невъзможно то да догони слена и дори да му остане равно и по-нататък, особено що се отнася до съобразителността. Голямото предимство на сленовете била способността им да четат мисли, което им позволявало далеч по-дълбоко проникване в психологията и по-свободен достъп до знанията, които човешкото дете можело да усвои с помощта единствено на слуха и зрението…
	Джон Пети го прекъсна хрипкаво:
	— Това, което разправяш, аз го знам от много време и тъкмо то е основната причина да възразявам срещу отпочването на мирни преговори с тези… тези проклети изкуствени създания. За да бъде един човек в равностойна позиция, той трябва да се мъчи с години, усвоявайки онова, което на всеки слен му се отдава от само себе си. С други думи, повечето хора, с изключение на нищожно малки групи, са обречени да бъдат жалки нещастници в сравнение със сленовете. Господа, за мир не може и дума да става, напротив, трябва да се усилят мерките за изтребването им. Не можем да рискуваме с нито един от тези планове, достойни за Макиавели, защото рискът да сбъркаме някъде е твърде голям.
	— Прав е! — обади се един от съветниците.
	Още няколко гласа откликнаха и в следващия миг вече нямаше никакво съмнение какво ще бъде крайното решение. Катлийн забеляза, че Киър Грей се вглежда напрегнато в лицата им.
	— Ако това ще е окончателната ни дума — най-сетне изрече той, — аз смятам, че в настоящия момент ще бъде груба грешка някой от нас да направи това момиче своя наложница. Това може да създаде грешно впечатление.
	Последвалата тишина означаваше съгласие и Катлийн хвърли поглед към Джем Лори. Той срещна погледа й спокойно и небрежно се изправи, когато тя стана и тръгна към изхода. Докато го подминаваше, Лори направи крачка към нея.
	Отвори й вратата и тихо изрече:
	— Това няма да е за дълго, хубавице. Недей да си правиш излишни илюзии.
	Усмивката му беше безкрайно самоуверена.
	Ала не за неговата заплаха мислеше Катлийн, докато вървеше бавно по коридора. Тя си припомняше изражението, изписано върху лицето на Киър Грей в мига, в който Джон Пети настояваше за смъртта й.
	Нещо не пасваше. Как можеше да се свърже този израз със спокойните му обяснения минута по-късно, че корабът на сленовете е бил управляван от роботи и че е свален в блатата? Ако беше така, на какво се дължеше тревогата му преди това? А ако не беше, тогава Киър Грей беше поел сериозния риск да излъже заради нея и може би в този момент се чудеше как да се измъкне от новосъздалото се положение.


>	Глава 9

	Джоми Крос се вглеждаше настойчиво в човешката останка, която представляваше Бабчето, а лицето му беше замислено. Предателството й не предизвикваше гняв у него. Резултатът обаче беше катастрофа. Бъдещето се изправяше пред него неясно, без дом, без посока.
	Първият му проблем беше какво да прави със старицата.
	Тя седеше със самодоволен вид в едно кресло, а пищният екстравагантен халат висеше на жалкото й тяло като на закачалка. Старата вещица се изкикоти насреща му.
	— Бабчето не е вчерашна. Да, да, Бабчето е наясно с някои неща… — Думите й преляха в безсмислено бърборене, после отново се появи проблясък на разум. — Пари, милостиви Боже! Да, пари. Бабчето има много пари за стари години. Виж!
	С доверчивата невинност на пияница тя измъкна изпод полите на халата си издута черна торбичка и мигновено я прибра обратно, проявявайки благоразумието на щраус, който си заравя главата в пясъка.
	Джоми беше потресен. За пръв път виждаше накуп парите й, макар от край време да знаеше всичките й скривалища. Но да му ги покаже точно сега, когато предстоящото нападение щеше да започне всеки момент — това беше безумие, което наистина заслужаваше наказание.
	Въпреки това той продължаваше да стои в нерешителност, а напрежението му растеше заедно със засилващия се натиск на мислите, излъчвани от мъжете навън, засега все още едва доловими. Десетки мъже ги обкръжаваха, а щръкналите дула на автоматите им бяха насочени напред. Джоми се намръщи. Имаше пълно право да остави предателката на гнева на измамените ловци — да се изправи пред закона, според който всеки човек, дал убежище на слен, се осъжда без изключение на смърт чрез обесване.
	През ума му премина кошмарна картина — как водят Бабчето към бесилката, а тя пищи и моли за пощада, бори се да не й надянат въжето, рита, дращи и плюе срещу палачите си.
	Той посегна и я сграбчи за голите рамене, от които халатът се беше смъкнал. Разтърси я с хладна, безпощадна ярост, докато зъбите й затракаха. Тя захълца без сълзи, като от непоносима болка, и в очите й се появи искрица разум.
	— Да останеш тук е равносилно на смърт — дрезгаво изрече той. — Не знаеш ли закона?
	— К’во?
	Тя се поизправи, стресната за миг, после отново потъна в тресавището на пиянското си състояние.
	Той си проправи бързешком път из тинята на съзнанието й, стремейки се да открие дали е останало нещо от казаното. Вече беше на път да се откаже, когато се натъкна на трезв, буден, тревожен проблясък, почти погребан под разложената рохкава маса на мислите й.
	— Сичко е наред — мърмореше тя. — Бабчето има много пари. Богатите не ги бесят. Т’ва и децата го знаят.
	Джоми отстъпи крачка, все още в нерешителност. Тежестта на мислите, идещи отвън, го притискаше като преса. Мъжете се бяха приближили още повече и стесняваха кръга. Броят им го изпълни с уплаха. Дори и мощното оръжие в джоба му щеше да се окаже безполезно, ако върху тънките като хартия стени на къщурката се изсипеше град от куршуми. И само един от тях беше достатъчен, за да се превърнат в прах всички мечти на баща му.
	— Господи! — изрече той на глас. — Какъв глупак съм! Какво ще правя с тебе, дори и да те изведа оттук? Всички шосета, водещи извън града, ще бъдат блокирани. Има само една надежда, но и там шансът е нищожен, дори и без някаква пияна старица да ми виси на врата. Не си представям как ще изкатеря тридесететажна сграда, натоварен с тебе.
	Логиката му казваше да я зареже. Той почти се извърна, но тогава представата за обесената старица го връхлетя с нова сила. Каквито и да бяха греховете й, самото й съществуване беше направило възможно оцеляването му. Това беше дълг, който трябваше да бъде изплатен. Със светкавично движение той измъкна черната торбичка изпод халата на Бабчето. Тя измуча пиянски, но постепенно съзнанието й започна да се събужда, докато той държеше торбичката пред очите й.
	— Виж! — присмя й се Джоми. — Всичките ти пари, цялото ти бъдеще е тук! Ти ще гладуваш. Ще те накарат да миеш подовете в сиропиталището. Ще те пердашат. И сетне…
	За секунди я обзе онова кипящо, дейно трезвомислие на закоравелия престъпник, което улавя най-същественото с неописуема бързина.
	— Ще обесят Бабчето! — изхриптя бабишкерата.
	— А, започваш да схващаш. Ето, вземи си парите. — Той се усмихна мрачно, когато Бабчето протегна ръка и хищно сграбчи торбичката. — Има тунел, който ще ни изведе оттук. Той е прокопан от моята стая до един гараж на ъгъла на 470-та улица. Имам ключ за колата. Ще тръгнем към Центъра за полети и ще се опитаме да…
	Джоми млъкна, осъзнавайки колко слаба е тази заключителна част от плана. Изглеждаше му невероятно сленовете без антени да са толкова зле организирани, че да му позволят да отмъкне някой от техните страхотни космически кораби, които всяка нощ излитаха в небето. Вярно, веднъж вече беше успял да им избяга с необяснима лекота, и все пак…


	С въздишка на облекчение Джоми остави старицата върху плоския покрив на сградата, от която излитаха корабите. Той тежко се отпусна редом с нея и известно време лежа, едва поемайки си дъх. За пръв път в живота си усещаше какво е мускулите ти да се схващат от изтощение, когато организмът ти е здрав и кипиш от енергия.
	— Боже милостиви! — изпъшка той. — Кой би допуснал, че една бабичка може да тежи толкова?
	Тя хленчеше от преживения ужас на това страховито изкачване. Умът му улови сигнала, предупреждаващ, че ей сега ще последва поток от ругатни. Вдървените му мускули мигновено реагираха. Той бързо й запуши устата с ръка.
	— Млъкни, или ще те хвърля долу като чувал с картофи! Ти ни докара дотук и ще трябва да си понесеш последствията.
	Думите му й подействаха като кофа студена вода. Неволно Джоми изпита възхищение пред способността й да се съвзема мигновено, независимо че ужасът още я тресеше. Тази дърта развалина без съмнение притежаваше рядка борбеност. Тя бутна рязко ръката му и попита свадливо:
	— Какво ще правим?
	— Трябва възможно най-скоро да открием как да се вмъкнем в сградата и… — Бързият поглед към ръчния му часовник го накара ужасен да скочи на крака. Десет без дванадесет минути! Дванадесет минути до излитането на кораба!
	Той сграбчи Бабчето и я изправи на крака, метна я през рамо и хукна с товара си към средата на покрива. Не само нямаше никакво време да търси врати, но и не се съмняваше, че тези врати ще се охраняват, а да изследва и обезврежда охранителните им системи беше съвсем немислимо. Имаше само един начин. Някъде наблизо трябваше да се намира пистата, от която корабите излитаха към далечните междупланетни пространства.
	Той усети под ходилата си как настилката се променя, слабо се издига нагоре и се издува. Закова се на място, полюлявайки се на върховете на пръстите си, почти изгубил равновесие от внезапното спиране. Внимателно опипа с крак обратния път до началото на издутия участък. Това сигурно беше краят на пистата. Джоми бързо измъкна от джоба оръжието на баща си. Унищожителният му пламък освети мястото пред него.
	Той се загледа през широкия повече от метър отвор, в полегатия тунел, който се спускаше към бездната под ъгъл горе-долу шестдесет градуса. Сто, двеста, триста метра блестяща метална стена, а в дъното й постепенно се обрисуваха контурите на кораба, докато очите на Джоми свикваха с тъмнината. Той видя подобния на торпедо нос и предните дюзи, нарушаващи впечатлението от гладките обтекаеми форми. Притихнал и неподвижен в този момент, корабът въпреки това имаше зловещ и заплашителен вид.
	На Джоми му се струваше, че е надникнал в дулото на огромно оръдие, във вътрешността на снаряд, който всеки миг ще се взриви. Сравнението толкова го стресна, че известно време умът му отказваше да се съсредоточи върху онова, което трябваше да извърши. Обзеха го съмнения. Би ли се осмелил да се плъзне надолу по този гладък като стъкло тунел, след като знаеше, че всеки миг корабът ще се насочи с цялата си огромна, смазваща маса към небето?
	Кръвта му се вледени. С усилие той откъсна очи от парализиращата ума и тялото бездна и се взря с невиждащ поглед в двореца. Но не след дълго вълшебството на далечната приказна гледка прикова вниманието му. Трескавите му мисли се уталожиха, напрежението постепенно напусна тялото му. Няколко секунди остана неподвижен, опиянен от красотата на този огромен скъпоценен камък — нощния дворец.
	От тази височина той се виждаше ясно в пролуката между два огромни небостъргача, сияещ с брилянтен блясък. Това сияние не режеше окото, не разтърсваше ума. То светеше с нежен, жив, прекрасен пламък, чийто цвят непрестанно се менеше — неизказано красив, трепетен огън, който играеше и преливаше в хиляди оттенъци, всеки път различни и изумителни. Съчетанието от цветове нито веднъж не се повтори за тези няколко секунди.
	И този приказен дворец не просто искреше, той беше жив! Веднъж, за един дълъг миг, причудливата игра на светлината обагри в тюркоазеносиньо ефирната сто и петдесет метрова кула, а в същото време видимата част на двореца под нея сияеше с дълбок рубиненочервен цвят. Това трая само миг, после съчетанието се разпадна на милиони цветни искри — сини, червени, зелени, жълти. Нито един цвят, нито един възможен оттенък не липсваше в този безшумен огнен фойерверк.
	Стотици нощи той беше подхранвал душата си с тази красота и сега отново беше във властта на магията й. Силата й се вливаше в него и го изпълваше. Куражът му се върна с цялата си ненакърнима мощ. Той стисна зъби; вгледа се мрачно в бездната под нозете си, толкова стръмна и гладка, обещаваща лудешко спускане към далечното стоманено дъно.
	Нейната заплаха беше като символ на собственото му бъдеще. Неясно бъдеще, по-непредсказуемо от всякога. Единственото сигурно нещо беше, че сленовете без антени вече са разбрали за присъствието му. Тук някъде непременно трябваше да има уреди за следене и алармени системи.
	— Какво си се облещил в тая дупка? — изхленчи Бабчето. — Къде е вратата? Време е да…
	— Времето! — възкликна той.
	Часовникът му показваше десет без четири. Всеки нерв на тялото му се изпъна и затрептя. Бяха изминали осем минути, оставаха му само четири, за да се добере до целта. В този миг улови мисълта на Бабчето, която започваше да осъзнава какво се готви да направи Джоми. Точно навреме ръката му запуши устата й и ужасеният й писък се задави под дланта му. Секунда по-късно двамата вече падаха и нямаше връщане назад.
	Приземиха се почти меко на дъното, сякаш внезапно се бяха озовали в свят със забавен ритъм. Самите стени на тунела не бяха твърди, а някак податливи и се долавяше единствено усещането за движение. Ала очите и умът му не се заблуждаваха. Тъпият нос на кораба внезапно изникна пред тях. Илюзията, че той се носи с рев насреща им беше толкова пълна, че Джоми с мъка потисна надигащата се паника.
	— Бързо! — изсъска момчето към Бабчето. — Подпирай се с ръце! Забави падането!
	Старицата нямаше нужда от подсещане. От всички инстинкти в изхабеното й тяло този за оцеляване беше най-силен. Сега не можеше да крещи, за да спаси душата си, но дори в този миг, докато се бореше за живота си, от устните й се откъсваха сподавени вопли. Черните мъниста на очите й блестяха от влажен ужас, но тя се бореше! Пръстите й търсеха да се впият в лъскавия метал, костеливите й ръце бяха широко разперени и напрегнати до крайност, краката й опираха със стържене в металната повърхност; и колкото и жалък да беше резултатът, това все пак помагаше.
	Внезапно носът на кораба се очерта над главите им, по-високо, отколкото беше очаквал Джоми. С отчаяно усилие той се опита да достигне първия дебел обръч на ракетните дюзи. Пръстите му докоснаха ръба на грапавия обгорен метал, вкопчиха се, но тутакси се приплъзнаха дращейки и изгубиха контакт.
	Той падна назад и едва тогава разбра, че това е пределът, който може да достигне при своя ръст. Падането беше лошо и почти го зашемети, но изключително здравите мускули на слен му помогнаха мигновено да се изправи на крака. Той се захвана за една от големите тръби на втория пръстен горивни камери с такава сила, че неконтролируемата част от пътя свърши рязко. Замаян от нечовешкото усилие, той разхлаби мускулите си и приклекна разтреперан, изчаквайки умът му да се проясни, но в този миг забеляза снопа светлина, която струеше някъде изпод необятния корпус на машината.
	Сега наклонът на кораба спрямо пода на тунела беше толкова голям, че Джоми трябваше да се свие на две, за да добере до него. Мислите му трескаво препускаха. Отворена врата — сега, когато оставаха броени секунди до излитането на кораба? Да, това наистина беше врата! Петдесет-шестдесет сантиметров отвор, зейнал в дебелия цяла стъпка метален корпус, с окачен на панти капак. Той без колебание се шмугна в него с пръст върху спусъка на унищожителното си оръжие. Вътре нямаше никой.
	От пръв поглед се виждаше, че това е командната кабина. В нея имаше няколко стола, сложен на вид пулт и два огромни, леко вдлъбнати, блестящи диска от двете му страни. Една отворена врата водеше към следващия отсек на кораба. Трябваше му само миг, за да скочи вътре и да издърпа ошашавената старица след себе си. С един-единствен лек скок той се озова пред междинната врата.
	На прага Джоми се спря и предпазливо надникна. Тази втора стая беше частично обзаведена със същите удобни меки столове, каквито имаше в командната кабина. Но по-голямата част от помещението беше натъпкана с прикрепени към пода кашони и сандъци. Тук вратите бяха две. Едната очевидно водеше към третия отсек. Беше леко открехната и през нея се виждаха също такива сандъци, както и още една врата в дъното, водеща към друго, четвърто помещение. Но не тя, а втората врата на стаята, пред която беше застанал Джоми, го накара да замръзне на мястото си.
	Тя се намираше отстрани, зад столовете, и извеждаше навън. От голямото помещение във вътрешността на кораба нахлуваше ярка светлина и се мяркаха човешки фигури. Той отвори широко съзнанието си и тутакси се потопи в усилената работа на толкова много мозъци, че зад несъвършената им защита се долавяше гъмжило от откъслечни мисли, които излъчваха някаква неясна заплаха и напрегнатост, сякаш стотици сленове без антенки стояха и чакаха нещо да се случи.
	Той мигновено прекъсна мисловната връзка и се хвърли към командния пулт, който заемаше цялата предна част на контролната кабина. Пултът беше близо метър широк и два дълъг, а металическата му повърхност беше гъсто покрита с ярки лампички и лъскави приспособления, разпръснати на не по-малко от десет нива, и до всички тях лесно можеше да се стигне от удобния стол пред пулта.
	От двете му страни бяха разположени вдлъбнатите чинии, отчасти метални и лъскави, които вече беше забелязал. Всяка от тях излъчваше своя собствена приглушена светлина. Нямаше начин Джоми да се ориентира в непознатата система за управление за тези няколко секунди, с които разполагаше. Стиснал здраво устни, той се хвърли в креслото пред контролния панел и със замах започна да натиска всички копчета и да превключва в горно положение лостовете на таблото.
	Зад гърба му отекна изщракване на затваряща се врата. Внезапно го обзе вълшебно усещане за лекота. Последва стремителен, почти смазващ тласък напред, който се смени с глух басов рев. Внезапно огромните вдлъбнати чинии оживяха. Върху дясната се появи изображение на звездното небе пред кораба. Джоми виждаше светлините и земята далеч в ниското, но издигането беше прекалено рязко, за да различи нещо повече от разкривени очертания в долната част на екрана.
	Затова пък вторият екран показваше цялата красота на искрящия от светлини град, смаляващ се бързо под краката му, толкова огромен, че въображението замираше. Някъде далеч в единия му край се мярна приказното огънче на нощния дворец.
	После градът се стопи в далечината. Джоми внимателно изключи всички механизми, които беше задействал, наблюдавайки ефекта от постъпката си. За две минути сложният пулт беше разгадан и по-простата апаратура беше под контрол. Имаше още три-четири копчета, чието предназначение не му стана ясно, но това можеше да почака.
	Най-напред той промени посоката, тъй като не възнамеряваше да излиза засега в открития космос. Подобна манипулация изискваше добро познаване на всяко винтче и лостче в машината, затова първата му задача щеше да бъде пълното овладяване на управлението. А по-късно, с такъв кораб на разположение, способен да го отведе където пожелае…
	Въображението му се развихри и го отнесе надалеч. Внезапно го изпълни неизпитвано дотогава усещане за сила. Хиляди неща още трябваше да бъдат свършени, но така или иначе, той беше напуснал най-сетне клетката, достатъчно пораснал и силен, физически и психически, за да е в състояние да се защити и да си осигури безопасно съществуване. Щяха да минат години, дългите години, делящи го от зрелостта. Всички натрупани от баща му знания трябваше да бъдат овладени и използвани. И, най-важното, предстоеше му да обмисли грижливо първия си действен план за откриване на истинските сленове и да проведе първите си издирвания.
	От унеса го извади промяната у Бабчето. През всичките тези минути мисълта й беше пулсирала някъде в периферията на съзнанието му. Тя се намираше в съседната стая и през цялото време картината, разгръщаща се в ума й, се беше предавала и на неговия мозък. А сега тази картина бавно се стопи, сякаш старицата внезапно беше затворила очи.
	Джоми Крос сграбчи оръжието си и светкавично отскочи настрана. Откъм вратата изригна пламък в посока към мястото, където само преди миг беше стояла главата му. Пламъкът докосна пулта за управление и там угасна. На прага се възправи висока жена в разцвета на силите си, очевидно от породата на същите онези сленове без антени. Тя насочи дулото на малкия си сребрист пистолет към него, но в този миг видя що за оръжие имаше в ръката си той и застина. Двамата стояха дълго като вкаменени. Очите на жената проблеснаха мътно като две локви.
	— Проклета гадина!
	Въпреки гнева, а може би именно заради него, гласът й звучеше като опъната златна струна и Джоми внезапно се почувства победен. Видът й и звукът на гласа й извикаха в паметта му болезнения спомен за чудесната му майка и той осъзна с чувство на безсилие, че не би могъл да изтрие от света това прекрасно създание, както не би могъл да унищожи собствената си майка. Могъщото му оръжие беше прицелено в нея, но в действителност той беше оставен на нейната милост. А начинът, по който беше стреляла в гърба му, доказваше каква безкомпромисност се крие зад тези искрящи сиви очи. Да го убие на всяка цена! Това беше безумната омраза на слена без антени към истинския слен.
	Въпреки обзелия го ужас, Джоми я наблюдаваше с растящо възхищение. Стройна, силна и гъвкава, тя стоеше пред него нащрек, готова за скок, леко задъхана и приведена напред като спринтьор на старта. Ръката й, стиснала пистолета, беше прекрасно изваяна, леко загоряла и гъвкава. Лявата й ръка беше скрита зад гърба, сякаш жената беше вървяла бързо и беше размахвала ръце, а после беше замръзнала в движение, с една вдигната напред ръка, докато другата е останала зад гърба й.
	Беше облечена в прост мундир, пристегнат в талията. Главата й беше гордо изправена, а късо подстриганите й коси, тъмнокестеняви и къдрави, лъщяха. Лицето й под тази кафява корона беше олицетворение на особен чар, устните й не бяха твърде пълни, носът беше прав и изящен, а страните й — прекрасно изваяни. Ала точно в тях имаше нещо едва доловимо, което й придаваше сила и мощно интелектуално излъчване. Кожата й изглеждаше гладка и чиста, с най-прелестния и нежен цвят на света, а сивите й очи блестяха с тайнствен пламък.
	Не, той не би могъл да стреля. Не би могъл да лиши от живот тази изумително красива жена. И все пак… длъжен беше да я убеди, че може. Джоми стоеше пред нея и опипваше мислено повърхността на съзнанието й, неоформените мисли, които пробягваха по нея. Защитата й беше несъвършена, както у останалите сленове без антени, с които се беше сблъсквал. Това вероятно се дължеше на неумението им да четат мисли и, следователно, да проумеят какво означава пълна защита.
	За момента той не можеше да си позволи да проследи слабите вибрации на спомените, излъчвани от нея. Сега най-важното беше, че е изправен лице в лице с тази изключително опасна жена и двамата са насочили оръжие един срещу друг, а всеки нерв и всеки мускул в телата им са опънати до скъсване.
	Жената проговори първа.
	— Ама че идиотска ситуация! Най-добре ще е да седнем, да оставим оръжията на пода пред нас и да обсъдим нещата. Това ще отслаби напрежението, а позициите ни ще останат същите.
	Джоми беше изумен. Предложението издаваше слабост пред лицето на опасността, но в смелия й ум и лице нямаше нищо, което да потвърди подобна догадка. Фактът, че тя го направи, тутакси го накара да осъзнае психологическото си превъзходство, но някъде дълбоко у него се таеше подозрение и убеждението, че трябва да се вгледа по-внимателно за някаква скрита опасност.
	— Предимствата ще са на твоя страна — изрече колебливо той. — Ти си зряла жена слен, мускулите ти са по-добре координирани. Можеш да достигнеш оръжието си по-бързо от мене.
	Тя кимна в знак на съгласие.
	— Така е. Но на практика ти имаш предимството, че можеш да прочетеш поне част от мислите ми.
	— Нищо подобно — излъга Джоми, без да трепне. — Когато прикриваш мислите си, защитата ти е толкова добра, че сигурно ще отгатна намеренията ти твърде късно, за да реагирам.
	Докато говореше, той осъзна колко несъвършена е всъщност защитата й. Колкото и да се опитваше да се съсредоточи върху опасността и да избягва досега с процеждащата се струйка на мисълта й, до него достигаше достатъчно, за да получи ясна представа за историята на тази жена.
	Името й беше Джоана Хилъри. Тя беше редовен пилот по Марсианската линия, но това пътуване щеше да й бъде последно за много месеци напред, тъй като неотдавна се беше омъжила за един инженер, пребиваващ на Марс, и сега чакаше бебе. По тази причина я местеха на по-лека работа, свързана с по-малки натоварвания на организма в сравнение с постоянния натиск, предизвикван от ускорението при космическите полети.
	Джоми Крос се поотпусна. Една младоженка, очакваща бебе, едва ли би поела отчаян риск.
	— Много добре — изрече той. — Да оставим едновременно оръжията си на пода и да седнем.
	Оръжията вече лежаха в краката им, когато Джоми погледна жената насреща си и остана удивен от доволната усмивка, пробягнала по устните й. Тази усмивка стана по-широка, по-самоуверена и иронична.
	— А сега, когато си разоръжен — ласкаво произнесе жената, — приготви се да умреш!
	Джоми ужасено се взря в миниатюрния пистолет, който проблесна в лявата й ръка. Сигурно беше държала тази играчка зад гърба си през всичките тези напрегнати минути, изчаквайки със скрита насмешка неизбежния миг, когато ще може да я използва. Богатият й глас, в който звънеше същата златна струна, продължи:
	— Значи се хвана на тази въдица — че съм беззащитна млада булка, която чака бебе, а разтревоженият ми съпруг се измъчва някъде далеч! Една възрастна гадина нямаше да бъде толкова доверчива на твое място. А сега младото змийче насреща ми ще умре заради невероятната си глупост.


>	Глава 10

	Джоми Крос гледаше в дулото на пистолета, който жената стискаше с нетрепваща ръка. При целия си уплах и изумление той внезапно си даде сметка за фона, на който се разиграваше сцената — един кораб, плъзгащ се в пространството с невероятна бързина. Нямаше ускорение, а само това неизменно, бясно темпо, миля след миля, изминавани светкавично, без каквото и да било указание дали все още се намират в земната атмосфера или са излезли в открития космос.
	Джоми стоеше като вкаменен. Не бе изпаднал в паника, но нямаше и спасителна мисъл, за която да се залови. Всяка идея за действие беше изместена от мъчителното съзнание, че е бил изигран. Тази жена беше използвала недостатъците си, за да го победи.
	Сигурно знаеше, че защитата й е несъвършена и с почти животинска хитрост му беше поднесла тази патетична история, подвеждайки го, че никога, за нищо на света не би се осмелила да се бори докрай. Сега вече се виждаше и с просто око, че има желязна воля и кураж, които той не би могъл да постигне още много години.
	Джоми се подчини на заплашителния й жест и покорно отстъпи настрана, следейки я осторожно с поглед. Жената се наведе и вдигна оръжието от пода — първо своето, после неговото, но очите й нито за миг не се откъснаха от него, а в начина, по който държеше пистолета насочен право срещу него, нямаше и следа от колебливост.
	Тя остави мъничкия пистолет, с който го беше изиграла, и заключи неговото оръжие в едно чекмедже под блестящия команден пулт, без дори да го погледне, като в същото време здраво стискаше едрокалибрения пистолет в дясната си ръка.
	Тази предпазливост не му оставяше никаква надежда, че може да я накара да отклони заплашителната цев от него. Обстоятелството, че не го застреля веднага, вероятно означаваше, че възнамерява най-напред да си поговорят. Той обаче не биваше да оставя подобна възможност на случайността, затова изрече прегракнало:
	— Имате ли нещо против да ви задам няколко въпроса, преди да ме убиете?
	— Въпросите ще задавам аз! — хладно отсече тя. — Какъв е смисълът да задоволявам любопитството ти! На колко години си?
	— Петнадесет.
	Тя кимна.
	— Тогава си в такъв стадий на умствено и емоционално развитие, че ще оцениш дори и само няколко минути отсрочка; и, тъй като си достигнал нивото на зрял човек, сигурно ще се радваш да разбереш, че докато отговаряш на въпросите ми, аз няма да натисна спусъка на електрическия си пистолет, макар че в крайна сметка пак те очаква смърт.
	Джоми дори не помисли да губи време, разсъждавайки върху думите й, а направо попита:
	— Откъде знаете, че ще кажа истината?
	— Истината си проличава дори и при най-хитро скроената лъжа — самоуверено се усмихна тя. — Ние, сленовете без антени, не можем да четем мисли и сме били принудени от необходимостта да развием пределно психологическите си заложби. Но това сега не е толкова важно. Интересува ме дали си бил изпратен от някого да задигнеш този кораб.
	— Не.
	— Тогава кой си ти?
	Той й предаде накратко историята на живота си. И колкото повече говореше, толкова повече се присвиваха очите на жената, а челото й се смръщваше.
	— Нима се опитваш да ме убедиш — рязко го прекъсна тя, — че ти си момчето, което се появи в щаба на Въздушните превози преди шест години?
	Той кимна.
	— Беше ужасно да се сблъскам там с онази толкова кръвожадна сган, готова тутакси да затрие дори и дете. Това…
	Пламъкът в очите й го принуди да замълчи.
	— Значи най-сетне се случи! — възкликна тя. — Шест дълги години ние обсъждахме и анализирахме тази случка, без да стигнем до единодушие дали е трябвало да те оставим да избягаш.
	— Вие… вие сте ме оставили… да избягам?! — едва успя да промълви Джоми.
	Тя не му обърна внимание.
	— И оттогава чакаме с нетърпение гадините да повторят набега. Бяхме напълно сигурни, че те няма да ни издадат, защото едва ли биха искали най-голямото ни изобретение, космическият кораб, да попадне в ръцете на хората. Главният въпрос за нас беше какво се крие зад тази първа разузнавателна маневра. Сега, след несполучилия ти опит за похищение, вече имаме отговора.
	Изумен, Джоми безмълвно изслушваше този напълно погрешен анализ с нарастваща паника. Страхът му нямаше нищо общо с опасността, която го заплашваше. Той идеше от невероятното безумие на тази война, в която сленове воюваха с други сленове. Нейната безпощадност надхвърляше всичко, което въображението би могло да роди. Джоана Хилъри продължаваше да говори и в звънливия й глас се долавяше тържество.
	— Хубаво е, че сега сме напълно убедени в онова, което от толкова време подозирахме, и мисля, че вече не може да има никакво съмнение. Ние изследвахме Луната, Марс и Венера. Стигнахме чак до луните на Юпитер, но нито веднъж не срещнахме чужд кораб или каквато и да било следа от гадините. Заключението само се натрапва. По някаква причина, може би заради уловителите, които непрекъснато ги издават и ги заставят през цялото време да се прехвърлят от едно място на друго, на тях никога не им се е удало да започнат работа върху антигравитационното екраниране, без което полетите в космоса са невъзможни. Но каквато и да е причината, логиката недвусмислено показва, че те не са излезли в космоса.
	— Започвате да ставате досадна с вашата логика — прекъсна я Джоми Крос. — Направо не мога да повярвам, че един слен е способен така дълбоко да се заблуждава. Проявете малко здрав разум и поне за секунда приемете, че това, което ви разказах, е истина.
	Тя се усмихна — лека усмивка, която едва докосна устните й.
	— Още от самото начало възможностите бяха само две. Вече ти описах първата. Втората — действително да си съществувал, без да имаш връзка с други сленове — от години ни тормози. Виждаш ли, ако са те пратили те, значи вече са били наясно, че ние държим Центъра за полети. Но ако си единак, тогава знаеш тайна, която рано или късно ще ни постави в опасно положение, когато влезеш в контакт със своите. С две думи, ако историята ти е вярна, ще трябва да те убием, за да предотвратим изтичането на информация в бъдеще, а и защото линията ни на поведение е да не рискуваме със змиите. Във всички случаи, можеш да се смяташ за мъртъв.
	Думите й бяха жестоки, а тонът — леден. Но най-страшното беше, че тази жена слен пет пари не даваше дали той е прав или не, дали казва истината или лъже. Целият му свят беше на път да се сгромоляса при мисълта, че ако тази аморална философия е считана за справедлива от сленовете, то тогава те не биха могли да дадат на света нищо, сравнимо със съчувствието, добротата и изумителното душевно благородство, които беше долавял толкова често в съзнанието на по-низшите човешки същества. Ако всички възрастни сленове бяха такива, значи не оставаше никаква надежда.
	Джоми се замисли дълбоко върху тази безмилостна вражда, зейнала като пропаст между хората, сленовете и техните събратя без антени, и го обзе ужас, по-мрачен и от нощта. Нима светлите мечти и огромният труд на баща му щяха да бъдат зачеркнати напълно, да се превърнат в прах, да бъдат унищожени в това безсмислено братоубийство? Книжата, отразяващи тайните занимания на баща му, които той беше измъкнал от катакомбите само преди часове, бяха в джобовете му; ако тази жена не се откажеше от намерението си да го убие, тези безжалостни създания щяха да ги използват, да злоупотребят с тях. Напук на логиката, напук на цялата очевидност, че няма никакъв шанс да я свари неподготвена дори за миг, той трябваше да остане жив, за да предотврати подобен изход.
	Джоми я наблюдаваше с присвити очи и видя как челото й замислено се мръщи, но тази съсредоточеност ни най-малко не отслабваше вниманието й.
	Най-сетне бръчките се изгладиха и тя заяви:
	— Трябва да реша какво да те правя. Естествено, аз имам пълномощията да те премахна, без да се допитвам до нашия съвет. Въпросът е дали си заслужава да поставям твоя проблем на вниманието му. Може би един кратък рапорт ще е напълно достатъчен… Но тук не става дума за милосърдие, така че недей да храниш напразни илюзии.
	Надеждата обаче възкръсна. Щеше да е нужно време, за да го изправят пред съвета, а времето означаваше живот. Той съзнаваше, че трябва да говори спокойно, но думите му прозвучаха припряно:
	— Трябва да призная, че разсъдъкът ми е парализиран от враждата между нашите две раси. Не разбират ли вашите хора колко ще спечелим всички, ако си сътрудничите с „гадините“, както вие ни наричате? Гадини! Самата дума говори за интелектуална немощ, за податливост на пропагандни ходове, в които главното са лозунгите и емоционалните фрази.
	Сивият пламък в очите й се върна, но в гласа й прозвуча зла насмешка:
	— Малко история може би ще те просветли по въпроса за сътрудничеството между сленовете. Сленовете без антени съществуват от четиристотин години. Също като истинските сленове, те са отделен вид, роден без уловители, което е единствената разлика между тях и гадините. Заради собствената си сигурност те били принудени да създават свои общности в отдалечени райони, където опасността да ги разкрият била сведена до минимум. И били дружески настроени спрямо истинските сленове, готови да им сътрудничат срещу общия враг — хората! Какъв бил техният потрес, когато не след дълго били нападнати и избити почти до крак, а цялата им грижливо построена, изолирана цивилизация — унищожена с огън и мор, и то от истинските сленове! Те правели отчаяни опити да установят контакт, да станат приятели с тях, но напразно. И накрая открили, че единствено в изпълнените с опасности човешки градове могат да намерят някаква сигурност. Там истинските сленове не смеели да се появяват заради „мустачките“ си. Гадини! — Презрението беше изчезнало от гласа й и беше останала само горчивината. — Кое наименование би им подхождало повече? Ние не ги мразим, но изпитваме безкрайно разочарование и недоверие. Нашата политика на унищожение на тези сленове е обикновена самозащита, но тя се е превърнала в безжалостна, непоклатима практика.
	— И все пак вашите водачи сигурно биха могли да обсъдят положението с тях?
	— С кои тях? През последните триста години не сме засекли нито едно убежище на „мустакатите“. Заловили сме няколко отделни единици, които са ни нападали. Убили сме още неколцина при случайни сблъсъци. Но досега не сме успели да научим нищо ново за тях. Те съществуват, но къде и как, и какво целят — за това нямаме ни най-малка представа. Земята не познава по-голяма загадка от тази.
	Джоми Крос я прекъсна възбудено:
	— Ако това е истина, ако не ме лъжете, моля ви, госпожо, свалете за момент защитата си, за да се уверя! Аз също мисля, че тази вражда е чисто безумие от мига, в който открих, че има два вида сленове и че те воюват помежду си. Ако се убедя напълно, че лудостта на сленовете е едностранчива в проявите си, тогава бих могъл…
	Гласът й, рязък като плесница, го прекъсна:
	— Какво ще направиш? Ще започнеш да ни помагаш? Нима допускаш, че сме способни да повярваме някога в подобно намерение и да ти позволим да си тръгнеш? Колкото повече говориш, толкова по-опасен ми се виждаш. Ние винаги сме приемали за даденост, че гадините ни превъзхождат със способността си да четат мисли и затова не бива да им се дава време да организират бягството си. Твоята младост отложи присъдата ти с десет минути, но сега, когато знам историята ти, не виждам причини да запазя живота ти. Нещо повече, няма никакво основание да се явяваш пред съвета. Ще ти задам още един въпрос, след което ще умреш!
	Джоми я гледаше с гняв. У него не беше останала нито симпатия, нито усещане за родство между тази жена и майка му. Ако тя казваше истината, значи трябваше да съчувства на сленовете без антени, а не на тайнствените, неуловими истински сленове, които бяха проявили такава необяснима жестокост. Но въпросът в момента не бе на кого да симпатизира. Всяка дума, изречена от тази жена, все повече го убеждаваше колко опасно би било да позволи най-мощното оръжие, което светът беше виждал, да попадне в този кипящ ад от омраза. Той трябваше да надделее тази жена, да спаси себе си. Трябваше!
	Затова изрече забързано:
	— Преди да ми зададете този последен въпрос, замислете се сериозно каква уникална възможност се открива пред вас. Мигар омразата до такава степен е помрачила разума ви? Вие сама казахте, че за пръв път в историята на вашата раса залавяте истински слен, който е абсолютно убеден, че нашите два вида трябва да се обединят, а не да воюват помежду си.
	— Не бъди глупав. Всеки заловен от нас слен е готов да обещае какво ли не!
	Това беше поредният съкрушителен удар и Джоми усети как всичките му по-нататъшни доводи се разбиват на пух и прах. Винаги беше рисувал в представите си възрастните сленове като благородни същества, презиращи палачите си и изпълнени с чувство за собствено достойнство и недостижимо превъзходство. А сега — готови били да обещаят какво ли не! Но той отново заговори припряно, отчаяно жадувайки да си върне позициите.
	— В конкретната ситуация можете да проверите практически всичко, което ви разправих за себе си. За убийството на майка ми и баща ми. Че ми се е наложило да избягам от къщата на старата вехтошарка, която ударихте по главата, лежаща понастоящем в съседната стая, след като бях живял при нея още от детските си години. Всичко ще ви убеди, че действително съм това, за което се представям — истински слен без каквито и да било контакти с тайната организация на сленовете. Нима ще отхвърлите с лека ръка моето предложение? Отначало вие и вашите хора можете да ми помогнете да открия сленовете, после ще изпълнявам ролята на свръзка и за пръв път във вашата история ще установя диалог с противниците ви. Кажете ми, имате ли някаква представа защо истинските сленове ви мразят?
	— Не. — Тя се поколеба. — Заловените сленове твърдяха разни нелепици, в смисъл, че не могат да насърчават съществуването на други разновидности, освен собствения си вид. Трябвало да оцелее само съвършеният продукт от машината на Самюел Лен.
	— Машината на Самюел Лен!… — Джоми Крос се почувства почти смазан физически, нишката на мисълта му сякаш беше изтръгната от корен. — Нима… искате да кажете, че сленовете наистина са създадени с помощта на машина?
	Жената го изгледа намръщено, със свити вежди, накрая бавно изрече:
	— Почти започвам да ти вярвам. Мислех, че всеки слен знае за машината на Самюел Лен, чието действие той изпробвал върху жена си. По-късно, през смутния период, последвал войната между сленове и хора, машината за мутации довела до появата на нов вид — сленовете без антени. Нима родителите ти не бяха запознати с тези факти?
	— Това трябваше да бъде моята задача — унило призна Джоми. — Аз трябваше да проведа проучванията, да осъществя връзката, а мама и татко подготвяха…
	Той млъкна внезапно, ядосан на себе си. Не беше сега времето да признава, че баща му е посветил целия си живот на науката и не е имал нито един свободен ден за исторически издирвания, които според него щяха да са дълги и трудни. Само при споменаването на научните му занимания тази невероятно интелигентна жена можеше да реши, че трябва да разгледа по-добре оръжието му. Тя явно беше убедена, че то е просто някаква разновидност на собствения й пистолет с електрически заряд. Той преглътна, преди да продължи:
	— Ако тези машини още съществуват, тогава всичките обвинения на хората, че сленовете превръщат бебетата им в чудовища, ще се окажат истина.
	— Аз съм виждала няколко такива изрода — кимна Джоана Хилъри. — Те, разбира се, са се появили в резултат на грешки. Но подобни грешки не са рядкост.
	Джоми имаше усещането, че е преминал някакъв предел, отвъд който нищо не би могло да го стресне. Всичко, в което толкова дълго беше вярвал страстно, което го беше изпълвало с гордост, сега се рушеше като къщичка от карти. Отвратителните лъжи се бяха оказали истина. Хората воюваха с една напаст, невъобразима по своята безчовечност. Като в сън чуваше, че Джоана продължава да говори.
	— Трябва да призная — независимо от твърдото си убеждение, че съветът ще реши да те премахнем, според мене в предложенията ти има рационално зрънце, което не позволява да ги отхвърлим току-така. Затова смятам да те изправя пред тях.
	Отначало той не можа да осъзнае веднага казаното, но когато смисълът на думите достигна до ума му, сякаш го заля вълна на облекчение, диво и безгранично. Огромен товар се смъкна от раменете му и го обзе неизразимо въодушевление. Най-сетне имаше това, от което отчаяно се нуждаеше — време, безценно време! Имаше ли време, може би късметът щеше да бъде на негова страна и да му позволи да избяга.
	Той се загледа в жената, която предпазливо се приближи към командния пулт. Чу се изщракване — беше натиснала някакво копче. Думите й достигнаха до съзнанието му… и разбиха всичките му надежди на пух и прах.
	— До членовете на съвета. Спешно. Моля, настройте се на вълна 7431 за решаване на неотложен случай, свързан със заловен слен.
	Неотложен случай! Той се ядоса на себе си, че си е позволил да се надява. Трябваше да прецени, че едва ли ще е необходимо да се яви лично пред съвета, щом разполагаха с радиовръзка, която им спестяваше всички рискове, свързани с отлагането. Ако членовете на съвета разсъждаваха по същия начин като Джоана, с него беше свършено.
	Последвалото мълчаливо изчакване беше по-скоро привидно, отколкото истинско. Чуваше се едва доловимият пулсиращ рев на ракетите и тихото свистене на въздуха край външната обвивка, което означаваше, че корабът още не е напуснал широкия пояс на земната атмосфера. Но освен тези шумове до него достигаше и настойчивата мисъл на Бабчето, и така се оформяше един фон, който можеше да се нарече всичко друго, но не и тишина.
	Цялостното впечатление се разби на отделни фрагменти. Бабчето. Активният, съзнателно насочен поток на мислите й. Джоана Хилъри, която най-напред се беше сблъскала със съпротивата му, а после го беше разпитвала, вместо веднага да го убие, и беше дала време на старицата да се съвземе от удара, очевидно целящ само временно да я извади от строя, за да може в същото време жената незабелязано да се прокрадне зад гърба му. Един смъртоносен удар без съмнение би отекнал в чувствителните му сетива с огромна сила. А лекият удар не би могъл да замае Бабчето задълго. Старата вещица се беше съвзела. Джоми отвори широко мозъка си за мисловния й поток.
	„Джоми, тя ще ни убие и двамата. Но Бабчето има план. Дай ми знак, че ме чуваш. Потропай с крак. Джоми, Бабчето има план как да я спрем.“
	Настойчивото послание прииждаше отново и отново, без да се повтаря напълно, всеки път съпроводено от нови хрумвания и неконтролируеми отклонения. Нито един човешки мозък при такава слаба практика не би могъл задълго да насочи мисълта си само в една насока. Но основната посока се запазваше. Бабчето беше жива, осъзнаваше опасността и беше готова отчаяно да се бори заедно с него, за да я избегне.
	Джоми започна лекичко да потропва с крака по пода, после по-силно, докато накрая долови: „Бабчето те чува.“ Той спря и се вслуша в трескавата й мисъл. „Бабчето всъщност има два плана. Първият е да вдигна шум. Това ще стресне жената и ще ти позволи да се нахвърлиш върху нея. Тогава Бабчето ще ти дойде на помощ. Вторият план е Бабчето да стане от пода, да се промъкне до вратата и да скочи върху жената, когато онази е най-близко. Тя няма да го очаква, и тогава ти ще можеш да се намесиш. Бабчето най-напред ще каже «Едно!», после «Две!». Тропни с крак при по-добрия план. Но най-напред си помисли малко.“
	Нямаше какво да се мъдрува. Първият план беше мигновено отхвърлен. Никакъв шум не би могъл да извади от равновесие един слен със здрави нерви. Единствената надежда беше във физическото нападение.
	„Едно!“ — изрече мислено Бабчето. Джоми остана неподвижен, заслушан иронично в неспокойните обертонове на мисълта й, които му подсказваха, че тя копнее този безнадежден план да бъде приет и така да избегне опасността за скъпоценната си кожа. Тя обаче беше практична стара негодяйка и дъртият мозък й подсказваше, че планът е слаб. Най-сетне умът й неохотно изтласка следващата дума: „Две!“
	Джоми тропна с крак. Междувременно Джоана Хилъри говореше по радиостанцията. Тя разказа историята му, предаде предложението му за сътрудничество и накрая изрази собственото си убеждение, че той трябва да бъде пречукан.
	В ума на Джоми за миг се мярна мисълта, че само преди няколко минути сигурно щеше да следи със затаен дъх обсъждането и мненията, които скритият високоговорител предаваше едно след друго. Оттам звучаха не само дълбоки мъжки гласове, но и богати, мелодични женски трели. Ала сега той едва следваше нишката на спора. Улавяше липсата на единодушие. Една от жените искаше да знае името му. Известно време той не разбра, че към него се обръщат директно.
	— Името ти! — повтори гласът по радиото.
	Джоана Хилъри направи крачка по посока на вратата.
	— Глух ли си? — сопна му се тя. — Питат за името ти.
	— Името ли! — повтори Джоми, изненадан, че му задават този въпрос. Ала нищо не би могло да отвлече напълно вниманието му в този върховен миг. Сега или никога! Той тропна с крак. Всяка странична мисъл се беше изпарила. Знаеше само, че Бабчето е зад вратата и усещаше вибрациите, излъчвани от нея. Напрежението в цялото й тяло, готовността да действа и, в последния миг, парализирането й от шубе. Той чакаше безпомощен грохналото й тяло да излезе от вцепенението.
	Но споменът за хилядите грабителски набези в дългата й кариера се надигна в нея и й даде сили. Тя нахълта в стаята с блестящи очи и оголени зъби и се хвърли към Джоана в гръб. Мършавите й ръце обгърнаха раменете на жената над лактите.
	Пръстът на Джоана Хилъри натисна спусъка и пламъкът се разби в пода в безсилна ярост. Като хванато в примка животно младата жена се извъртя с неподозирана сила. За миг Бабчето увисна, вкопчена отчаяно в раменете й. Но този миг беше решаващ. Джоми се метна напред.
	Бабчето пронизително изпищя. Костеливите й ръце на граблива птица се откъснаха от плячката и тъмното мършаво тяло се просна на пода.
	Джоми Крос и не помисли да си премери силите с жената. Джоана Хилъри скочи отгоре му като тигрица, но той й нанесе бърз, рязък удар по шията с опакото на дланта. Ударът беше опасен и изискваше съвършена координация на мускулите и нервите. Така би могъл лесно да й строши врата, но умелото му, ловко движение само я лиши от съзнание. Той я подхвана, докато падаше. Когато я полагаше на пода, умът му с трескава бързина проникна в съзнанието й зад блокиралата защита и затърси, но пулсацията на приспания мозък беше твърде бавна, а калейдоскопът от картини сякаш беше застинал.
	Той я разтърси леко, наблюдавайки менящия се рисунък на мислите й, докато движението предизвикваше слаби химически промени в организма й, а те на свой ред променяха картината в ума й. Но нямаше време да се впуска в подробности; и когато образите в главата й добиха по-оформен и заплашителен вид, той я пусна и се хвърли към радиото.
	С най-нормалния глас, който можа да изтръгне от себе си, Джоми заговори:
	— Аз все още съм готов да обсъдя приятелски проблема. Мога да бъда от голяма полза за вашата раса.
	Никакъв отговор. Той повтори по-настойчиво предложението си и добави:
	— Имам голямо желание да се споразумея с такава могъща организация, каквато е вашата. Дори ще ви върна кораба, стига да ми посочите как бих могъл да изляза оттук, без да попадам повече в капан.
	Тишина. Той изключи радиото и се обърна мрачно към Бабчето, която се беше поизправила на пода.
	— Безнадеждна работа. Всичко това — този кораб, тази жена — е част от клопка, която е пресметната до най-малката подробност. В този момент седем тежковъоръжени крайцера, всеки от по сто хиляди тона, са по петите ни. Техните уреди за засичане реагират на кашите антигравитационни приспособления, така че дори тъмнината не може да ни скрие. С нас е свършено.
	Нощните часове се нижеха бавно и с всяка изминала минута проблемът им изглеждаше все по-неразрешим. От четирите живи същества в това синьо-черно небе само Бабчето се беше унесла в неспокоен сън, свита в едно от пневматичните кресла. Двамата сленове и този неуморим, бумтящ, носещ се стремително кораб бяха будни.
	Фантастична нощ! От една страна, съзнанието за съкрушителната мощ, която можеше да ги връхлети всеки миг. От друга… Джоми гледаше като омагьосан видеоекрана с чудната картина, разгръщаща се там долу. Цяла вселена от светлини, сияещи навсякъде, докъдето поглед стига. Пръски, локвички, вирове, езера, океани от светлина — изолирани ферми, села, малки и големи градове, а отвъд тях — многото километри на гигантския мегаполис. Когато най-сетне откъсна поглед от екрана, срещна сивите очи на Джоана Хилъри, която седеше с вързани ръце и крака на стола. Тя го гледаше въпросително.
	— Е, реши ли вече? — попита жената, още преди да е отворил уста.
	— Какво да съм решил?
	— Кога ще ме убиеш, какво друго!
	Джоми печално поклати глава.
	— Не мога да се начудя — тихо изрече той, — каква е тази нагласа, че трябва или да убиеш, или да приемеш смъртта. Нямам намерение да ви убивам. Смятам да ви освободя.
	Тя не отговори веднага, накрая произнесе замислено:
	— Няма нищо за чудене в нагласата ми. Цял век истинските сленове са избивали събратята ми като кучета. От векове и ние им отвръщаме със същото. Кое би могло да бъде по-естествено?
	Джоми нетърпеливо сви рамене. Твърде много въпросителни се бяха появили около истинските сленове, за да си позволи да ги обсъжда, когато трябваше изцяло да се съсредоточи върху предстоящото бягство. Той каза само:
	— Сега не ме вълнува тази безполезна, немилостива война между хора и сленове, водена в три посоки. По-важно е, че има седем бойни кораба, които ни преследват по петите.
	— Жалко, че си узнал за тях — промълви жената. — Така само ще си изгубиш времето в тревоги и пресмятания. За теб щеше да бъде далеч по-добре да си вярваш, че си в безопасност, и да загинеш в мига, в който откриеш, че си се заблуждавал.
	— Само че аз още не съм мъртъв! — избухна Джоми. — Знам, че е твърде самонадеяно един недорасъл слен да си въобразява, че има изход от клопката. Уважавам безкрайно много интелигентността на възрастните сленове, но в същото време не забравям, че вашите хора вече претърпяха няколко поражения още в началото. Кажете ми, например, защо тези кораби продължават да се бавят, щом са толкова сигурни, че нищо не им пречи да ме унищожат? За какво им е притрябвало това?
	Джоана Хилъри се усмихна, а силното й, нежно лице се изглади и придоби спокоен израз.
	— Не очакваш да ти отговоря, нали?
	— Така е — усмихна се и Джоми в отговор, но в гласа му прозвуча тъга. — Виждате, че малко съм пораснал за последните няколко часа. До снощи бях наистина много невинен, идеалист до крайна степен. Ще ви кажа, че през тези няколко минути, докато стояхме един срещу друг с насочени оръжия, вие можехте да ме гръмнете, без да срещнете каквато и да било съпротива от моя страна. За мене вие бяхте представителка на собствената ми раса, а всички сленове трябваше да се обединят. Не бих натиснал спусъка дори и заради спасението на душата си. Вие, обаче, отложихте този момент, защото искахте да ме разпитате. Сега условията се промениха.
	Жената присви красивите си устни.
	— Струва ми се, че започвам да разбирам накъде биеш.
	— Близко е до ума — кимна навъсено Джоми. — Или ще ми отговорите, или ще ви чукна по главата и ще получа информацията от приспания ви мозък.
	— Откъде знаеш, че ще ти кажа ис… — започна жената, но в следващия миг в погледа й проблесна разбиране. Очите й се разшириха. — Нима искаш…
	— Точно така! — Той се вгледа насмешливо в пламтящите й, изпълнени с ненавист очи. — Ще свалите защитата си. Аз, разбира се, не очаквам абсолютно безпрепятствен достъп до съзнанието ви. Нямам нищо против да контролирате мислите си в някаква степен. Но ще трябва да свалите щита. Хайде!
	Тя седеше притихнала и вцепенена, а очите й святкаха от отвращение. Джоми я наблюдаваше с любопитство.
	— Изумен съм колко странни комплекси се развиват в умовете, които нямат пряк контакт с други умове. Възможно ли е представителите на вашия вид да са си изградили свои малки светове, тайни светилища вътре в себе си? И също като лесно ранимите човешки същества да не допускат никого там? Това е важно от психологическа гледна точка, защото може да разкрие основната причина за войната между сленовете. Както и да е, да оставим засега този проблем настрани. Спомнете си, че вече съм бил в съзнанието ви. Спомнете си и обстоятелството, че според собственото ви твърдение само след няколко часа огнехвъргачките ви ще ме пометат от лицето на света.
	— Разбира се — изрече бързо тя. — Това е така. Ти ще бъдеш мъртъв. Хубаво, ще отговоря на въпросите ти.
	Съзнанието на Джоана Хилъри беше като книга с безброй страници, изумително богата, невероятно сложна структура, побрала в себе си милиарди впечатления, трупани в продължение на години от изключително наблюдателен интелект. Джоми улови бързите, мъчителни проблясъци на неотдавнашни изживявания. Мярна му се картината на невероятно унила планета с ниски планини, пясъци и мраз, вечен мраз. Марс! Пред мисления му взор се откри великолепен град под стъклен похлупак, някакви огромни машини копаеха под ослепителна електрическа светлина. Някъде с жестока, неземна ярост виеше снежна виелица. Черен космически кораб, лъщящ като тъмен скъпоценен камък в слънчевите лъчи, за миг се мярна през дебело чиниевидно стъкло.
	Тя бавно заговори и бъркотията постепенно доби ред. Джоми не я пришпорваше, независимо от убеждението си, че всяка секунда е ценна, че всеки миг смъртта можеше да връхлети беззащитния кораб. Думите й и мислите, които ги потвърждаваха, бяха като шлифовани диаманти, омагьосващи с блясъка си.
	Сленовете без антени знаели за натрапника още от мига, в който започнал да се катери по стената. Любопитни да разберат каква е целта му, те не направили опит да го спрат, когато можели лесно да го унищожат. Оставили му няколко открити възможности да проникне в кораба, и той използвал една от тях. Неизвестно останало защо алармената система в този участък от пътя не се задействала.
	Причината бойните кораби да се бавят с унищожаването му се криеше в опасенията им да използват оръдията си над толкова гъсто населен континент. Ако той се издигнеше достатъчно високо или се отклонеше към морето, бързо щяха да го унищожат. От друга страна, ако предпочетеше да кръжи над континента, след някой и друг час горивото му щеше да свърши или пък още преди това щеше да съмне и тогава те можеха да използват електрическите си огнехвъргачки по най-бързия и смъртоносен начин.
	— Да предположим, че се приземя в деловата част на някой голям град — каза Джоми. — Има голяма вероятност да успея да се скрия сред толкова много сгради и хора.
	Джоана Хилъри поклати глава.
	— Ако скоростта на кораба падне под двеста мили в час, той ще бъде унищожен, независимо от риска и от това, че се надяват да ме запазят жива, като пленят кораба невредим. Виждаш, че съм напълно искрена с тебе.
	Джоми Крос мълчеше. Разбираше, че няма на какво да разчита. Тактиката им беше съвсем прозрачна. Те се осланяха предимно на големите си оръдия и на количеството им.
	— И всичкото това — възкликна най-сетне той — заради един нещастен слен и един-единствен кораб! Колко ли е могъщ страхът им, щом ги тласка към такива усилия, такива разходи, а крайният резултат е толкова незначителен!
	— За нас гадините са извън закона — долетя хладният отговор. Сивите очи на жената искряха с приглушен пламък. Мислите й се съсредоточиха върху разговора. — Човешките съдилища не освобождават затворниците, само защото издръжката им ще струва по-скъпо от цената на откраднатото. Освен това, отмъкнатото от тебе е толкова ценно, че ако се отървеш, това ще бъде най-големият ни провал.
	Джоми започваше да се дразни.
	— Много лесно решихте, че истинските сленове още не са овладели тайната на антигравитацията. Целта ми през следващите няколко години ще бъде да опозная истинските сленове, след като се добера до убежищата им. И мога да ви кажа още отсега, че няма да приема на доверие нищо от онова, което ми казахте. Самият факт, че са се скрили толкова удачно, вече показва с какви огромни възможности разполагат.
	— Нашата логика е много проста — възрази Джоана. — Не сме виждали техни кораби, значи нямат такива. Дори онзи нелеп полет до двореца вчера показа, че тяхната машина, колкото и сносна да е, използва импулсни реактивни двигатели — именно онзи тип мотори, от който ние сме се отказали преди цял век. Логиката, както и науката, е умозаключение, направено на базата на наблюдения, така че…
	Джоми се нацупи. Идеше му да плаче. Всичко за сленовете беше грешка. Те бяха идиоти и убийци. Бяха започнали глупава, безмилостна, братоубийствена война срещу сленовете без уловители. Те се спотайваха някъде и насочваха дяволската си мутационна машина към човешките майки, а после уродите, които се появяваха на бял свят, биваха унищожавани от медицинските власти. Шантаво, нелепо унищожение! Не, всичко това просто не си пасваше!
	Не си пасваше с благия характер на майка му и баща му. Не си пасваше с гения на баща му, нито с факта, че шест години самият той беше „облъчван“ от гнусните мисли на Бабчето, без да се омърси. И, най-сетне, не се връзваше с обстоятелството, че той, един подрастващ слен, се беше натикал в този неподозиран капан и само благодарение на малка пролука в мрежата им, на един неизвестен за тях фактор, досега не беше паднал жертва на отмъщението им.
	Атомният му пистолет! Единственият фактор, за който те все още не подозираха. Разбира се, от него нямаше да има никаква полза срещу бойните кораби, кръстосващи небето в околния мрак. Щеше да му отнеме година, докато успее да конструира огнехвъргачка с достатъчно силен лъч, способен да достигне тези кораби и да ги пръсне на парчета. Но едно можеше да се направи. До каквото и да се докоснеше, то щеше да се разпадне на атоми от неговия унищожителен огън. Да, за бога! Той имаше отговора, трябваше му само време и малко късмет.
	Блясъкът на прожектор освети видеоекрана. В същия миг корабът подскочи като изритана с все сила играчка. Металът изскърца, стените се разтърсиха, лампите замигаха, после оглушителният шум постепенно утихна и се превърна в заплашителен шепот. Джоми скочи от креслото, в което ударът го беше захвърлил, и сграбчи лоста на ракетния активатор.
	Машината подскочи яростно под напора на ускорението. Преодолявайки огромната тежест, която го притисна, той се пресегна и включи радиото.
	Обстрелът продължаваше и ако не ги накараше да спрат, никога нямаше да има шанс да осъществи плана си. Богатият, преливащ от интонации глас на Джоана Хилъри повтори като ехо мисълта, пулсираща в съзнанието му.
	— Какво се каниш да правиш? Да ги разубедиш? Не бъди толкова наивен. Ако в крайна сметка са решили да пожертват мене, мислиш ли, че ще се загрижат особено за тебе?


>	Глава 11

	Отвън нощното небе тънеше в мрак. Звездите блещукаха със студен пламък в безлунното небе. Нямаше никаква следа от вражески кораб — нито сянка, нито движение сред необятната тъмносиня бездна.
	Вътре в кораба внезапен дрезгав вик от съседната стая раздра напрегнатата тишина. Последва порой от несдържани ругатни. Бабчето се беше събудила.
	— Какво има? Случило ли се е нещо?
	Кратко мълчание, после гневът внезапно се стопи, изместен от зараждащ се ужас. Неспокойните й мисли рукнаха като буен поток. Непристойни ругатни, родени от страха, изпълниха въздуха. „Бабчето не иска да умре. Да изтребят всички сленове, но не и Бабчето. Бабчето има пари да…“
	Беше пияна. Сънят беше помогнал на алкохола да я победи отново. Джоми затвори съзнанието си за мислите и думите й и настойчиво заговори по радиостанцията:
	— Към командирите на бойните кораби! Към командирите на бойните кораби! Джоана Хилъри е жива. Готов съм да я освободя на съмване, при едно условие — да ми се даде възможност да излетя отново.
	Последва тишина, най-сетне в кабината прозвуча женски глас:
	— Джоана, там ли си?
	— Да, Мариан.
	— Съгласни сме при следните условия: ще ни информираш един час преди кацането за мястото. Това трябва да стане най-малкото на тридесет мили от най-близкия голям град, тоест, вземаме предвид петте минути, необходими за ускорението и забавянето. Разбира се, ще се съобразим с това, че разчиташ да избягаш. Много добре. Ще получиш още два часа. Ние ще получим Джоана Хилъри. Мисля, че сделката е равностойна.
	— Приемам — каза Джоми Крос.
	— Чакай! — извика Джоана. Но Джоми се оказа по-бърз. Секунда преди думата да се откъсне от устните й, той вече беше натиснал копчето.
	— Не биваше да издигаш пак преградата пред ума си! — изрече строго момчето. — Друго предупреждение не ми е нужно. Но, разбира се, ти нямаш избор — ако не беше вдигнала щита, щях просто да прочета мисълта ти. — Той я изгледа с подозрение. — Какъв беше този напън да се жертваш, само и само да ме лишиш от двата часа живот, които ми остават?
	Жената мълчеше. Погледът на сивите й очи беше по-замислен от всякога. Джоми подхвърли подигравателно:
	— Да не би действително да допускаш, че мога да избягам?
	— Чудех се — изрече тя — защо алармата не ни предупреди за пътя, по който си се добрал до кораба. Тук явно има някакъв фактор, който не сме предвидили. Ако наистина успееш да избягаш…
	— Ще избягам! — тихо я прекъсна Джоми. — И ще живея, напук на всички хора, на Киър Грей и Джон Пети и гнусната тълпа убийци в двореца. Ще живея напук на всичките сленове без антени, колкото и да е огромна организацията им и колкото и да им се иска да ме унищожат. И един ден ще открия истинските сленове. Не сега, защото едно момче не може да се надява на успех там, където хилядите сленове без уловители са се провалили. Но аз въпреки всичко ще ги открия и този ден… — Той замълча, после продължи сериозно: — Госпожице Хилъри, искам да ви уверя, че нито този, нито който и да било кораб някога ще се обърне срещу вашата раса.
	— Говориш твърде необмислено — горчиво отвърна тя. — Как можеш да обещаваш каквото и да било от името на безжалостните създания, които управляват организацията на гадините!
	Джоми Крос я изгледа внимателно. В думите й имаше логика. И все пак, докато седеше в тази добре оборудвана кабина с блестящия команден пулт и сияещите екрани, отпуснат в удобното кресло, той се почувства силен и значим. Беше син на баща си, наследник на плодовете на неговия гений. Ако имаше време, щеше да стане господар на сила, срещу която нищо не би могло да се опълчи.
	В гласа му се долавяше отзвукът на тези мисли, когато изрече:
	— Госпожо, въпреки цялата си скромност смея да заявя, че на света в този момент едва ли има по-значима личност от сина на Питър Крос. Където и да ида, думите и волята ми ще се зачитат. В деня, в който открия истинските сленове, конфликтът между нас ще приключи завинаги. Казахте, че бягството ми би било истинска катастрофа за сленовете без антени; нищо подобно, то ще бъде най-голямата им победа. Един ден ще се убедите в това.
	— А дотогава — мрачно се усмихна жената, — разполагаш с два часа, за да се отървеш от седемте тежки бойни кораба, собственост на истинските господари на Земята. Явно още не си разбрал, че ние не се боим нито от хората, нито от гадините и че нашата организация е по-могъща, отколкото въобще можеш да си представиш. Във всяко село, всеки по-малък и по-голям град има внедрени наши представители, при това немалко на брой. Ние си знаем силата и не е далеч денят, когато ще се обявим пред целия свят, ще вземем властта и…
	— Но това означава война! — избухна Джоми.
	— Ще ги смажем напълно само за два месеца — студено го увери тя.
	— И после? Какво ще стане с хората, когато това се случи? Ще държите вовеки веков в подчинение четири милиарда роби?
	— Ние стоим неизмеримо по-високо от тях. Нима трябва вечно да се крием, да търсим убежище на студени планети, когато жадуваме за зелената Земя и за отдих от тази безконечна борба с природата и с хората, които ти така яростно защитаваш? Ние не им дължим нищо, освен страдания. Обстоятелствата ни задължават да им се отплатим с лихвите!
	— Катастрофата ще бъде за всички — възрази Джоми Крос.
	Жената сви рамене.
	— Факторът, който работеше в твоя полза там, в Центъра за полети, когато пасивно изчаквахме какво ще се случи, няма да ти помогне сега, когато позицията ни е ясна — ще трябва да те унищожим с най-мощните си оръжия. Една минута обстрел ще превърне този кораб в пепел, която ще се развее, преди да е достигнала земята.
	— Достатъчно! — прекъсна я Джоми.
	Странно! Не беше допускал, че му остава толкова малко време, и сега можеше да разчита единствено на слабата надежда, че скоростта на кораба му ще приспи подозренията им.
	— Добре, стига сме дърдорили за това — изрече той прегракнало. — Ще ви преместя в съседното помещение. Ще трябва да монтирам във вътрешността на корабния нос стегателен патрон и не желая да видите какво ще сложа в неговия цилиндър.
	За миг преди да се приземи Джоми Крос зърна сиянието на града на запад, после тъмнозелената стена на долината заслони от погледа му искрящото море от светлини. Леко като перце корабът докосна земята, а когато той включи антигравитацията, заплава над полето с неземна лекота. Джоми отвори вратата и се приближи към Джоана.
	С нейния електрически пистолет в ръка (собственото му оръжие беше закрепено с менгеме в патрон на носа) той я наблюдаваше как прекрачва колебливо прага. Над хълмовете на изток се развиделяваше и светлината, все още сивкава и слаба, очертаваше причудливо силния й строен силует. Без да изрече нито дума, жената скочи на земята. Той пристъпи напред и застана на прага. Сега главата й беше на височината на люка, осветена от прииждащата отвътре светлина.
	Тя се обърна и вдигна поглед към него. Лицето й беше умислено и съсредоточено.
	— Как се чувстваш? — попита тя.
	Той сви рамене.
	— Малко съм замаян, но смъртта ми изглежда твърде далечна и сякаш няма пряко отношение към мене.
	— Заблуждаваш се — искрено отвърна Джоана. — Нервната система на сленовете е почти непревземаема крепост. Тя не познава безумието и треската на страха. Ние убиваме, защото се налага и логиката ни го подсказва. Когато смъртта заплашва собствения ни живот, ние приемаме неизбежното, борим се до последно с надеждата, че някакво непредвидено обстоятелство ще обърне развоя на събитията в наша полза и накрая неохотно се разделяме с живота със съзнанието, че не сме живели напразно.
	Той я погледна изненадан, доловил с мислите си нежната пулсация на полутоновете в мозъка й, излъчващи странно доброжелателство. То звучеше и в гласа й. Джоми присви очи. Какво ли кроеше нейният практичен, остър и хладен ум?
	— Джоми Крос, може би ще останеш изненадан ако ти кажа, че вече вярвам на историята ти и че твърденията ти не ми изглеждат голословни. — Тя продължи: — Ти наистина държиш на думата си. Ти си първият истински слен, когото срещам в живота си, и за пръв път сега усещам някакво облекчение, сякаш след всичките тези векове безпросветният мрак започва да се разсейва. Ако успееш да избягаш от нашите оръдия, моля те, когато пораснеш, да запазиш идеалите си. Не ни предавай! Не се превръщай в оръдие на съществата, които от много години познават само убийството и унищожението. Ти проникна в мозъка ми и знаеш, че не те излъгах за стореното от тях. На каквато и логика да се подчинява философията, която изповядват, тя е погрешна, защото е антихуманна. Не може да не е погрешна, щом води само до нещастия и болка.
	Ако успееше да избяга! Ето какво било! Ако успееше да се измъкне, те щяха да зависят изцяло от неговата добра воля и сега тя правеше всичко възможно да защити собствената си позиция.
	— Но не забравяй едно — говореше Джоана, — помощ от нас не можеш да очакваш. Собствената ни безопасност ни задължава да гледаме на тебе като на враг. Прекалено много неща зависят от това, съдбата на твърде много хора е поставена на карта. Ето защо не разчитай на снизхождение нито сега, нито в бъдеще, Джоми Крос, независимо какво съм ти казала, не разчитай особено и на факта, че ме пускаш свободно да си ходя. И не се опитвай да се вмъкнеш сред нас. Предупреждавам те, това би означавало сигурна гибел за тебе. Виждаш ли, ние смятаме, че истинските сленове ни превъзхождат по интелигентност, или по-точно, че са ни изпреварили в интелектуалното си развитие, благодарение на умението им да четат мисли. Сигурни сме, че са способни на всякаква измама, че няма да се спрат пред никаква жестокост. Те са в състояние дълго и търпеливо да кроят планове и да чакат, та ако трябва и тридесет, и сто години. Ето защо, макар и да повярвах, че си ми казал истината, бих те убила още в този миг, защото не знам в какво ще се превърнеш, когато пораснеш. Никога не поставяй добрата ни воля на изпитание. Нас ни ръководи не търпимостта, а подозрението. А сега сбогом и, колкото и абсурдно да ти звучи, късмет!
	Той я проследи с поглед как крачеше леко и бързо в сумрака, обгръщащ долината, на запад, в посока към града. Натам беше и неговият път. Силуетът й се разтвори в предутринната дрезгавина, докато изкачваше хълма. Той бързо затвори вратата, втурна се в стаята, която служеше за склад, и смъкна от стената два скафандъра. Старицата се размрънка недоволно, докато я натикваше насила в единия. Самият той навлече втория в движение, докато вървеше към командната кабина.
	Затръшна вратата под носа на дъртофелницата, която вече беше достатъчно изтрезняла и го гледаше злобно иззад прозрачното стъкло на шлема, и се отпусна на стола, загледан в звездния екран. Ръката му се протегна към лоста за антигравитацията. За миг се поколеба — с всяка секунда, колкото повече наближаваше решителният момент, съмненията му се усилваха. Имаше ли някаква надежда простичкият му план да успее?
	Джоми виждаше корабите, малки тъмни точици в небето над него. Слънцето вече беше изгряло и в заискрилите му лъчи се очертаваха дребните издължени силуети, подобни на мухи, накацали по лазурносин таван. Облаците и леката мъглица в долината се вдигаха стремително и Джоми си каза, че дори и времето е против него, щом вижда корабите толкова ясно на видеоекрана. Той все още беше скрит в сенките на тази прелестна, чиста малка долина, но само след няколко минути прекрасният слънчев ден щеше да унищожи всичките му шансове за спасение.
	Беше толкова напрегнат, че изплувалата в ума му мисъл в този миг сякаш идеше от самия него:
	„… всичко е наред. Старото Бабче ще се отърве от слена. Ще си намери отнякъде малко грим и ще си промени външността. Каква полза да си била актриса, ако не можеш да се преобразиш? Бабчето ще си избели лицето, също като едно време, и ще промени старата си физиономия. Пфу!“
	Плюенето явно беше предизвикано от мисълта за същата тази физиономия и Джоми побърза да се освободи от „приятната“ представа. Думите й обаче заседнаха в съзнанието му. Родителите му използваха фалшиви коси, но неизбежното повреждане на естествената коса и необходимостта от подстригване правеха този способ доста неудобен. Независимо от това сленовете бяха принудени да го прилагат и сега, когато той беше достатъчно голям за да прибегне до него, с помощта и опита на Бабчето можеше да се справи съвсем прилично.
	Странно, но в мига, в който се появи някакъв план за бъдещето, всичките му колебания се изпариха. Лек като прашинка, корабът се откъсна от земята и се устреми нагоре с огромна скорост, когато ракетните двигатели оживяха. Пет минути за ускорението и забавянето, беше казал командирът на сленовете без антени. Джоми се усмихна криво. Нямаше никакво намерение да забавя. Без да намалява скоростта, той се устреми към реката, чиято широка черна ивица се виеше в покрайнините на града. Градът, който беше построен благодарение на същата тази река. В последния момент той натисна лоста за ускорението докрай.
	И в този последен миг, когато вече беше твърде късно, командирът на преследвачите явно загуби своята самоувереност. Сленовете забравиха нежеланието си да използват оръдията и да се показват близо до големите градове. Корабите се спуснаха като огромни хищни птици; всичките седем едновременно откриха огън. Джоми леко подръпна тънкия шнур, вързан за спусъка на собственото му оръжие, което беше монтирал на носа.
	Отвън го връхлетя страшен удар и тласна напред кораба му, който и без това се движеше с пределните триста мили в час. Той обаче почти не му обърна внимание — вражеският огън не беше причинил непоправими щети. Цялото му същество беше съсредоточено върху собственото му оръжие. Когато дръпна шнура, избухна бял пламък. В дебелия метален нос на кораба зейна дупка, две стъпки широка. Смъртоносният бял лъч на дезинтегратора се разтвори като ветрило. Водата в реката пред вражеската флотилия се заизпарява и корабът се плъзна ръмжейки в разтворилия се тунел, забавяйки рязко скоростта.
	Видеоекраните потъмняха от настръхналите кални маси, обкръжаващи кораба, после станаха непрогледно черни — водата остана назад и атомният разрушител задълба с невъобразима сила в земните пластове.
	Това наподобяваше полет във въздуха, но без специфичното съпротивление, като се изключи налягането, създавано от работата на ракетните двигатели. Съставките на почвата, разложени на своите елементи, тутакси загубиха въображаемата си математическа плътност и се превърнаха в частици разредена материя. Изгражданите десетки милиарди години връзки се разпаднаха до най-простата си, първична структура.
	Джоми следеше със застинал поглед голямата стрелка на часовника си. Десет, двадесет, тридесет… минута. Той започна внимателно да насочва носа на кораба нагоре, но огромното налягане, породено от забавянето, правеше маневрата почти невъзможна. Подир още тридесет секунди изключи ракетните двигатели.
	След две минути и двадесет секунди подземен полет корабът спря. Вероятно беше близо до центъра на града, защото зад него се простираше около осем мили тунел, в който сега нахлуваха водите на изтерзаната река. Водата щеше да запълни прохода, но вбесените сленове без „мустачки“ едва ли щяха да имат нужда от разяснение, за да разберат какво се е случило. А може би в този миг уредите им вече бяха засекли местоположението на кораба.
	Джоми се разсмя щастливо. Какво пък, да го засичат! Какво можеха да му сторят? Опасностите тепърва предстояха — огромни опасности, особено когато излезеха с Бабчето на повърхността. Цялата организация на сленовете без антени дотогава щеше да бъде предупредена за него. Но всичко това беше в бъдещето. А засега победата беше негова и след толкова изнурителни часове душата му ликуваше. Сетне си помисли погнусен за намерението на Бабчето да се отърве от него.
	Смехът замря на устните му. Той поседя известно време, вглъбен в размисъл, после стана и тихо се прокрадна към съседното помещение. Черната торбичка с парите, която му беше нужна, лежеше в скута на бабулята, стисната здраво в хищните й пръсти. Преди още да е усетила намеренията му, Джоми грабна торбичката. Бабчето изпищя и се хвърли към него. Той хладнокръвно я отблъсна.
	— Недей да беснееш! Реших да приема твоя план. Ще се опитам да се измъкна, маскиран като обикновен човек, после ще се разделим. Ще ти дам пет хиляди. Останалото ще си получиш след около година. Ето какво трябва да направиш. Нужно ми е място за живеене, затова ти ще идеш в планината и ще купиш ранчо или нещо от този род. Когато се установиш, ще пуснеш обява в местния вестник. Аз ще ти отговоря пак чрез вестника и ще се съберем. Ще запазя парите единствено за да не ме изиграеш. Извинявай, но ти ме задържа насила навремето и ще трябва да се примириш и занапред с присъствието ми. А сега се налага да се върна в кабината и да блокирам тунела. Един ден възнамерявам да приспособя този кораб за движение с атомна енергия, а дотогава не ми се ще те да се доберат до него.
	Трябваше да се махне веднага от този град — временно, разбира се, и да се отправи на обиколка из континента. Не можеше да няма други истински сленове. Както майка му и баща му се бяха срещнали случайно, така и той с малко повече късмет щеше да срещне поне един слен. Освен това щеше да предприеме проучвания, в съответствие с все още неясния план, който тепърва започваше да се оформя в ума му. А този план трябваше да го срещне с истинските сленове с помощта на мисълта.


>	Глава 12

	Джоми търсеше и в същото време не спираше да работи. В тихото спокойствие на лабораторията му във фермата на Бабчето всички планове и проекти на баща му, които бяха отпечатани в ума му още от ранно детство, сега намираха своята реализация. Той се научи да контролира по стотици начини безграничната мощ, която държеше в ръцете си, чувствайки се отговорен както пред сленовете, така и пред хората.
	Джоми установи, че ефективността на изобретението на баща му се дължи на два основни фактора. Източник на енергия можеха да бъдат само няколко зрънца материя; и съвсем не беше задължително при използването му да се излъчва топлина.
	Енергията можеше да се превърне в движение, във вибрация, в радиация или направо в електричество.
	Той започна да трупа свой арсенал. Превърна планината недалеч от ранчото в крепост, макар да си даваше сметка, че тя не би издържала на масирана атака. И все пак това беше повече от нищо. С нарастващата увереност на човек, зад чийто гръб стои науката, той се впусна в целенасочени издирвания.
	Джоми Крос пътуваше по шосета, чиито линии се губеха отвъд хоризонта, из странни градове с безкрайни тълпи от хора. Слънцето изгряваше и залязваше, отново изгряваше и отново залязваше, имаше мрачни дни, когато от сутрин до вечер ръмеше ситен дъжд, а нощите се нижеха в безкрайна върволица. Той беше винаги сам, но самотата не го измъчваше — жадната му за впечатления душа поглъщаше без насита потресаващия спектакъл, който се разиграваше ден след ден пред погледа му. Накъдето и да се обърнеше, неизменно се натъкваше на пипалата, които организацията на сленовете без антени беше пуснала навсякъде, и с всяка изминала седмица се озадачаваше все повече. Къде бяха истинските сленове?
	Недоумението не го напускаше — всичко това му се струваше някакъв лудешки пъзел, който не може да разреши. И тази загадка неотлъчно го преследваше, докато крачеше бавно по улицата на стотния — а може би хилядния? — град.
	Нощта се спускаше над града, сияещ с ярките си витрини и с милионите си лампи. Джоми се приближи към будката за вестници и купи няколко местни издания, после се върна при колата си — този съвсем невзрачен, но необикновен боен кораб на колела, който никога не изпускаше от поглед. Застана до дългата ниска машина. Хладният нощен вятър дърпаше вестника от ръцете му, докато Джоми обръщаше страница след страница и бегло преглеждаше заглавията.
	Вятърът стана по-студен и донесе влажен мирис на дъжд. Един силен порив се опита да изтръгне хартията от пръстите му, заблъска я диво и внезапно я раздра, после се втурна с победен писък по улицата, подмятайки бясно парчето вестник пред себе си. Джоми решително сгъна онова, което беше останало, напук на шумните протести на вятъра, и се качи в колата. Час по-късно той изхвърли седемте ежедневника в едно кошче за боклук на тротоара. Дълбоко замислен влезе в автомобила и седна зад волана.
	Все същата история. Два от вестниците бяха на сленовете без антени. За него не беше никак трудно да забележи едва доловимата разлика, по-особеното звучене на статиите, подбора на аргументите и фактите, които отличаваха вестниците на сленовете от човешките. Два от всичките седем. Тези двата обаче имаха най-голям тираж. Така беше кажи-речи навсякъде.
	И отново това беше всичко. Хора и сленове без антени. Нямаше трета група, нямаше я онази разлика, която би му подсказала, че тук действат истински сленове — ако теорията му изобщо беше вярна. Не му оставаше нищо друго, освен да си купи и седмичните издания и да прекара вечерта по същия начин като деня — да обикаля с колата по улиците и да опипва мислено всяка сграда, всяко изпречило му се съзнание. Накрая, когато отново пое на изток, зараждащата се буря го връхлетя като див звяр в мрака.
	Зад гърба му нощта и бурята погълнаха поредния град, поредния му провал.


	Когато на третата година Джоми се върна при речния тунел, намери кораба обгърнат от черна и неподвижна вода. Той обикаляше около него в тинята, насочил цялата невъобразима мощ на атомните си устройства към осакатения му корпус.
	Завари с легирана стомана отвора на носа, издълбан от неговия дезинтегратор в деня, когато бе успял да се измъкне от бойните кораби на сленовете. И денонощно в продължение на цяла безкрайна седмица на напасване металната пиявица пъплеше сантиметър след сантиметър по повърхността на кораба, запоявайки я със страховитата си енергия и променяйки самата атомна структура, докато дебелите стени на дългата гладка машина не бяха закалени от край до край до десет точки.
	Трябваха му няколко седмици да проникне в същността на антигравитационните устройства с техните електрически колебания и да изработи копия, които по горчива ирония на съдбата трябваше да остави в тунела, тъй като детекторите на противника разпознаваха именно тях. Нека да си мислят, че машината им още е там!
	След три месеца къртовски труд, през една студена октомврийска нощ, корабът измина на заден ход шестте мили до изхода на тунела върху въздушна възглавница с помощта на същата тази мощна атомна енергия и изплува на повърхността, в пелената на ситния леденостуден дъждец.
	Дъждът постепенно премина в сняг, после Джоми внезапно се озова отвъд облаците, далеч от невзрачните стихии на Земята. Над него огромният небесен балдахин искреше, обсипан с безброй звезди, и мамеше неподражаемия му кораб. Там беше Сириус, най-яркият камък в скъпоценната диадема, там беше и червеният Марс. Но днес целта му не беше Марс. Това беше кратко предварително разузнаване, пробен полет до Луната, който трябваше да му осигури жизненоважния опит, необходим за подготовката на предстоящото дълго и опасно пътуване. С всеки следващ месец, изгубен в безплодно дирене, това пътешествие му се струваше все по-неизбежно. Един ден трябваше да отиде на Марс.
	Под него обгърнатото от нощта неясно кълбо бързо се смаляваше. По периферията на неизброимото звездно множество плъзна светлина, с всяка изминала минута все по-ярка. Докато съзерцаваше унесен великолепието на наближаващия изгрев, тишината се раздра от настойчивия звън на алармата. Върху екрана някъде далеч напред запримигва сигнален лъч. Джоми включи уредите на забавяне, наблюдавайки промяната в местоположението на лъча. Светлината внезапно угасна и някъде на самата граница на зрителното му поле се появи кораб.
	Бойният кораб не се движеше право срещу него. Той ставаше все по-голям и накрая можеше да се види ясно в ярките слънчеви лъчи почти на самата граница на земната сянка. Огромната тристаметрова конструкция от гладък тъмен метал премина на по-малко от сто мили край него, потопи се в сянката и тутакси се скри от погледа му. След половин час алармата спря да звъни.
	Само десет минути по-късно отново се разнесе същият звън. Вторият кораб беше по-далеч и се движеше перпендикулярно на маршрута на първия. Беше доста по-малък, с размерите на миноносец, и не следваше определен маршрут, а шареше насам-натам.
	Когато и той се отдалечи, Джоми предпазливо насочи своя кораб по предварително определения маршрут, но го измъчваха съмнения, които пораждаха страх. Първо линеен кораб, после миноносец! Защо ли? Това му приличаше на патрул. Само че срещу кого? Със сигурност не срещу хората. Та те дори не подозираха за съществуването на сленовете без антени и на техните кораби!
	Джоми изключи двигателите и не след дълго корабът спря. Още не беше готов да отправи предизвикателство към добре въоръжените бойни кораби, като профучи през техния строй. Вече завиваше внимателно обратно, когато забеляза някакво тъмно тяло, наподобяващо метеорит, устремено към него.
	Джоми мълниеносно смени посоката. Тъмното тяло кривна подир него като някакво оживяло космическо чудовище. След миг черната метална топка се мярна на видеоекрана. Джоми трескаво маневрираше, опитвайки се да отстрани кораба си от пътя й, но преди да извърти, се разнесе оглушителен, смазващ трясък.
	Експлозията го отхвърли на пода; зашеметен и парализиран от сътресението, той остана да лежи там полужив, осъзнавайки, че яките стени бяха издържали на съкрушителния удар. Корабът се тресеше от стремителното ускорение. Замаян, Джоми успя да се привдигне и да се добере до стола пред пулта за управление. Беше попаднал на мина. Плаваща в пространството мина! Какви предпазни мерки бяха предприели само — и срещу какво?
	Потънал в размисъл, той насочи своя очукан, почти изваден от строя кораб към тунела, минаващ под коритото на реката, която течеше през ранчото на Бабчето. Той се виеше и криволичеше в самите недра на планината, но беше сух — реката шумеше и се пенеше далеч по-надолу. Джоми дори не смееше да си помисли колко дълго корабът ще остане скрит там. Външните му стени бяха силно радиоактивни и само това беше достатъчно, за да го направи неизползваем за неопределено време. И още едно беше сигурно — той самият още не беше готов да се опълчи срещу сленовете без антени, нито пък да ги надхитри.
	Два дни по-късно Джоми Крос стоеше на прага на разнебитената, разпадаща се фермерска къща и наблюдаваше госпожа Линан, най-близката им съседка, която вървеше със стиснати устни по пътеката между двете овощни градини. Тя беше руса дебеланка, зад чието топчесто бебешко лице се криеха неутолимо любопитство и злонамереност. Сините й очички недоверчиво се спряха върху високия тъмнокос и тъмноок внук на Бабчето.
	Джоми развеселен й отвори вратата и я последва в гостната. В ума й царуваше невежеството, отличаващо всички жители на затънтените селски райони в един свят, в който от образоваността беше останала само бледа сянка — размито отражение на цинизма на официалните власти. Тя дори не знаеше какво точно представляват сленовете, но беше убедена, че Джоми е един от тях, и беше дошла, за да се увери лично в това. Сега беше моментът младият мъж да изпробва на практика метода си на хипноза с помощта на кристали. Беше му твърде забавно да я наблюдава, как поглежда с едно око малкия кристал, поставен на масата близо до нея. Следеше начина, по който тя разговаряше, напълно в присъщия си стил, без и през ум да й мине, че е престанала да бъде шпионин по своя воля и се е превърнала в негова робиня.
	Най-сетне жената си тръгна, огряна от лъчите на есенното слънце и външно непроменена. Ала целта, която я беше довела в старата фермерска къща, беше напълно забравена — сега мозъкът й беше настроен съвсем иначе спрямо сленовете. Нямаше омраза — това щеше да й е от полза в бъдещето, което Джоми предвкусваше, но нямаше и симпатия — подобно нещо щеше да я предпазва в един свят, населен със сленомразци.
	На другия ден Джоми се срещна със съпруга й, чернобрад великан, в полето далеч от къщата. Един спокоен разговор, малко по-различно настроен кристал — и мъжът също беше в негова власт.
	През месеците, когато си отпочиваше в компанията на хипнотично облагородената старица — някогашното Бабче — той установи контрол над съзнанието на стотиците фермери в околността, обитаващи това райско кътче в зеленото подножие на планината. Отначало го правеше с помощта на кристалите, но с нарастването на знанията му за човешкия мозък откри, че макар и по-бавно, прекрасно може да се справи и без помощта на атомно неустойчивите стъкълца.
	Пресмятанията му показаха, че дори и да хипнотизира по две хиляди души годишно, изключвайки от сметката новите поколения, щяха да му потрябват два милиона години, за да се справи с четирите милиарда души на планетата. Два милиона сленове обаче биха могли да го постигнат само за една година, при положение че владеят тайната на неговите кристали.
	Два милиона — а той не можеше да открие и един-единствен! Все някъде трябваше да има поне един истински слен. И през всички предстоящи години, които щяха да минат, докато намереше разрешение на неимоверно сложния ребус — как да се добере до организацията на истинските сленове — той трябваше да търси неуморно този първи представител на своята раса.


>	Глава 13

	Беше попаднала в капан. Катлийн усети как мускулите й се напрягат. Стройното й младо тяло се изпъна като струна пред отвореното чекмедже на писалището на Киър Грей, чието съдържание проверяваше. Умът й застана нащрек и се насочи към междинната врата, зад която стояха двамата мъже. Киър Грей и спътникът му тъкмо отваряха вратата, която свързваше коридора срещу нейната стая с преддверието към личния кабинет на диктатора.
	Досадата й беше неописуема. От седмици очакваше тази среща на съвета, на която Киър Грей трябваше на всяка цена да присъства, за да проникне в кабинета му — и сега тази нелепа случайност! За пръв път откакто се помнеше, Грей беше решил да отиде в стаята й, вместо да я повика при себе си. Всички други изходи се охраняваха, а единственият й път за бягство беше отрязан.
	Да, това си беше същински капан! Влизайки в кабинета, тя не изпитваше никакви угризения. Каква можеше да е целта на един слен, попаднал в плен, ако не да избяга? Сега обаче сериозността на положението й с всяка секунда я плашеше все повече. Да я заловят на местопрестъплението… Тя се отказа да прибира обратно в чекмеджето извадените документи. Нямаше време. Двамата мъже вече бяха пред прага.
	С внезапна решимост Катлийн затвори чекмеджето, блъсна разпилените книжа в единия край на писалището и пъргаво като младо сърне се хвърли в едно кресло. В същия миг вратата се отвори и влезе Джон Пети, следван от Киър Грей. Двамата спряха стъписани. Хубавото и мъжествено лице на полицейския шеф потъмня. Очите му се присвиха. Той се обърна към диктатора и го погледна въпросително. Киър Грей я наблюдаваше с вдигнати вежди и в леката му усмивка се четеше насмешка.
	— Здрасти! — изрече той. — Какво те води насам?
	Катлийн вече беше готова с отговора, но Джон Пети я изпревари. Когато пожелаеше, гласът му беше като кадифе, а този път той се постара да го използва и произнесе ласкаво:
	— Чини ми се, че е дошла да те шпионира, Киър.
	У този човек, с неговата злонамерена проницателност, имаше нещо, което плашеше Катлийн. Сякаш някакво кобно предопределение тегнеше над отношенията й с шефа на тайната полиция — той неизменно присъстваше във всички критични моменти от живота й, а този без съмнение беше точно такъв. Цялата й смелост се изпари, когато си помисли, че едва ли има на света човек, който с такава страст би желал този миг да се окаже гибелен за нея.
	— Виждаш ли, Киър — продължи полицейският шеф, — пак си дойдохме на думата, и то по такъв драматичен повод. След седмица това момиче ще стане на двадесет и една. Както и да го погледнеш, това вече си е пълнолетие. Как смяташ, трябва ли да я оставим тук, докато се гътне от старост на сто или сто и петдесет години, та ако не и на някаква още по-фантастична възраст? Какво мислиш да предприемеш?
	Усмивката на Киър Грей вече не беше така весела.
	— Катлийн, ти знаеше ли, че съм на заседание на съвета?
	— Можеш да не се съмняваш — прекъсна го Пети, — и преждевременното му приключване явно е твърде неприятна изненада за нея.
	— Отказвам да отговарям на каквито и да било въпроси, които този човек би ми задал — изрече хладно Катлийн. — Той се опитва да владее гласа и логиката си, но независимо че успява някак да скрие мислите си, от него определено се излъчва радостна възбуда. И на повърхността на съзнанието му се мярна за миг мисълта, че най-сетне е настъпил удобният случай да ви убеди в необходимостта да бъда премахната.
	Лицето на диктатора беше замислено и някак враждебно. Съзнанието й докосна леко повърхността на мозъка му и откри там оформяща се мисъл, съзряващо решение, което беше невъзможно да прочете. Най-сетне той изрече:
	— Ако погледнем назад, тя е права, Джон. Желанието ти да я видиш мъртва е… хм… доказано. Причината, разбира се, е в това, че си ревностен противник на сленовете, но е странно да срещнеш такъв фанатизъм у един толкова надарен човек.
	Джон Пети направи нетърпелив жест, сякаш да пропъди неприятния намек.
	— Истината е, че аз желая смъртта й, и в същото време не я искам. За мене тя представлява огромна заплаха за държавата, защото не само е тук, в двореца, но и притежава способността да чете мисли. Просто искам да я отстраним от пътя си; и тъй като никога не съм се заблуждавал относно сленовете, физическото й премахване ми се струва най-ефективният начин. Аз обаче няма да настоявам за подобно решение, за да не го отдадете на предубеждението ми. И все пак твърдя, че предложението ми от днешното заседание е най-разумно. Трябва да я преместим на заточение в друга резиденция.
	Никакво движение по повърхността на съзнанието на Киър Грей не подсказваше, че той има намерение да отговори. Погледът му, кой знае защо, беше прикован в нея.
	Катлийн се намеси жлъчно:
	— В момента, в който напусна този дворец, аз ще бъда премахната. Господин Грей го каза много точно преди десет години, когато _вашият_ наемник се опита да ме убие — щом един слен е вече мъртъв, да се разследват обстоятелствата около смъртта му става подозрително.
	Киър Грей поклати глава. Когато заговори, в гласа му прозвуча мекота, каквато никога преди не беше долавяла у него.
	— Много лесно решаваш, че аз не съм в състояние да те защитя, Катлийн. Струва ми се, че като цяло това е най-приемливият план.
	Тя се взря в него втрещено. Изричайки окончателната й смъртна присъда, гласът му вече не беше ласкав, а решителен и безизразен:
	— Събери си дрехите и вещите и се приготви да заминеш до двадесет и четири часа.
	Катлийн се съвземаше. Съзнанието й бавно превъзмогна шока. С кристална яснота тя осъзна, че вече не може да разчита на неговата подкрепа.
	Най-поразителното беше, че той я бе осъдил, все още без да я е уличил в никакво престъпление. Дори не бе погледнал към книжата, които тя беше подредила криво-ляво върху писалището. Значи беше взел решението си единствено въз основа на факта, че я сварва в кабинета си, и на обвиненията на Джон Пети.
	Това беше изненадващо, защото в миналото Грей я беше защитавал от Пети при далеч по-недвусмислени обстоятелства. А и тя беше влизала безнаказано и безпрепятствено в този кабинет поне пет-шест пъти.
	Това означаваше, че решението му е било взето предварително, и нямаше никакъв смисъл да се оправдава. Тя почувства, че и в мислите на Джон Пети се прокрадва изненада. Тази лесна победа го накара да се намръщи. На повърхността на съзнанието му затрептя струнка на неудоволствие, която бързо се смени от твърдото намерение да реши въпроса веднъж завинаги. Той огледа внимателно стаята и накрая спря поглед върху писалището.
	— Най-важното е какво е узнала тя, докато е била сама в кабинета ти. Какви са тези книжа?
	Пети не беше от най-стеснителните. Още преди да зададе въпроса си, той се бе приближил към бюрото. Когато Грей застана зад гърба му, полицейският шеф вече ровеше из документите.
	— Я виж ти, списъкът на старите скривалища на сленовете, които все още използваме, за да ги примамваме. За щастие, имала е твърде малко време дори само да прочете стотиците имена, та камо ли да запомни къде са разположени.
	Катлийн с изненада откри, че мъжът е на съвсем погрешен път, но не това я притесняваше в този момент. Очевидно никой от двамата не подозираше, че умът й не само е запечатал разположението на укритията, но и с почти фотографска точност е фиксирал всички алармени системи, поставени от полицията, за да я предупреждават за всеки ненадейно озовал се там слен. Анализирайки един от полицейските доклади, тя стигна до извода, че съществува нещо като предавател на мисли, чието предназначение е да примамва в укритието онези сленове, които не подозират за него. Но сега това беше без значение.
	По-важно беше поведението на самия Киър Грей. Диктаторът се вглеждаше с интерес в книжата на писалището си.
	— Това е по-сериозно, отколкото мислех — промълви той и Катлийн почувства, че й прималява. — Тя е ровила в бюрото ми.
	Не беше нужно да го казва пред Джон Пети, мислеше си Катлийн. Предишният Грей никога не би дал на най-злия й враг оръжие, което да бъде използвано срещу нея.
	Когато се обърна към нея, очите му бяха студени. Странно, мислите на повърхността на съзнанието му бяха както винаги спокойни и трезви. Тя разбра, че той не й се сърди, просто хладнокръвно е решил, че вече нищо не ги свързва.
	— Иди си в стаята и си приготви багажа — и чакай следващите ми нареждания.
	Катлийн вече се беше обърнала да си върви, когато Джон Пети се намеси:
	— Неведнъж досега си казвал, че причината да я оставиш жива са изследванията ти. Ето защо си мисля, че най-добре ще е все пак, ако вместо да я отдалечаваш оттук, тя мине под закрилата на тайната полиция.
	Катлийн захлопна вратата след себе си и забърза по коридора към стаята си, стараейки се да постави преграда между себе си и мислите на двамата мъже. Нямаше ни най-малко желание да вникне в подробностите около прикрития с лицемерни приказки план за убийство, който диктаторът и неговият лакей може би щяха да обсъждат. Беше й ясно какво трябва да направи тя самата. Отвори вратата на стаята си към един от главните коридори, кимна на пазача, който отговори вдървено на поздрава й, и спокойно се запъти към най-близкия асансьор.
	Теоретически й беше разрешено да се качва само до нивото, което беше на сто и петдесет метра височина, а за самолетните хангари, до които имаше още толкова разстояние, и дума не можеше да става. Но набитият млад войник, обслужващ асансьора, не оказа никаква съпротива срещу съкрушителния удар в челюстта. И той, както и останалите мъже, не допускаше нито за миг мисълта, че високото стройно момиче може да представлява някаква заплаха за един деветдесеткилограмов здравеняк в разцвета на силите си. И преди още да е осъзнал грешката си, вече лежеше в несвяст на пода. Тя върза ръцете и краката му с тел и по същия начин закрепи парцала, с който беше запушила устата му.
	На покрива претърси мислено всяко ъгълче в близост до асансьора, после отвори вратата и бързо я затвори зад гърба си. На десетина метра по-нататък видя самолет. Зад него имаше друг самолет, по който работеха трима механици, а войникът, поставен да пази, си бъбреше с тях.
	Бяха й нужни секунди да стигне до самолета и да се качи. Ненапразно беше надничала в мозъците на летците през всичките тези години. Реактивните двигатели завиха, огромната машина плавно набра скорост и се откъсна от земята.
	— Ей! — догони я мисълта на един от механиците. — Полковникът пак потегли нанякъде.
	— Аха — отговори му друг. — Тоя приятел май…
	След два часа бърз полет на югозапад Катлийн стигна до мястото на скривалището, което си беше набелязала. Тя превключи на автоматично управление и се загледа след самолета, който полетя без нея на изток. Прекара следващите няколко дни в очакване да мине автомобил. Едва на петнадесетия ден иззад пояса от дървета край старото шосе се показа с тихо мъркане дълга черна лимузина и се насочи към нея. Трябваше по някакъв начин да накара шофьора да спре, да го обезвреди и да му отнеме колата. Всеки момент можеше да я връхлети тайната полиция. Длъжна бе да се махне оттук, и то възможно най-скоро. Катлийн прикова поглед в колата и зачака.


>	Глава 14

	Равната зимна прерия най-сетне остана зад гърба му. Джоми се насочи право на изток, после потегли на юг. Все по-надолу и по-надолу. Премина през безкрайна върволица от полицейски кордони. Никой не се опита да го спре. Накрая прочете в мислите на няколко от мъжете, че търсят _момиче-слен_.
	Това го разтърси. За миг му се стори, че умът му не може да побере тази безумна надежда. Не, не ставаше дума за слен без антени. Хората, които различаваха сленовете единствено по уловителите им, биха могли да търсят само истински слен. Което означаваше, че мечтата му е на път да се сбъдне.
	Той се отправи, без да бърза, към района, който мъжете трябваше да обградят. Отклони се от магистралата и се озова на малко странично шосе, което се виеше сред обрасли с дървета долини и високи хълмове. Утрото беше сиво, но към обяд слънцето се показа и засия победоносно върху лазурното небе.
	Усещането, че се е приближил до самия център на опасната зона внезапно се превърна в увереност, когато нечия мисъл докосна съзнанието му. Той я усети като лека пулсация, но с такова огромно значение, че в главата му сякаш избухна взрив.
	„Внимание, сленове! Предава машината-транслатор на мисли Поргрейв. Завийте по страничния път след една миля. По-късно ще получите ново съобщение.“
	Джоми се вцепени. Мека и настойчива, вълната на мисленото съобщение отново го заля, ласкава като летен дъжд:
	„Внимание, сленове!… Завийте по…“
	Той продължи напред, изгарящ от нетърпение. Чудото се беше случило. Някъде наблизо имаше сленове, и то не един и двама. Такава машина можеше да бъде дело и само на един индивид, но посланието някак внушаваше мисълта за цяла общност — общност на сленове. Възможно ли беше?
	Внезапно в ума му проблесна, че това може да е мишеловка, и бързата, пълноводна река на надеждата се превърна в тънка струйка. Може би ставаше дума за устройство, останало от някое старо селище на сленове. Разбира се, за истинска опасност не можеше и дума да става — не и с тази кола, способна да отрази всеки удар, снабдена с оръжия, достатъчно мощни, за да обезсилят и най-яростната атака на противника. И все пак най-разумното беше да допусне, че хората са оставили машината-транслатор като примамка и сега затварят обръча около нея с надеждата, че някой се крие наоколо. Нали в края на краищата точно тя беше довела и него на това място!
	Под умелото му управление красивият обтекаем автомобил се носеше по шосето. След минута-две Джоми видя разклонението, което беше малко по-широко от черен път. Огромната кола стремително взе завоя и продължи бързо към целта. Пътят криволеше сред няколко малки долини, гъсто обрасли с дървета. Три мили по-нататък го посрещна следващото съобщение, което го накара рязко да удари спирачка.
	„Говори транслаторът Поргрейв. Той ви насочва към малката ферма наблизо, където е входът за цял подземен град от заводи, градини и жилища. Добре дошли. Тук е транслаторът Поргрейв…“
	Колата заподскача по неравния път, промуши се през надвисналите клони на истински гъсталак от плачещи върби и най-сетне се озова на тясна просека. Джоми се взря в разнебитената фермерска къщичка в дъното на обраслия с плевели двор, сгушена редом с други две постройки на преклонна възраст — хамбар и гараж.
	Небоядисаната двуетажна съборетина без прозорци се взираше в него със сляпото си лице. Плевникът грозеше да се разпадне като старо корито, пуснато на вода; вратата висеше само на една панта, а ъгълът й се беше забил дълбоко във вкоравената почва.
	Джоми хвърли поглед към гаража, бързо се огледа наоколо, после отново се взря в порутената постройка. Все същото впечатление за отдавна мъртва среда — и все пак имаше още нещо. Интересът му се събуди. Гаражът също на пръв поглед беше пред разпадане, но не от старост — по всичко личеше, че такъв е бил замисълът на строителите. При по-внимателно взиране можеха да се забележат яки метални елементи, придаващи солидност и здравина на постройката.
	Привидно разбитите врати опираха в земята, но се разтвориха леко под тласъка на нечия ръка. Отвътре излезе висока, гъвкава млада жена в сива рокля и му се усмихна ослепително.
	Момичето имаше блестящи очи и изящно, прелестно лице. Джоми беше свикнал да държи мислите си под контрол, затова не беше чудно, че в началото тя го взе за човешко същество.
	Господи, тя беше слен!
	Той също беше слен!
	За Джоми Крос, който от години внимателно претърсваше света и винаги беше нащрек, слисването и съвземането дойдоха почти едновременно. Той знаеше, че един ден това ще се случи и че ще срещне друг слен. Но Катлийн, която не беше свикнала да скрива мислите си, беше зашеметена. Тя напразно се опитваше да се овладее, но не успяваше. Рядко използваната защита изведнъж се оказа безполезна.
	В буйния поток на мисълта й, рукнал към него в този миг, когато съзнанието й беше като разтворена книга, се долавяше някаква възвишена гордост. И очарователно смирение. Смирение, водещо началото си от тънка чувствителност, от дълбоко разбиране, равно на неговото собствено, но без наслояванията, оставени от постоянната заплаха и борбата за оцеляване. У нея имаше доброта и благожелателство, макар тя също да се беше сблъсквала с обидите, сълзите и необузданата омраза.
	Младата жена най-сетне се съвзе и спусна непреодолима преграда пред съзнанието си. Тя стоеше и го гледаше с широко отворени очи. Изминаха няколко дълги секунди, после до него достигна мисълта й:
	„Не бива да оставаме повече. От доста време вече съм тук. Може би си прочел в мислите ми за полицията, затова най-добре ще е веднага да се махнем.“
	Той продължаваше да стои и да я гледа с блеснали очи. С всяка изминала секунда умът му все повече се отваряше за нея, а в тялото му се разнасяше радостна топлина. Сякаш някакъв непоносим товар се беше смъкнал от плещите му. През всичките тези години той беше носил сам бремето си. Изумителното оръжие, което пазеше с вярата, че един ден светът ще бъде такъв, какъвто го виждаше в мечтите си, висеше заплашително като чудовищен дамоклев меч над съдбата и на хора, и на сленове, прикрепено единствено от тънката нишка на неговия живот. Сега нишките ставаха две.
	Това дори не беше мисъл, а чувство. Великолепно, сладостно, всепоглъщащо чувство. Един мъж и една жена, сами в целия свят, се бяха срещнали точно както майка му и баща му навремето. Той се усмихна на спомена и широко отвори съзнанието си за нея.
	„Не, не веднага. Улових мисълта ти за машините в подземния град. Иска ми се да им хвърля един поглед. Имам голяма нужда от тежки машини. — Джоми се усмихна насърчително. — Мисълта за опасностите не бива да те притеснява чак толкова. Имам няколко оръжия, каквито хората не са и сънували, а с тази кола винаги можем да избягаме. Тя минава практически навсякъде. Надявам се в пещерата да има място за нея.“
	„Със сигурност има. Отначало се слиза надолу с няколко асансьора, после вече можеш да караш накъдето пожелаеш. Но това ще ни забави. Ние…“
	Джоми се засмя щастливо.
	„Никакво «но»!“
	Малко по-късно Катлийн отново изказа съмнение.
	„Наистина мисля, че не бива да оставаме повече тук. Улавям мислите ти за твоите забележителни оръжия и за колата ти, която е от десетточкова стомана. Ти обаче си склонен да подценяваш хората. А не бива! В борбата си срещу сленовете хора като Джон Пети са достигнали до изумителна проницателност. А той не би се спрял пред нищо, за да ме унищожи. Може би в този момент затяга систематично мрежите си около различните укрития, в които бих могла да бъда.“
	Джоми Крос я изгледа загрижено. Тишината на пещерния град ги обгръщаше отвсякъде — бели някога стени, подпиращи напукания таван, дълги редици колони, наклонени и порутени не толкова от тежестта на притискащата ги отгоре пръст, колкото от неумолимото време. От лявата му страна започваше огромна изкуствена градина и проблясваше подземен поток, напояващ този укрит свят. Мяркаха се и дълги редици врати на жилищни сгради, чиито пластмасови стени все още блестяха мътно.
	Някога тук бяха живели себеподобните им, прогонени от безпощадните си врагове, но заплашителната атмосфера на бягството все още витаеше наоколо. Джоми се озърна и прецени, че евакуацията е била проведена преди не по-малко от четвърт век, но впечатлението за неотдавнашни зловещи събития все още не беше заличено. Мисълта му, натежала от неизречената заплаха, откликна на немия въпрос на Катлийн.
	„Според всички правила на логиката, трябва само да сме нащрек, да следим за външни мисли и да не се отдалечаваме от колата на повече от неколкостотин метра, и тогава ще бъдем в безопасност. Притеснява ме обаче предчувствието ти. Моля те, потърси в съзнанието си и открий причината за този страх. Аз не бих могъл да го направя вместо тебе така добре, както би се справила ти.“
	Девойката мълчеше. Очите й бяха затворени. Преградите пред съзнанието й се вдигнаха. Тя седеше до него край колата — приличаше на красиво голямо дете, потънало в сън. Най-накрая чувствителните й устни потрепнаха. За пръв път, откакто се бяха срещнали, тя заговори на глас:
	— Кажи ми, какво значи десетточкова стомана?
	— А, това ли? — изрече Джоми с облекчение. — Започвам да се ориентирам в психологическите фактори, довели до това твое състояние. Мисловният контакт има много предимства, но не може да предаде достатъчно сполучливо, например, представата за мощността на едно оръжие, както това би станало с рисунка на хартия или дори при разговор на глас. Силата, обемът, мощността и други подобни понятия не се предават точно.
	— Продължавай.
	— Всичко, което съм постигнал, се основава на едно велико откритие на баща ми — първия закон за концентрацията на атомната енергия, който влиза в противодействие със стария метод на разсейването. Доколкото ми е известно, татко никога не е и подозирал огромните възможности за укрепване на метала, но като всеки изследовател, тръгнал по стъпките на някой велик учен и неговото базисно откритие, аз съсредоточих вниманието си върху детайлите и се опитах да ги доразвия, използвайки отчасти неговите идеи, отчасти идеите, които възникваха в процеса на работа. При всички метали действат атомни връзки, определящи теоретичните свойства на даден материал. В случая със стоманата аз нарекох този теоретичен потенциал „едноточков“. За сравнение ще ти кажа, че при откриването на стоманата якостта й е била около две хиляди точки. Новите процеси бързо са я увеличили до хиляда точки, а след няколко века хората са достигнали до сегашното ниво от седемстотин и петдесет точки. Сленовете без антени са създали петстотинточкова стомана, но дори и тази невероятно яка сплав не може да се сравни с продукта, получен от мене с помощта на атомна деформация, при която се променя самата структура на атомите и се получава почти съвършената десетточкова стомана. По-малко от половин сантиметър от това вещество може да възпрепятства и най-мощната експлозия, позната на хората и на сленовете без антени!
	Той й описа накратко приключилото без време пътуване до Луната и мината, която бързо-бързо го беше пратила у дома с тежки корпусни поражения. В заключение заяви:
	— Най-важното в случая е, че една атомна бомба, способна да направи на пух и прах космически боен кораб, не можа да проникне през тридесетсантиметрова броня от десетточкова стомана, макар тогава корпусът да беше изрядно поочукан, а в машинното отделение от удара всичко да бе станало на сол.
	Катлийн го гледаше със светнали очи.
	— Каква глупачка съм само! Срещнах най-великия слен на света и се опитвам да го заразя с всички онези страхове, които се трупаха у мене през тези двадесет години, прекарани сред хората и техните смешни сили и знания!
	Джоми поклати усмихнат глава.
	— Не аз съм велик, а баща ми — макар и той да си имаше своите слабости, най-голямата от които бе пълното му пренебрежение към личната сигурност. Но такива са всички гении. — Усмивката му угасна. — Боя се обаче, че ще ни се наложи често да посещаваме тази пещера и всяко идване ще бъде не по-малко рисковано от днешното. Аз се натъкнах на Джон Пети твърде за кратко, но онова, което прочетох в ума му, потвърждава впечатлението за изключително безжалостен човек. Знам, че той държи това място под наблюдение, но не можем да си позволим това да ни уплаши. Този път ще останем само до мръкнало — точно колкото да огледам машините. В колата има малко храна, която можем да приготвим след като подремна. Ще спя в колата, разбира се. Но най-напред ще се заема с машините.
	Огромните машини бяха пръснати навсякъде, безмълвни и обезобразени като трупове. Доменни пещи, грамадни дробилки, стругове, пили, безчет различни чаркове, половин миля гъсти редици от машини — трийсетина процента напълно негодни, около двадесет процента частично повредени и само половината действащи. Немигащата призрачна светлина придаваше някаква нереалност и тайнственост на подземната долина, из която двамата се лутаха сред грамадите от машини, струпани върху разбитата настилка. Джоми изглеждаше замислен.
	— Тук има повече, отколкото очаквах — практически всичко, от което имам нужда. Само от металните отпадъци бих могъл да построя огромен боен кораб. А те явно използват това място единствено като клопка за сленове. Кажи ми, сигурна ли си, че този град има само два входа?
	— Само два са дадени в списъка от бюрото на Киър Грей, а и аз не можах да открия други.
	Джоми премълча, но нямаше как да скрие тревогата, прокрадваща се в мислите му.
	„Глупаво е пак да се сещам за твоите предчувствия, но не искам да си затварям очите за възможна заплаха, докато не проуча всички вероятности.“
	„Ако има някакъв таен вход, ще са ни нужни часове да го открием, а ако въобще намерим такъв, не можем да бъдем сигурни, че няма и други, и значи няма да сме в по-голяма безопасност. Продължавам да смятам, че най-добре ще е веднага да си тръгнем.“
	Джоми решително поклати глава.
	„Не ти позволих да видиш в мислите ми главната причина да не ми се тръгва толкова скоро, а тя е, че докато не променим лицето ти и не скрием уловителите ти под изкуствена коса — което никак не е лесно — това е най-сигурното място и за двама ни. Полицията дебне по всички магистрали. Повечето полицаи знаят, че се търси избягал слен, и имат снимката ти. Аз свих от главния път с надеждата, че ще успея да те открия преди тях.“
	— Твоята машина може да лети, нали? — попита Катлийн.
	Джоми се усмихна нерадостно.
	— До мръкване остават още седем часа и бихме били лесно забележими. Представи си какво биха предали пилотите до най-близките военни летища, когато видят автомобил да лети във въздуха. А ако се издигнем по-високо, да кажем на петдесет мили, със сигурност ще бъдем засечени от някой патрулен кораб на сленовете без антени. Капитанът веднага ще се досети кой съм, ще предаде координатите по радиото и ще ни нападне. Аз имам оръжия, с които да го унищожа, но няма да мога да се справя с десетките кораби, които ще му се притекат на помощ. Ще ни ударят с такава сила, че самото сътресение ще ни убие. Освен това никога не бих се поставил съзнателно в положение, което би ме принудило да убивам. В живота си съм убил само трима души и оттогава отвращението ми от убийството на човешки същества става все по-силно. Сега то е един от най-мощните фактори, които ме ръководят — толкова мощен, че съм съобразил с него целия си план за откриване на истинските сленове.
	Мисълта на момичето докосна съзнанието му, лека като едва доловим повей.
	„Имаш план как да откриеш истинските сленове?“
	„Да — кимна той. — Всъщност е много просто. Всички истински сленове, които съм срещал през живота си — майка ми, баща ми, аз самият, а сега и ти — са били добросърдечни и мили. При цялата човешка омраза, при всичките усилия на хората да ни унищожат! Не мога да повярвам, че ние четиримата сме някакво изключение. И затова би трябвало да има някакво обяснение на чудовищните постъпки, които приписват на истинските сленове — той се усмихна. — Може би е прекалено самонадеяно от моя страна да имам мнение по въпроса — на моята възраст, на този стадий от развитието ми. Както и да е, боя се, че досега резултатът от всичките ми усилия е пълен провал. И ще трябва занапред да науча доста неща, преди да предприема каквито и да било защитни действия срещу сленовете без антени.“
	Катлийн беше приковала немигащ поглед в него. Най-сетне момичето кимна.
	— И аз вече си мисля, че е най-добре да останем тук.
	Странно, но в този миг съжали, че тя не му противоречи повече по въпроса за оставането им. Само за секунда го обзе непреодолимо предчувствие за огромна беда. Толкова огромна, че мисълта му отказа да я възприеме. Той скри тревогата си, но отзвукът от нея го накара да изрече:
	— Просто стой по-близо до колата и бъди нащрек. В края на краищата, ние сме в състояние да усетим приближаването на човек от половин миля разстояние, дори и да сме заспали.
	Това обаче като че ли не им помогна да се почувстват по-спокойни.
	Отначало Джоми само се унесе. Изглежда първите няколко минути беше лежал полубуден, защото усещаше близо до себе си движението на ума й — тя четеше една от неговите книги. Толкова лек беше сънят му, че веднъж дори се запита в полудрямка:
	„Тези лампи на тавана — дали светят през цялото време?“
	Изглежда тя му беше отговорила с леко, ненатрапчиво докосване до съзнанието му, защото изведнъж узна, че лампите са светели още при нейното идване, а може би и стотици години преди това.
	Тя понечи да го попита нещо и умът му отреагира:
	„Не, няма да ям сега, най-напред ще поспя.“
	Или пък това беше просто споменът за нещо, изречено по-рано?
	Но и малко по-късно той все още не спеше, защото една особена, радостна мисъл напираше вътре в него. Беше прекрасно, че най-сетне е срещнал друг слен, при това такова приказно красиво момиче!
	„И такъв чудесен млад мъж.“
	„Чия беше тази мисъл — питаше се той в просъница, — моя или нейна?“
	„Моя, Джоми.“
	Каква неизказана радост беше да чувстваш мислите си преплетени с нечие отзивчиво съзнание така тясно, че двата мисловни потока да се сливат в едно, а въпросите, отговорите и всичко споделено да отразяват мигновено и най-слабите нюанси на чувствата, които думите не са способни да предадат!
	Бяха ли влюбени? Как биха могли двама души просто да се срещнат и да се влюбят, когато знаят, че на света има милиони други сленове, а сред тях множество мъже и жени, които биха могли да предпочетат при други обстоятелства?
	„Не, Джоми, тук има нещо далеч по-съществено. През целия си живот ние сме били сами в свят, населен с чужди хора. Да срещнеш най-сетне сродна душа, е равносилно на чудо. После можеш да откриеш всички останали сленове на света, но няма да е същото. Ние ще споделяме надежди и съмнения, опасности и победи. И, най-важното, ще създадем дете. Виждаш ли, Джоми, вече съм напълно готова за един съвършено нов начин на живот. Нима това не е истинската любов?“
	Да, това беше истинската любов, и Джоми се почувства неизказано щастлив. Но когато потъна в сън, усещането за щастие го напусна и отстъпи място на непрогледен мрак, истинска бездна, в чиито безкрайни дълбини се опитваше да прозре.
	Джоми се стресна и се събуди. Присвитите му, зорки очи потърсиха Катлийн. Ергономичната седалка беше празна. Обостреният му ум, все още в мрежите на съня, я потърси.
	„Катлийн!“
	Момичето се приближи към вратата на колата.
	— Разглеждах някои от тези машини и се опитвах да си представя кои от тях могат да ти послужат още сега. — Тя се усмихна и се поправи: — Да ни послужат.
	Джоми полежа минута напълно неподвижен, опипвайки с мисълта си наоколо, изследвайки мигновено всяко кътче, недоволен, че Катлийн е излязла от колата, макар и за малко. Мина му през ума, че сигурно е живяла в по-спокойна атмосфера от него. Било й е позволено да се движи свободно и въпреки неизбежните заплахи е разчитала на някаква сигурност. В собственото му тежко съществуване неизменно присъстваше увереността, че и най-малкото невнимание може да му струва живота. Всяко негово движение беше пресметнат риск.
	Катлийн трябваше да се приспособи към този начин на живот. Куражът да преследваш целта си пред лицето на опасността беше едно, а лекомислието — съвсем друго.
	Катлийн бъбреше оживено:
	— Ще приготвя нещо за хапване, докато ти подбереш и вземеш каквото ти трябва. Навън сигурно вече е тъмно.
	Джоми погледна хронометъра си и кимна. След два часа щеше да настъпи полунощ и нощта да скрие полета им.
	— Къде е най-близката кухня? — попита той.
	— На една крачка оттук — Катлийн махна с ръка към дългата редица врати.
	— Колко далеч?
	— На сто и петдесет-двеста метра. — Тя се намръщи. — Виж, Джоми, усещам колко си ядосан. Но ако искаме да сме екип, единият от нас ще трябва да върши едно, докато другият се занимава с друго.
	Джоми почувства, че тя е притеснена, и си зададе въпроса дали това, че се е сдобил с партньор, ще се отрази добре на нервите му. Той, който се беше калил в борбата с опасността, сега трябваше да свиква с мисълта, че ще се наложи и тя да е подложена на риск.
	В този момент обаче нищо не ги грозеше. Укритието беше спокойно. Отникъде не долиташе звук, нямаше и следа от мисъл, ако не се броят мислите на Катлийн. Ловците, преследвачите, полицаите край бариерите, за които цял ден се бе оглеждал, сега си бяха у дома, заспали или готови да си легнат.
	Джоми видя Катлийн да влиза през една врата и прецени, че дотам има не повече от петдесетина метра. Понечи да излезе от колата, когато го връхлетя мисълта й, странно вибрираща и настойчива:
	„Джоми! Стената се отваря! Някой…“
	В следващия миг съзнанието й вече предаваше нечии думи.
	„Я, ами че това е Катлийн! — с хладно удовлетворение изрече Джон Пети. — Едва в петдесет и седмото скривалище, което претърсих! Аз бях във всяко едно от тях лично, разбира се, защото малко са хората като мене, които могат да сдържат мислите си, за да скрият своето приближаване. Пък и не мога да имам доверие никому в такова важно начинание. Какво ще кажеш за хрумването да се построят подобни тайни входове в кухните? Очевидно е, че дори и сленовете трябва да мислят за стомаха си.“
	Джоми светкавично дръпна лостовете и колата се понесе напред. Той успя да улови отговора на Катлийн, студен и привидно премерен.
	„Значи ме открихте, господин Пети. — И добави презрително: — Сега сигурно трябва да моля за милост?“
	Леденият ответ премина през съзнанието й и достигна до Джоми:
	„Милосърдието не е най-силната ми страна. Пък и нямам навика да отлагам, когато ми се предостави удобна възможност.“
	„Джоми, бързо!“
	Изстрелът прокънтя в главата й и почти едновременно в неговата. Един ужасен миг на нечовешко напрежение съзнанието й се бореше със смъртта, дошла с куршума в мозъка й.
	„О, Джоми, можехме да бъдем толкова щастливи! Сбогом, любими мой…“
	Зашеметен от обземащото го отчаяние, той следваше малката искрица, която трепна и угасна завинаги в съзнанието й. Черната стена на смъртта се изправи между него и Катлийн.


>	Глава 15

	Джоми не мислеше, не мразеше, не тъгуваше, не се надяваше — съзнанието му просто приемаше външните впечатления, а послушното му тяло реагираше като съвършена физическа машина. Той удари спирачка и колата се закова на място. Джон Пети се беше изправил победоносно над обезобразеното тяло на Катлийн.
	„О, небеса! — проблесна на повърхността на съзнанието му. — Още един!“
	Той вдигна оръжието си и пламъкът от изстрела лизна непробиваемата броня на колата. Смаян от неуспеха си, шефът на тайната полиция отстъпи назад. Устните му се разтегнаха в безумен вик на ярост. За миг потъмнялото му лице се превърна в живо въплъщение на непримиримата му ненавист срещу настъпващия враг, а всеки нерв в тялото му се напрегна в очакване на неизбежната смърт.
	Едно натискане на копчето, и той щеше да бъде изтрит от лицето на земята. Но Джоми не извърши нито едно движение, не изрече нито дума. Спокойствието и самообладанието му се връщаха. Невиждащият му поглед се спря с безразличие върху човека, после върху трупа на Катлийн. Споходи го отрезвяващата мисъл, че като единствен притежател на тайната на атомната енергия не може да си позволи да обича, нито да води нормален живот. В целия този свят на хора и сленове, с тяхната дива омраза, за него оставаше единствено неумолимата повеля на собственото му висше предопределение.
	От тайния вход нахлуха още мъже с автомати и куршумите зачаткаха безпомощно по колата му. Внезапно Джоми се сблъска с ментална защита, която му подсказа, че сред новодошлите има двама сленове без антени. След миг откри единия. Мъжът беше застанал в ъгъла и бързо шепнеше нещо в микрофона, прикрепен към китката му. Думите се плъзнаха по повърхността на съзнанието му.
	„Модел 7500, основа двеста инча, физически тип седем, глава четири, брадичка четири, уста три, кафяви очи, тип тринадесет, вежди тринадесет, нос едно, бузи шест… Край!“
	Той би могъл да ги помете всичките, цялата тая користна, мръснишка тълпа. Ала в смразения му, витаещ надалеч ум не мина дори сянка от мисъл за отмъщение. В цялата безумна вселена съществуваше само сигурността на собственото му оръжие и увереността, която то му даваше.
	Колата му потегли на заден ход и се понесе надалеч със скорост, за каквато те не биха могли и да мечтаят. Пред него беше тунелът, прокопан от подземния поток, напояващ градините. Той навлезе в него, а дезинтеграторите му разширяваха естествения проход в продължение на половин миля. После колата се насочи надолу, за да може водата да влезе в коритото си и да скрие прокопания от него тунел, и накрая се отправи към повърхността, за да не оставя твърде обширно празно пространство подир себе си.
	Най-накрая потегли хоризонтално и се стрелна през непрогледния мрак на подземието. Още не можеше да излезе на открито — беше сигурен, че кръстосвачите на сленовете без антени само това и чакат.
	Когато най-сетне се показа на повърхността в подножието на един хълм, черни облаци обгръщаха земята. Той спря и грижливо зарови тунела след себе си, погребвайки отвора под тонове пръст и камъни, качи се в колата и излетя. За втори път натисна копчето на радиостанцията, улавяща предаванията на сленовете без антени. И този път мъжки глас нахлу в тишината:
	— … Киър Грей е дошъл, за да прибере тялото. Изглежда и този път тайната организация на гадините е позволила една от тях да бъде унищожена, без да сторят и най-малък опит да я спасят, без дори да дадат признаци на живот. Време е да си направим нужните изводи от техните грешки и да спрем да се опасяваме, че могат да представляват сериозна заплаха за нашите планове. Все още обаче не сме в състояние да пренебрегнем неизмеримата опасност в лицето на този Крос. Трябва да сме наясно, че не можем да започнем военните си операции срещу Земята, докато не го ликвидираме. Неговата неочаквана поява на сцената днес ни дава още едно предимство. Вече имаме описанието на колата му и физически портрет, направен от специалист. Както и да се преобразява занапред, той не може да промени костната структура на лицето си; дори и да унищожи незабавно колата си, не може да скрие регистрацията й. От този модел — 7500 — са продадени едва неколкостотин хиляди бройки. Неговата сигурно е крадена, но пътят й може да се проследи. Потърсено е съдействието на Джоана Хилъри, която е имала възможността да се запознае отблизо с въпросната гадина. Под нейно ръководство издирващите части ще претърсят всички райони, всички континенти. На Земята има места, където все още не сме проникнали — малки долини, прерийни пространства, обособени фермерски райони. Те би трябвало вече да са блокирани и около тях да са разположени полицейски кордони. Не е възможно гадините да влязат във връзка с него, тъй като ние контролираме всички канали. И от днес нататък нашите наблюдатели ще спират всеки, който има неговите лицеви характеристики. Това ще го застави да стои настрана. По този начин ще се сведе до минимум вероятността да попадне на други гадини и ще ни се даде времето, нужно за издирването му. Колкото и дълго да трае операцията, ние сме длъжни да го проследим до бърлогата му. Не можем да си позволим провал. С това предаването на Главния щаб приключва.
	Вятърът виеше и свистеше край бясно носещата се кола под надвисналите космати облаци. Значи войната срещу хората сега зависеше от неговата собствена съдба. И на тях, и на него им беше дадена отсрочка. Разбира се, те щяха да го открият, тези безпощадни сленове. Веднъж вече се бяха провалили благодарение на един неизвестен фактор — неговото оръжие — но сега вече знаеха за него. Освен това то не би ги спряло в безмилостното им преследване. Той потъна в размисъл, представяйки си предстоящото им нахлуване в неговата долина, и стигна до извода, че поне едно обстоятелство все още работеше в негова полза. Да, щяха да го открият, спор нямаше, но колко време щеше да им потрябва за това?


>	Глава 16

	Потрябваха им четири години; и в деня, в който организацията на сленовете без антени нанесе своя неочакван и поразяващ удар, Джоми вече беше навършил двадесет и три. През този задушен, непоносимо горещ ден той бавно слезе по стъпалата на верандата и спря на пътеката, разделяща овошките в градината. Мислеше си с нежност и тиха тъга за Катлийн и за отдавна мъртвите си родители. Това не беше болка, не беше дори и печал, а просто дълбоко, философско усещане за трагичността на битието.
	Но съзерцанието не беше в състояние да притъпи сетивата му. Той възприемаше всичко наоколо с някаква свръхнормална, нечовешка яснота. През тези четири години беше постигнал много, но най-важната стъпка към зрелостта беше именно развиването на тази способност да обхване абсолютно всичко. Нищо не убягваше от вниманието му. Омарата трептеше над ниските хълмове в подножието на планината, отдалечена на двадесетина мили, където беше скрит корабът му. Но никаква мараня не можеше да бъде преграда за сетивата му, които улавяха за част от секундата далеч повече, отколкото беше по силите на обикновен човек. Детайлите се подреждаха в ярка, отчетлива мозайка в съзнанието му, където само до преди няколко години щеше да цари същински хаос.
	Над главата на Бабчето, която беше коленичила до една цветна леха, забръмча ято мушици. Тази ефимерна проява на живот погали невероятно чувствителните му сетива. Долитащите отдалеч звуци шепнеха в ушите му. Далечна, приглушена от разстоянието мисъл докосна съзнанието му. Постепенно пред вътрешния му взор се разгърна пъстроцветната картина на живота в неговата долина — цяла симфония от впечатления, които се сливаха в прекрасно, хармонично цяло.
	Мъже и жени, които се трудеха, играещи деца, смях; движещи се трактори, камиони, коли — малка фермерска общност, посрещаща всеки нов ден така, както го правеха хората от памтивека. Той отново се загледа в Бабчето. Съзнанието му бързо се потопи в незащитения й мозък и в този миг тя сякаш се превърна в придатък на собственото му тяло, толкова мощна беше способността му да възприема чуждите мисли. Картината на черната пръст, в която тя се вглеждаше, изникна в ума му с кристална яснота. Едно цветче на високо стебло беше приело в съзнанието й огромни размери. Мярна му се ръката й, по която пълзеше дребна черна буболечка. Бабчето тържествуващо смачка животинката, после доволна изтри пръстите си в пръстта.
	— Бабче! — смъмри я Джоми. — Не можеш ли да потиснеш инстинкта си да убиваш?
	Старата жена вдигна поглед и той прочете върху сбръчканото й благообразно лице кръвожадност, която му напомни за нявгашното Бабче.
	— Глупости! Вече деветдесет години трепя тези малки дяволи, а преди това майка ми им разкатаваше фамилията, хе-хе!
	Старческото хихикане накара Джоми да свие вежди. Бабчето беше укрепнала физически в климата на Западния бряг, но хипнотичната реконструкция на съзнанието й не го задоволяваше. Тя беше много стара, ала продължаваше да употребява механично някои устойчиви изрази от рода на този, който беше използвала преди малко. Той й беше набил определени правила в главата, най-вече за да запълни зейналата празнота след изкореняването на някогашните й спомени, но в близките дни щеше да се наложи да опита пак. Джоми се извърна и в този миг в мозъка му прозвуча предупредителен сигнал — слаба пулсация на чужди мисли, идещи отдалеч.
	„Самолети! — мислеха хората. — Колко много самолети!“
	Още преди години Джоми беше внушил по хипнотичен път на съседите си, че който види нещо необичайно в долината трябва да сигнализира с помощта на подсъзнанието си, без умишлено да се старае. Сега тази предпазливост даваше плодове — предупредителният сигнал се излъчваше на вълни от десетки мозъци.
	Скоро се появиха и самолетите — малки точици над планината, които се насочваха право към него. Мисълта му се метна към тях като атакуваща мангуста и докосна съзнанието на пилотите. Търсещият му вътрешен взор срещна непреодолима преграда. Джоми грабна Бабчето и хукна да бяга. Секунди по-късно се озова в къщата. Десетточковата стоманена врата на стоманената къща се затръшна в мига, в който огромният, блестящ транспортно-десантен самолет кацна като гигантска птица сред цветята в градината на Бабчето.
	„Във всяка ферма по един самолет — напрегнато разсъждаваше Джоми. — Това означава, че не знаят още коя е моята къща. Но след малко ще довтасат и корабите, за да довършат започнатото. Постарали са се!“
	Какво пък, щом те се бяха постарали, и той беше длъжен да действа, при това максимално решително. Чувстваше се напълно спокоен и не го измъчваха никакви съмнения.
	Съмненията се появиха минута по-късно, когато погледна подземния си екран. Бойните кораби бяха тук, но имаше и още нещо… Още един кораб, но какъв! Страшилището заемаше половината видеоекран и облата му грамада запълваше цялата долна част на небето. Половин миля в диаметър, десет милиона тона метал, устремен надолу по-леко от вятъра, наподобяващ пъргав приплеснат балон, гигантски, неописуемо зловещ с безграничната си заплашителна мощ.
	Корабът оживя! От масивната му стена изригна стометров лъч от бял пламък — и непоклатимият планински връх се разпадна от страховития удар. Неговата планина, където беше скрит неговият кораб, неговият живот, беше разрушена от насочена атомна енергия!
	Джоми Крос стоеше вцепенен на килима, застилащ стоманения под на стоманената му лаборатория. Несвързани, накъсани човешки мисли долитаха от всички посоки и достигаха съзнанието му. Той издигна рязко защитната преграда пред ума си и смущаващата бъркотия от чужди мисли внезапно изчезна. Зад него Бабчето стенеше от неописуем ужас. Над главата му съкрушителните удари на гигантския ковашки чук се стоварваха върху неговия почти неуязвим дом, но тази дива вакханалия не успяваше да го докосне. Той беше сам в света на своята тишина, свят на бърза, спокойна, плавна мисъл.
	Щом бяха готови да използват атомна енергия, защо не го бяха разбили на пух и прах с бомби? Хилядите съпоставени мисли оформиха простичкия отговор. Не разполагаха със съвършения вид атомна енергия, която притежаваше той. Техният метод не беше дори усъвършенстване на така наречената водородна бомба от миналото с нейната тежка вода, уранова основа и верижна реакция. Те се бяха върнали към един още по-ранен стадий — груб вариант на циклотронния принцип. Само така можеха да се обяснят огромните размери на оръжието. Ставаше дума за десет милиона тона циклотрон, сеещ смърт с дива необузданост — и те без съмнение използваха тази мобилна сила, за да го принудят да издаде безценната си тайна.
	Джоми се втурна към разпределителния пулт, който заемаше дъното на лабораторията от едната стена до другата. Чу се щракане. Големите стрелки се заковаха на място, а малките затанцуваха и му разказаха всичко за кораба, погребан в недрата на разрушената планина, трептящ от механичен живот, който сега автоматично се заравяше още по-надълбоко в земната утроба и в същото време си проправяше път право към тази лаборатория.
	Една кръгова скала оживя, редицата стрелки в прозрачните си прозорчета затанцуваха от нулата до първото деление и затрептяха там. Те също разказваха — за атомните оръжия, които се издигаха към повърхността, след като години наред бяха чакали скрити в земята — и когато той се зае с настройката на уреда, представляващ прицелното му устройство, двадесетте непобедими оръдия се завъртяха в пълен синхрон.
	Тънкият като паяжина мерник бавно се придвижи към центъра на мишената — огромната маса на вражеския кораб — и спря там. Какво щеше да предприеме той срещу този безмилостен враг? Не искаше да сваля тази чудовищна машина. Не искаше да създава условия сленове и хора да се хвърлят едни срещу други в яростна битка за повредения кораб. Нямаше никакво съмнение, че хората ще се сражават храбро и на предела на възможностите си. Техните огромни подвижни оръдия все още бяха в състояние да пробият всеки метал, изработен от сленовете. И ако някой от тези кораби с техните невероятно мощни оръжия попаднеше в човешки ръце, нямаше да мине много време, и хората също щяха да се сдобият с космически кораби. И тогава пъклената война беше неизбежна. Не, той не можеше да го позволи.
	Но не искаше и да разруши кораба, защото не желаеше да избие сленовете без антени в него. Защото, в крайна сметка, тези сленове поддържаха определен ред и законност, които той уважаваше. И защото те бяха велика раса, все пак, при това негови роднини, и заслужаваха пощада.
	Сетне колебанията му изчезнаха. Крос насочи мерника на синхронизираната си батарея право в центъра на циклотрона. Пръстът му натисна копчето. На половин миля над него спираловидният кораб се разтърси и подскочи като слон, поразен от невероятно мощен удар. Корпусът му затанцува бясно, подобно на подхвърляна от вълните лодка. И докато подскачаше, Джоми зърна за миг синьо небе през зейналата дупка. Беше победил.
	Беше пробил огромната спирала от край до край. Сега при всяко нейно завъртане енергията изтичаше безвъзвратно. Никакъв поток от атоми, колкото и да бяха ускорени, не би могъл да минава през нея без загуби. Силата на циклотрона беше попиляна. Самият кораб обаче не беше осакатен. Със свити вежди Крос го гледаше как увисва за миг във въздуха, вибрирайки, и после се отдалечава. Антигравитаторите му явно бяха включени на пълна мощност. Корабът се издигаше все по-високо, превръщайки се постепенно в едва забележима точка.
	Но дори и на петдесет мили височина той все още беше по-голям от бойните кораби, насочили се надолу към тази зелена, почти незасегната от огъня долина. Сега вече замисълът им беше по-ясен, по-хладен, по-безмилостен. Маниерът на атаката показваше, че държат тази долина на мушката от месеци.
	Очевидно бяха изчаквали, за да нанесат титаничен, съкрушителен удар с цялата си организирана мощ, да го заставят да излезе от укритието си там, където ще могат ден и нощ да го следят с помощта на приборите си и после с огромния си превес от машини и хора да го затрият и да се доберат до бойната му техника.
	Джоми се обърна с каменно изражение към Бабчето:
	— Мисля да те оставя тук. Изпълнявай нарежданията ми до най-малката подробност. След пет минути ще се върнеш по същия път, по който дойдохме, и ще затвориш всички метални врати зад гърба си. После ще забравиш за тази лаборатория. Тя и без това ще бъде разрушена, така че никак няма да ти е трудно. Ако те разпитват, ще се правиш на изкуфяла, но не и на смахната. Оставям те сама да се справиш с това изпитание, защото, въпреки всичките си предпазни мерки, вече не съм сигурен, че ще изляза жив от тази каша.
	Съзнанието, че решителният ден е настъпил, го изпълваше с хладно любопитство към предстоящото. Сленовете без антени може би бяха замислили тази атака срещу него като част от по-широка операция, насочена против цялата Земя — операцията, която бяха отлагали толкова дълго. Каквото и да се случеше, неговите планове бяха максимално добре изпипани; и макар да ги носеше в себе си от години, сега беше моментът да реши крайния изход, като вложи всичките си сили в битката. Беше беглец и връщане назад нямаше — смъртта бе по петите му!
	Корабът му се показа от малката рекичка и се устреми към космоса по дълга наклонена траектория. Беше важно сленовете да го забележат, преди да опухат цялата долина за няма нищо. Ала преди това трябваше да свърши нещо.
	Ръката му се протегна към стартовия бутон. Той присви очи и се взря в задния екран, на който се виждаше отдалечаващата се долина. Върху зеления й килим в двадесетина точки (горе-долу толкова ги изброи за част от секундата) нагоре изригнаха странно размазани бели пламъци. Ниско долу всяко оръжие, всяка атомна машина беше задействала програмираното си самоунищожение. Горивните камери пламтяха, металът се топеше в развихрения ад от енергия.
	Няколко мига по-късно, когато Джоми се обърна, изпълнен с мрачно задоволство, белите пламъци продължаваха да вилнеят. Нека сега търсят из грамадите смазан, разкривен метал! Нека се потят специалистите им в безплодни опити да възкресят тайната, към която така отчаяно се стремяха, и заради която бяха разкрили част от своето могъщество. В опожарените подземни арсенали на тази долина нямаха шанс да намерят каквото и да било.
	За унищожаването на всичко, което би представлявало интерес за тях, бяха достатъчни секунди, но в това време неприятелят го забеляза. Четири траурночерни бойни кораба обърнаха едновременно носовете си към него… и увиснаха нерешително във въздуха — Джоми беше включил механизма, който правеше кораба му невидим.
	Почти мигновено стана ясно, че, те притежават детектори за атомна енергия. Четирите кораба се насочиха безпогрешно по следите му. Алармата го предупреди за други, които го причакваха отпред. От този огромен флот го спасиха единствено несравнимите му атомни двигатели. Вражеските кораби бяха толкова много, че той дори не се опита да ги преброи, и всички те можеха да се струпат около него и да насочат смъртоносните си оръжия накъдето им покажеха уредите. И ако не успяха, то беше защото в мига, в който го забелязаха, корабът на Джоми вече беше извън обсега на най-далекобойните им оръдия.
	Абсолютно невидим, корабът му се носеше право към Марс. Сигурно преминаваше през минно поле, но сега това беше без значение. Унищожителните лъчи на дезинтегратора му, излизащи от стените на кораба, поглъщаха мините още преди да са избухнали и в същото време унищожаваха всяка светлинна вълна, която би могла да го издаде на зоркия противник, дебнещ под ярките лъчи на Слънцето. Но докато мините биваха обезвреждани, преди да достигнат кораба, то светлината, която се движеше на вълни, можеше да бъде неутрализирана едва в мига, когато докоснеше корпуса и започнеше да се отразява. Точно в момента на пречупването скоростта й намаляваше и частиците, от които се състоеше вълната, забавяха движението си съгласно теорията на Лоренц-Фитцджералд; и в този миг на почти пълен покой ярката светлина на слънчевите лъчи избледняваше пред непоносимия блясък на дезинтеграторите и биваше „изтривана“ от тях.
	Тъй като светлината трябваше най-напред да докосне стените на кораба, тя можеше да бъде погълната почти мигновено, така че видеоекраните му оставаха незасегнати. Пълната картина на онова, което ставаше, се открояваше ясно на екрана, докато корабът продължаваше да се носи напред невидим, неуловим за окото. Той сякаш беше застинал в пространството, но кълбото на Марс пред него непрестанно се уголемяваше. На милион мили разстояние той се виждаше като огромна блестяща топка, голяма колкото Луната, гледана от Земята. Той растеше като балон, докато тъмната му маса изпълни половината небе и изгуби червения си цвят.
	Континентите добиха форма, очертаха се планини, морета, невероятни хребети, огромни открити местности, осеяни със скали. Картината ставаше все по-мрачна, все по-унили се нижеха пейзажите на тази недодялана древна планета. Наблюдаван през електрически телескоп от далечина тридесет хиляди мили, Марс приличаше на дърт дядка — съсухрен, костелив, грозен, студен, сълзящ от годините, безкрайно отблъскващ.
	Тъмният район, известен като Кимерийското море, приличаше на зловеща, озъбена бездна. Тихи, почти без вълни, водите му се простираха под прастаро тъмносиньо небе. Ала никога кораб не би могъл да пори тези спокойни простори. На много мили, докъдето поглед стигаше, щърбави скали се подаваха от водата. Нямаше пейзажи, нито канали — само морето, осеяно със стърчащи канари. Но ето, най-сетне се показа град — странна, блещукаща картина под дебел стъклен похлупак. След него се показа още един град, после трети.
	Корабът премина далеч от планетата, с угасени мотори, без следа от изтичаща атомна енергия. Това беше обикновена предпазна мярка. При тези разстояния едва ли биха го уловили детектори. Накрая гравитационното поле на планетата започна да забавя полета му. Корабът се подчини на неумолимото притегляне и започна да пада към тъмната страна на кълбото. Това беше бавно действие. Земните дни се превърнаха в седмици. И ето че най-сетне той включи двигателите, но не атомните, а антигравитационните, които не беше използвал, откакто инсталира атомните си мотори.
	После дни наред, докато центробежните сили на планетата смекчаваха падането му, той седеше буден и се взираше в екраните. Пет пъти грозните метални кълба на мините се устремяваха към него. Всеки път той включваше за броени секунди дезинтеграторите — и чакаше да се появят кораби, засекли насочената енергия. Повече от десет пъти звъня алармата, на екраните се мяркаха блестящи точки, но кораб така и не се приближи. Под него планетата се простираше все по-исполинска и изпълваше хоризонта с тъмната си безбрежност. В нощната пустош извън градовете нямаше много ориентири, но тук-там се появяваха отблясъци, показващи мястото на някое селище или обект. Най-сетне той откри онова, което диреше. Мъничка блестяща точка, подобна на свещ, трептяща в далечината.
	Оказа се, че това е малка мина, а светлината идеше от къщичката, където живееха четирима сленове без антени — оператори, наглеждащи изцяло автоматизирания рудодобив. Крос се върна на кораба, доволен от видяното.
	На следващата нощ, когато планетата беше обгърната от мъглив полумрак, Джоми Крос още веднъж кацна в теснината, водеща към рудника. Нищо не помръдваше наоколо. Никакъв звук не нарушаваше тишината, докато той вървеше към входа на мината. Там внимателно извади една от металните кутии, в които пазеше хипнотичните си кристали, постави атомно нестабилното стъкловидно тяло в една пукнатина на каменния вход и смъкна защитната обвивка. Веднага хукна обратно, преди да е почувствал въздействието му върху собствения си организъм, и зачака в мрака на клисурата.
	След двадесетина минути вратата на къщичката се открехна. В светлината, струяща отвътре, се очерта силуетът на висок млад мъж. После вратата се затвори; в ръката на тъмната фигура пламтеше факел, който осветяваше пътеката. Хипнотичният кристал проблесна, отразявайки светлината му. Мъжът се приближи и го заразглежда с любопитство. Мислите пробягваха по повърхността на небрежно защитения му мозък.
	„Чудна работа! Сутринта този кристал го нямаше тук. — Мъжът сви рамене. — Сигурно някой камък е изпаднал и той е бил зад него.“
	Той продължи да се взира в късчето стъкло, внезапно уплашен от странното му вълшебство. В бдителния му ум се размърда съмнението. С хладна логика мъжът анализираше положението. Миг по-късно, когато парализиращият лъч на Джоми се насочи към него от клисурата, мъжът се хвърли да потърси убежище в пещерата, но падна безчувствен на входа й.
	Джоми Крос се завтече към него и след няколко минути го беше завлякъл далеч в теснината, на безопасно разстояние от шахтата. Но дори и през тези първи минути умът му опипваше обърканото съзнание на мъжа зад ослабения мисловен щит и търсеше трескаво. Това беше муден процес, наподобяващ ходене под вода. Но накрая той откри онова, което търсеше — ясната пътека, отворена от кристала.
	Джоми пое по нея към самите й корени в мозъчните дялове на мъжа. Пред него се разгръщаха хиляди пътчета и разклонения, очертани във всички посоки. Той ги проследяваше внимателно, но с трескава бързина, като отхвърляше явно безполезните. И тогава, подобно на касоразбивач, който отваря сейф, ослушвайки се да чуе лекото прещракване — признак, че е налучкал вярната комбинация — Джоми още веднъж се озова на широката магистрала, водеща в нужното направление.
	Осем основни пътеки, петнадесет минути — и комбинацията вече му беше известна. Съзнанието на мъжа му принадлежеше. Джоми му помогна да се свести. Милър — така се казваше онзи — си пое дълбоко дъх и мигновено издигна пречка пред мозъка си.
	— Стига глупости — изрече Джоми. — Махни защитата.
	Преградата падна. Изуменият слен се вглеждаше в него в мрака.
	— Господи, хипнотизиран съм! — изрече той слисан. — Как го направи, по дяволите?
	— Само истинските сленове владеят този метод — обясни студено Джоми. — Така че по-нататъшните ми обяснения едва ли ще са ти от полза.
	— Истинските сленове! — бавно повтори Милър. — Значи, ти си Крос!
	— Аз съм Крос.
	— Предполагам, че знаеш какво вършиш, макар да не ми е ясно какво очакваш да получиш, установявайки контрол над мен.
	Внезапно Милър осъзна колко налудничав и зловещ е този среднощен разговор в тъмната клисура под черното, забулено в мъгла небе. Виждаше се само една от двете луни на Марс, размазано бяло петно, блещукащо в далечината под огромния небесен свод. Той бързо изрече:
	— Как така мога да разговарям с тебе, даже и да споря? Мислех, че хипнозата помътва разсъдъка.
	— Хипнозата — прекъсна го Джоми, без да прекратява ровичкането си из дебрите на чуждия мозък — е наука, в която играят роля много фактори. Пълният контрол привидно дава на хипнотизирания пълна свобода, но волята му е изцяло подчинена на външно въздействие. Хайде, нямаме време за губене. — Гласът му стана по-рязък, а мозъкът му прекрати търсенето. — Утре е почивният ти ден. Ще идеш в Статистическата служба и ще узнаеш имената и местонахождението на всички мъже с моята физическа структура.
	Той замълча, защото Милър се разсмя беззлобно.
	— За бога, човече, мога да ти кажа още сега. Всички те се водят на отчет, откакто преди няколко години разпространиха твоето описание. И са под непрекъснато наблюдение. Всичките са женени мъже и…
	Гласът му заглъхна.
	— Продължавай! — язвително го подкани Джоми.
	— Общо двадесет и седем са на брой и удивително приличат на тебе — неохотно издума Милър.
	— Хайде, давай нататък!
	— Единият има жена, чийто мозък бе зле повреден вследствие на катастрофа с космически кораб миналата седмица. Лекарите го възстановяват, както и черепа, но…
	— Но това ще им отнеме няколко седмици — довърши Джоми вместо него. — Мъжът се казва Бартън Корлис. Живее в района на Кимерийския завод за космически кораби и също като тебе посещава веднъж на всеки четири дни град Кимериум.
	— Скоро ще има строг закон срещу такива като тебе, дето четат мисли — кисело подметна Милър. — Слава богу, приемниците Поргрейв ще те засекат! — назидателно завърши той.
	— Тъй ли?
	Гласът на Джоми Крос прозвуча рязко. Той вече беше получил от ума на Милър цялата налична информация, отнасяща се за четенето на мисли, но засега тя му се струваше безполезна. Имаше други, по-важни неща, които трябваше да разбере.
	Милър отново заговори отчуждено, а мислите му потвърждаваха всяка изречена дума:
	— Транслаторът Поргрейв предава мисли, а приемникът Поргрейв ги улавя. В Кимериум на всеки метър или два са монтирани такива приемници. Разположени са във всички сгради, по домовете, навсякъде. Те са нашата защита срещу шпионите на гадините. Една непредпазлива мисъл — и с тебе е свършено!
	Крос мълчеше. Най-накрая рече:
	— Още един въпрос, и няма повече да обременявам мозъка ти. Трябват ми подробности.
	— Какви?
	— Кога ще бъде нанесен ударът срещу Земята?
	— Реши се, че заради неуспелите опити да те унищожат и да се доберат до тайната ти, става абсолютно наложително да се установи господство над цялата Земя, за да се осуети подобна опасност от когото и да било за в бъдеще. Създадени са огромни формирования от космически бойни кораби; флотът е съсредоточен в ключовите точки, но датата на атаката, дори и да е определена, все още не е обявена.
	— А какво смятат да правят с хората?
	— Хората да вървят по дяволите! — хладно процеди Милър. — Не можем да мислим и за тях, когато собственото ни съществуване е поставено на карта!
	Мракът наоколо сякаш се беше сгъстил, а нощният студ се просмукваше дори през изолиращото защитно облекло на Джоми. Смисълът на казаното от Милър проникваше бавно в съзнанието му и смразяваше кръвта му. Война!
	— Това нападение може да бъде предотвратено само с помощта на истинските сленове — заяви с безизразен глас той. — Трябва да ги открия — където и да са — но повечето възможности са изчерпани. Сега се насочвам към най-вероятното от всички оставащи места.
	Утрото най-сетне настъпи и се проточи дълго. Слънцето гореше като гнояща рана сред безбрежното мъртвило на небето. Дългите черни сенки, които то хвърляше върху повърхността, постепенно се скъсиха, после отново започнаха да нарастват, когато Марс обърна недружелюбно следобедното си лице към натрапника. И тъй до вечерта.
	От мястото, където корабът на Джоми се спотайваше сред варовиковите скали, хоризонтът се виждаше като размазан низ от хребети на фона на смраченото небе. Но дори и от тази шестстотинметрова височина сливането на небето и земята изглеждаше забележително близко. Вече се спускаше здрачът, когато търпеливото му дежурство най-сетне бе възнаградено. Иззад хоризонта изскочи малък летателен апарат на червени ивици с форма на торпедо, а от задната му част изригваше пламък. Лъчите на залязващото слънце се отразяваха в матовата му метална обвивка. Возилото се устреми някъде далеч вляво от мястото, където корабът на Джоми чакаше като огромна хищна птица, спотаен във вълнистите недра на бялата скала.
	Джоми пресметна, че дотам има не повече от три мили. Всъщност действителното разстояние беше без значение за мотора, който чакаше безмълвно и търпеливо в машинното помещение в опашната част на кораба, готов всеки миг да се развихри с цялата си безшумна, изумителна мощ.
	Този титаничен мотор можеше да измине и триста мили, без тихите му вибрации да се променят, без да заглъхне и за миг равномерният му пулс. Не биваше единствено да му се дава воля в непосредствена близост до повърхността, където би могъл да прогори огромна бразда в плътта на тази и без това измъчена земя.
	Джоми се готвеше за светкавични действия. Три, четири, пет мили — коригираше той. Индукторите заработиха на пълна мощност и едновременно с това се задейства специалното приспособление, задвижвано от отделен мотор, което беше разработил по време на дългото си пътуване от Земята до Марс. Автоматичният двигател, който беше инсталиран на около петстотин мили от кораба, започна да излъчва радиовълни, толкова близки по характеристиките си до енергията, използвана от него, че само изключително чувствителен уред би могъл да улови разликата. През тези няколко минути цялата планета вдишваше и издишваше енергия.
	Някъде сленовете без антени сигурно вече чертаеха диаграми, определяйки центъра на тази интерферентна вълна. В това време незначителният разход на енергия, направен от него, щеше да остане незабелязан. Индукторите си вършеха работата бързо, но безшумно. Отдалечаващият се кораб забави движението си, сякаш нещо го препятстваше да продължи напред. За миг той застина във въздуха, после бе повлечен неумолимо към варовиковата скала.
	С лекота, използвайки радиовълните като прикритие за другия вид енергия, която му беше необходима, Крос зарови кораба си още по-дълбоко в издутата утроба на скалата, като разширяваше естествения тунел с помощта на дезинтегратора. После като паяк, хванал в мрежата си муха, придърпа чуждия малък летателен апарат в леговището си.
	Миг по-късно се отвори врата и се появи някакъв мъж. Той скочи леко на земята и се вгледа в големия непознат нему кораб през заслепяващата светлина на прожекторите. Спокойно и самоуверено мъжът се приближи. Погледът му се спря върху кристала във влажната стена на пещерата.
	Той понечи да отмести поглед, но в следващия миг мисълта, че нещо е в състояние да отвлече вниманието му в подобна ситуация, започна да си пробива път в съзнанието му. И тъкмо посегна към кристала, когато парализиращият лъч на Джоми го застигна и го просна на земята.
	Крос мигновено включи на пълна мощност. С изщракването на копчето далечният автоматичен предавател, използващ атомни вълни, се разпадна в пламъците на собствената си енергия.
	Колкото до мъжа, всичко, което искаше от него Джоми в този момент, беше снимка в цял ръст, запис на гласа му и установяване на хипнотичен контрол върху личността му. Само след двадесет минути Корлис летеше обратно към Кимериум, проклинайки вътрешно поробването си, но неспособен да стори каквото и да било срещу него.
	Крос знаеше, че не бива да бърза, а трябва внимателно да обмисли плана си, преди да се осмели да се доближи до Кимериум. Налагаше се да пресметне всичко до най-малката подробност, да обърне внимание на безброй детайли. Всеки четвърти ден — почивния — Корлис идваше в пещерата, после си тръгваше, седмиците се нижеха, а от съзнанието му биваше извличан всеки спомен, всяка дреболия. Най-сетне Джоми беше готов и на седмия поред почивен ден вече можеше да приведе плана си в действие. Единият Бартън Корлис остана в пещерата, потънал в дълбок хипнотичен сън; другият се качи на малкото возило на червени ивици и се насочи към Кимериум.
	Двадесет минути по-късно под него проблесна корпусът на боен кораб, който полетя редом — огромна маса от обтекаем метал.
	— Корлис — чу се отсечен мъжки глас по корабното радио, — провеждайки обичайното наблюдение над всички сленове, които приличат на гадината Джоми Крос, ние те чакахме тук и установихме, че си просрочил времето с около пет минути. Затова ще продължиш до Кимериум под конвой, за да застанеш пред военната комисия за обследване. Това е.


>	Глава 17

	Така просто и ненадейно настъпват катастрофите. Не съвсем ненадейно, впрочем, и все пак разочарованието беше горчиво. Шест пъти преди това Бартън Корлис беше просрочвал с по двадесет минути и му се разминаваше. Сега, след едва пет минути принудително закъснение, дългата ръка на случайността беше зашлевила надеждата на света.
	Джоми се загледа мрачно през илюминаторите. Под него всичко беше само камънаци. Набраздена, начупена, пуста скала. Теснините вече не приличаха на пресъхнали речни корита. Те плъзваха във всички посоки като мятащи се в капан диви зверове. Огромните равнини се протягаха хищно; хълмовете се спускаха стръмно надолу и преминаваха в бездънни пропасти, после се извисяваха в грозни назъбени хребети. Тази гола пустиня беше единственият му път за бягство, ако изобщо пожелаеше да избяга, защото никой пленен кораб, колкото и голям и съвършен да беше, не би се осмелил да приеме предизвикателството, нито би успял да се измъкне невредим от хватката на сленовете без антени.
	Разбира се, положението не беше съвсем безнадеждно. Той имаше атомен пистолет, наподобяващ външно оръжието на Корлис, който действително стреляше с електрически заряди, докато не се активираше скритият атомен механизъм. Венчалната халка на пръста му пък беше копие на онази, която Корлис носеше, с тази разлика, че в нея беше поместен най-малкият атомен генератор, създаван някога, и също се задействаше с натискане. Две оръжия и дузина кристали — и с тях трябваше да спре най-страшната война в историята на света!
	Земята сега се ширеше по-равна под летящия му затвор. На дъното на тази първобитна бездна започваше да просветва на мазни, мръсни ивици застояла тъмна вода — началото на грозното, мътно море, наречено Кимерийско.
	Внезапно се появиха първите признаци на цивилизованост. На едно плато от дясната му страна като огромна черна акула лежеше космически крайцер. На скалата около него бяха застинали неподвижно десетки тридесетметрови канонерки като злокобно ято от дълбоководни риби, чиито твърди кореми скриваха донякъде още по-зловещия пейзаж. Зоркият му поглед различи в планината пред него суровите очертания на укрепление от стомана и скала. Черна стомана, вградена майсторски в черната скала, с огромни оръдейни дула, зейнали в стената.
	По-нататък, този път отляво, се извисяваше второ плато от стомана и калена от времето скала, с още един крайцер и множество щурмански кораби около него, отпуснати тежко върху почти невидимите си стапели. Оръдията бяха още по-тежки и все така сочеха право към небето, сякаш в напрегнато очакване всеки миг да се появи смъртно опасен враг. Колко отбранителни съоръжения, каква настъпателна мощ, и срещу кого? Възможно ли беше тези създания да са толкова уплашени от истинските сленове, че дори мощните оръжия да не могат да заглушат страха им от неуловимия враг?
	Стотици мили укрепления, оръдия и кораби! Стотици мили непроходими заграждения, вода и злокобни щръкнали зъбери. Най-сетне машината на Крос и ескортиращият я брониран кораб прелетяха над висок връх, отвъд който блестеше стъкленият град Кимериум. Часът на изпитанието бе настанал.
	Градът се извисяваше насред равнината, простираща се до самия отвесен, назъбен бряг на дълбоко вдадения в сушата тъмен залив. Стъклото блестеше под слънчевите лъчи, ослепителните бели пламъци играеха върху лъскавата повърхност. Градът не беше голям. И не би могъл да бъде в този толкова непристъпен район. Стъкленият му похлупак беше плътно прилепен към подножията на обкръжаващите го хребети. Диаметърът му достигаше три мили в най-широката си част и се стесняваше до две в най-тясната. Според сведенията, които Джоми беше получил от Милър и Корлис, обитателите му наброяваха около двеста хиляди.
	Площадката за кацане беше там, където се очакваше — издадена навън метална платформа в самите покрайнини на града, достатъчно голяма да приеме цял боен кораб, прорязана надлъж и нашир от лъскавите нишки на железопътни релси. Малката машина на Крос леко се спусна към сектор номер 9977. В това време огромният конвоиращ кораб се насочи към морето и след миг се изгуби от погледа му зад един от високите хребети.
	Под него автоматизираната машинария на съоръжението за кацане насочи кораба му по метални релси към огромна стоманена врата. Вратата се отвори машинално сама и след малко се затвори зад гърба му.
	Онова, което се разкри пред погледа му, не беше неочаквано, но действителността надхвърляше представите му, почерпени от съзнанието на Милър и Корлис. В тази част от огромния хангар, която можеше да обхване с поглед, сигурно имаше поне хиляда кораба, наблъскани като сардини в буркан, и всеки от тях можеше да бъде приведен незабавно в готовност, стига да се набере нужният номер на разпределителния пулт за сектора.
	Машината спря. Крос се измъкна небрежно навън и кимна на тримата сленове, които го чакаха. Най-възрастният се приближи с лека усмивка.
	— Какво, Бартън, май си изпроси нова проверка! Ще те обслужим бързо, можеш да не се съмняваш. Както обикновено — пръстови отпечатъци, рентген, кръвна проба, химически реакции на кожата, микроскопско изследване на косата и прочее.
	В мислите на тримата мъже се прокрадваше някакво едва доловимо нетърпение, намек за очакване. Джоми обаче нямаше нужда да чете мислите им. Беше по-мобилизиран от всякога, умът му беше кристално ясен, способността му да долавя и най-дребните детайли беше обострена до крайност.
	— Откога химическата реакция на кожата е част от обичайната проверка? — миролюбиво попита той.
	Мъжете не се извиниха за малката клопка, която му бяха подготвили, но и в мислите им не се долавя не особено разочарование. Джоми също не изпита вълнение от тази първа малка победа. Каквото и да се случеше на този етап, в крайна сметка пълното изследване сигурно щеше да завърши с провал. Трябваше да използва максимално сведенията, които беше натрупал през тези няколко седмици, докато анализираше информацията, почерпена от Милър и Корлис.
	— Заведете го в лабораторията за физически изследвания. Вземи му оръжието, Прентис — нареди най-младият слен.
	Крос мълчаливо подаде оръжието си на мъжа.
	Най-възрастният, Инграм, се усмихваше, младият Брадшоу го гледаше с немигащ поглед, но и у двамата се долавяше някакво нетърпение. Само Прентис, който пъхна пистолета му в джоба си, оставаше външно напълно равнодушен. Но не действията им занимаваха Крос, а безмълвието наоколо. Отникъде не долиташе нито звук, нито една разменена дума. Хангарът беше тих като гробище и изглеждаше невероятно, че извън тези стени цари суматоха и цял един град е зает с трескава подготовка за война.
	Той набра шифъра и се загледа в кораба, който безшумно се отдалечи заедно с автоматичното устройство за кацане — най-напред хоризонтално, после нагоре към тавана. Разнесе се тихо изскърцване на метал и машината му застана неподвижно на предназначеното за нея място, сетне тишината отново се възцари над хангара.
	Развеселен от начина, по който мъжете дебнеха и за най-малкото нарушение на привичната процедура, Джоми пое към изхода. Озоваха се в ярко осветен коридор, в чиито гладки стени на равно разстояние една от друга се виждаха множество затворени врати.
	Вече бяха пред вратата на лабораторията, когато Джоми рече непринудено:
	— Предполагам, че сте се обадили в болницата да предупредите за закъснението ми?
	Инграм се закова на място, спряха и другите двама и го изгледаха сепнато.
	— Господи, да не би жена ти да е дошла в съзнание? — възкликна Инграм.
	Джоми кимна.
	— Лекарите трябваше да я приведат в съзнание около двадесет минути след пристигането ми. Значи е минал горе-долу час, откакто работят. Изследването и проверката на военната комисия явно ще трябва да почакат.
	Никой не възрази.
	— Предполагам, че военните ще те ескортират — каза Инграм.
	Брадшоу бързо изрече нещо в микрофона на китката си. Тихият, но ясно доловим отговор достигна до Джоми:
	— При обичайни обстоятелства до болницата щеше да го придружи военен патрул. Но тук става дума за най-опасния индивид, когото светът познава. Крос е едва двадесет и три годишен, но опасностите и рисковете допринасят за ранното съзряване както на хората, така и на сленовете. Затова не бива да забравяме, че си имаме работа с възрастен слен, притежаващ оръжия и източници на енергия, за чиито възможности можем само да гадаем. Ако Корлис действително е Крос, съвпадението с идването на госпожа Корлис в съзнание в такъв важен момент означава, че трябва да бъдем подготвени за всякакви изненади. Той вече е претърпял един провал, като е позволил да се стигне до тази проверка. Независимо от това, самият факт, че за пръв път ни се налага да отложим подобен род проверка, изисква с него неотклонно да се движат обучени, вещи в предварителните изследвания специалисти. Ето защо ще останете с него до второ нареждане. Пред Първи асансьор ви чака кола.
	Когато се озоваха на улицата, Брадшоу отбеляза:
	— Ако той не е Корлис, тогава в болницата от него няма да има абсолютно никаква полза и мозъкът на госпожа Корлис може да остане увреден завинаги.
	Инграм поклати глава.
	— Грешиш. Истинските сленове могат да четат мисли. Той ще бъде толкова полезен в операционната, колкото и Корлис, и ще открие евентуалните грешки дори и без помощта на приемника Поргрейв.
	Крос зърна бегло кривата усмивка на Брадшоу, който отвърна:
	— Май не звучиш много убедено, Инграм. Дали пък не ти мина през ума, че приемниците Поргрейв ще накарат Крос да ограничи нарочно демонстрацията на мозъчните си възможности?
	— От друга страна… — обади се Прентис. — Причината за посещението на Корлис в болницата е обстоятелството, че той може да разбере кога нещо не е наред благодарение на естествената близост между двамата съпрузи. Но това означава също, че госпожа Корлис веднага ще усети дали това е съпругът й или е чужд.
	Инграм се усмихна кисело.
	— Значи, стигаме до заключението, че ако Корлис е Крос, идването на госпожа Корлис в съзнание може да завърши трагично за нея. Това ще докаже неговата самоличност, дори ако всички останали тестове, които ще проведем, се окажат отрицателни.
	Крос мълчеше. Вече беше обмислил отвсякъде проблема, който приемниците Поргрейв създаваха. Те представляваха опасност, но все пак бяха само машини. Способността му да контролира мислите си щеше да сведе опасността до минимум.
	Друго нещо беше жената на Корлис, която трябваше да го познае. Естествената привързаност между съпрузите беше напълно разбираема и да увреди мозъка на тази жена, му се струваше жестоко. Трябваше по някакъв начин да запази разсъдъка й, но и да отърве себе си.
	Колата летеше по булеварда, греещ от хиляди ярки цветя. Пътят беше тъмен, на вид подобен на стъкло, и не беше прав, а се виеше сред високи, пищни дървета, които наполовина скриваха сградите, наредени от двете страни на сенчестата алея. Всички постройки бяха ниски и се отличаваха с красота и артистичност, които изненадаха Джоми. Той и преди това беше добил някаква представа за тях от картините, доловени в мозъците на Милър и Корлис, но този триумф на архитектурния гений надминаваше всичките му очаквания. От една крепост не се очакваше да бъде красива, а оръдейните кули обикновено се правеха, за да се използват, а не да радват окото.
	Но така или иначе, те изпълняваха прекрасно предназначението си. Имаха фасон на истински сгради, част от един истински град, а не просто дебел брониран щит около него. Отбраната беше толкова грижливо изпипана, че Джоми още веднъж се убеди с какво страхопочитание се отнасят тук към истинските сленове. Човешкият род щеше да бъде нападнат заради страха на сленовете без антени и в това имаше някаква тъжна ирония.
	„Ако съм прав, — мислеше си той — и истинските сленове живеят сред сленовете без антени, както последните живеят сред хората, тогава цялата тази подготовка е насочена по-скоро срещу враг, който вече е проникнал вътре в крепостта.“
	Колата спря в една ниша, водеща към асансьор. Асансьорът пристигна толкова бързо, колкото и онзи в хангара. Джоми небрежно извади от джоба си едно от металическите „кристални“ кубчета и го пусна в кошчето за боклук в единия ъгъл на клетката. Видя, че сленовете внимателно следят действията му и обясни:
	— Бяха дванадесет, но явно повече от единадесет ми идват много. Това се беше забило в хълбока ми.
	Инграм пристъпи и вдигна кубчето.
	— Какво е…?
	— Причината за забавянето ми. По-късно ще обясня пред комисията. Всичките са еднакви, така че едно повече или по-малко няма никакво значение.
	Инграм гледаше замислен кубчето и вече се канеше да го отвори, когато асансьорът спря. Той го пъхна решително в джоба си.
	— Остава у мен. Върви напред, Корлис.
	Крос без колебание тръгна по широкия мраморен коридор. Отнякъде се появи жена в бяла престилка.
	— Ще те повикат след няколко минути, Бартън. Почакай тук.
	И изчезна през една врата, а Крос, доловил намерението на Инграм, зачака по-възрастният мъж да заговори.
	— Тази работа с госпожа Корлис много ме тревожи, Корлис. Толкова много, че преди да ти позволим да влезеш, ще трябва да направим малка проверка, към каквато не сме прибягвали от години, защото е унизителна, пък и има не по-малко сигурни методи.
	— Каква е тази проверка? — попита подозрително Джоми.
	— Ами, ако си Крос, ще имаш изкуствена коса, която да прикрива уловителите ти. Ако си Корлис, ще имаш здрава естествена коса, която ще позволи да те издърпаме за нея. Изкуствената коса, колкото и умело да е закрепена, трудно ще издържи тежестта ти. Затова ще те помоля — заради жена ти — да си наведеш главата. Ние ще внимаваме и няма да дърпаме рязко.
	Крос се усмихна.
	— Давайте! Ще се убедите, че косата ми е истинска.
	Разбира се, че беше истинска. Той отдавна беше решил този проблем — беше изобретил гъста течност, която, нанесена върху корените на косата, постепенно се втвърдяваше и се превръщаше в тънък слой гумено вещество с цвета на кожата, достатъчен да покрие издайническите антени. Точно преди да завърши процесът на втвърдяването той внимателно масажираше косата си, така че от движението й около корените се образуваха миниатюрни отворчета, които пропускаха въздух.
	Честата смяна на покритието и дългите периоди на почивка за косата и главата му се бяха оказали достатъчни за поддържането им в добро хигиенно състояние. Той допускаше, че през всичките тези години събратята му сленове също са си служили с подобни методи. Опасни бяха само периодите на „почивка“.
	— Всъщност, това още нищо не доказва — изрече най-накрая неохотно Инграм. — Ако Крос реши да се появи тук, едва ли ще допусне да го хванат по такъв елементарен начин. Ето го докторът, да се надяваме, че всичко е наред.
	Стаята беше голяма, полутъмна и пълна със слабо пулсиращи прибори. От прага болната не се виждаше, но имаше дълъг метален сандък, наподобяващ ковчег, единият край на който беше точно срещу вратата. Другият се губеше в полумрака, но Крос усети, че главата на жената е точно там.
	Към капака беше прикрепено нещо като издута прозрачна епруветка. От нея в „ковчега“ се спускаха множество тръбички, по които течеше яркочервена кръв. Точно до повдигнатата глава на жената беше поставена солидна на вид апаратура. Лампичките светваха при най-малката промяна в състоянието й, сякаш откликвайки на някакъв скрит натиск.
	От мястото, където беше застанал, Крос виждаше главата на жената на фона на тези шушукащи апарати, по-точно не главата й, а само превръзките, в които беше омотана. Сред бялата преспа от бинтове се губеха краищата на множеството проводници, свързани с разпределителния пулт.
	Мозъкът й беше без всякаква защита, все още невъзстановен напълно, и Крос предпазливо се опита да надникне в зоната на смътните представи, неоформени в мисли, които витаеха в главата й като в мудно влачещ се кошмар.
	На теория знаеше всичко, което се прилагаше от хирурзите на сленовете без антени. Тялото беше изцяло изолирано от мозъка с помощта на проста система, действаща на принципа на късото съединение. Самият мозък, чиито функции се поддържаха от бързи тъканообразуващи лъчи, беше разделен на двадесет и седем сектора и благодарение на това улеснение бе извършена доста възстановителна работа.
	Мисловната му вълна подмина тези „кръпки“ и „пукнатини“. Грешките бяха много, но все дребни, а като цяло хирургическата работа беше блестяща. Всяка секция на този могъщ мозък щеше да бъде подложена на целебната сила на тъканообразуващите лъчи. Нямаше никакво съмнение, че когато госпожа Корлис отвори очи, щеше да е отново здравомислеща и интелигентна млада жена и да познае тутакси самозванеца.
	Въпреки цялото напрежение на момента, Крос си помисли: „Преди години можех да хипнотизирам хората и без помощта на кристалите, макар за това да беше нужно повече време. Защо да не мога да го правя и със сленовете?“
	Тя беше в безсъзнание, всичките защитни прегради на мозъка й бяха свалени. Отначало той се притесняваше от приемниците Поргрейв и опасността, която представляваха, но после насочи мислите си в руслото от вибрации, което би било нормално за разтревожения Корлис в подобни обстоятелства. Страхът му се изпари и той се впусна стремглаво в дебрите на чуждия мозък.
	Спаси го методът, по който беше проведена операцията. Един напълно възстановен мозък на зрял слен би му отнел часове — пътеките, които трябваше да се изследват, бяха милиони, без каквото и да било указание откъде тръгват. Но сега, в този мозък, разделен от вещите хирурзи на своите двадесет и седем естествени зони, лесно можеше да се напипа масата от клетки, определящи силата на волята. Само след минута той беше в командния център и осезаемата мощ на мозъчните му вълни бързо го направи господар на положението.
	Досети се, че е време да си сложи слушалките за приемниците Поргрейв. В същия миг забеляза, че Брадшоу също си бе сложил слушалки — очевидно заради него. Ала от повърхността на мозъка на младия слен не се излъчваше подозрение. Изглежда неоформената сила на мисълта, без каквито и да било картини, не можеше да бъде уловена от приемниците Поргрейв. Неговото проучване бе привършило.
	Жената се раздвижи — умствено и физически — и несвързаната й мисъл отекна в слушалките му.
	„Бой… окупация…“
	Думите имаха някаква връзка помежду си единствено защото жената беше командир на военна част, но иначе и дума не можеше да става за логична мисъл. След кратка пауза прозвуча:
	„Юни… точно така, юни… да приключим с всичко до зимата, да няма излишни загуби заради студа и неуредиците… и така, решено е… десети юни…“
	Той би могъл сам да оправи пораженията в мозъка й с помощта на хипнотично внушение за десетина минути, но при сегашните обстоятелства му трябваше повече от час на предпазливо взаимодействие с хирурзите и техния апарат за вибрационно налягане. Почти през цялото време умът му беше зает с мисълта за узнатото от нея.
	Значи десети юни беше определен за нападение над Земята! Сега беше четвърти април по земния календар. Два месеца! Един месец за пътуването до Земята, а другият за какво?
	Когато госпожа Корлис потъна в сън без видения, той вече знаеше отговора. Не би могъл да изгуби нито ден повече в търсене на истинските сленове. По-късно може би, но не и сега. Само да се измъкнеше жив оттук…
	Джоми се намръщи. След броени минути щеше да бъде подложен на физическо обследване от най-безжалостната, най-безкомпромисната и веща раса в Слънчевата система. Независимо от сполучилия му опит да го отложи, независимо от ловкостта, с която беше натикал в ръцете на един от придружителите си хипнотичния кристал, късметът беше против него. Инграм не беше проявил достатъчно любопитство да извади кристала от джоба си и да го отвори. Трябваше да предприеме нов опит, разбира се, но това беше губещ вариант. Всеки слен би застанал нащрек при такъв повторен опит, както и да подходеше.
	Тук мисълта му се прекъсна. Мозъкът му се настрои да възприема едва доловимия глас, долитащ от радиостанцията на Инграм и преминаващ през съзнанието му.
	— Доведете ми незабавно Бартън Корлис, независимо дали е завършено физическото обследване! Това нареждане отменя всички досегашни!
	— Добре, Джоана — прозвуча съвсем ясно отговорът на Инграм, който се обърна към Крос: — Имаме заповед незабавно да те отведем при Джоана Хилъри, военния пълномощник.
	Прентис сякаш четеше мислите на Крос, защото заяви:
	— Джоана е единствената сред нас, която е общувала с Крос. Именно затова е упълномощена от комисията да поеме случая, а също и заради направените от нея впоследствие анализи на психиката му. Тя ръководеше кампанията по издирването му на цялата планета и предвиди неуспеха на нападението с циклотрона. Освен това е представила подробен доклад, описващ детайлно времето, което е прекарала с него. Ако ти си Крос, тя ще те познае незабавно.
	Джоми мълчеше. Нямаше как да провери истинността на казаното, но подозираше, че сленът е прав.
	Когато излезе от стаята, градът — истинският Кимериум — за пръв път се разкри пред погледа му. От прага се виждаха два коридора — единият водеше към асансьора, с който беше слязъл, другият — към огромно множество високи прозрачни врати. А зад тях се ширеше градът на мечтите.
	На Земята се твърдеше, че тайната на материала, от който беше построен дворецът, е загубена завинаги. Ала тук, в тайния град на сленовете без антени, тя се разгръщаше в цялото си великолепие, дори нещо повече. Улицата сияеше в меки, променливи цветове, а съвършените сгради въплъщаваха сбъднатата мечта на архитектите от всички времена — и всичко това беше живо, както е жива музиката! Нито един друг свят — може би защото не познаваше нищо подобно — не би могъл да му предложи това прекрасно съответствие на архитектурата с най-възвишената форма на музиката.
	Вече на улицата, той се отърси от вълшебството на гледката. Важни бяха хората. А в сградите наоколо те бяха хиляди, носеха се с бързите си коли, крачеха по тротоарите. Хиляди съзнания в обсега на неговото собствено, което не пропускаше никоя подробност, търсейки само едно — излъчването на истински слен.
	Но не го откриваше. Нито един проблясък на издайническа мисъл; нито един мозък, който да не си дава сметка, че принадлежи на истински слен. Несъвършените прегради пропускаха всяка информация. Убеждението му, че истинските сленове трябва да са тук, беше разколебано — както и целият му живот в този миг. Където и да бяха те, защитата им беше съобразена и със сленовете без антени. Е, логиката подсказваше и това, че бебетата-чудовища не са създадени от почтени хора. Фактите обаче говореха друго. Кои факти? Слуховете? А нима имаше друго обяснение?
	— Хайде, Корлис — подкани го Брадшоу. — Госпожица Хилъри иска да те види. Насаме.
	Подът под краката му се стори необичайно хлъзгав, докато изминаваше тези трийсетина метра до отворената врата. Нейната „светая светих“ беше обширна и уютна и по-скоро с вид на будоар, отколкото на работен кабинет. На рафтовете имаше книги. До едната стена беше опряна малка електрическа картотека. Мебелировката се допълваше от меко канапе, пневматични столове и дебел килим. И сред всичко това — огромно лъскаво писалище, зад което седеше горда, усмихната, младолика жена.
	Крос и не беше очаквал Джоана Хилъри да е остаряла. След петдесет години може би бръчките щяха да прорежат тази кадифена кожа, но сега имаше само една разлика в сравнение с предишната им среща, и тя беше в самия него. Преди години в тази великолепна жена се беше взирало едно момче; сега трезво я оценяваше зрял мъж.
	Той забеляза изненадан, че очите й блестят ярко, и това му се стори не в съответствие със ситуацията. Съсредоточи се и сетивата му различиха в израза на лицето й смесица от триумф и чиста радост. Той опипа мислено защитната й преграда и отбеляза всяка малка пукнатина, през която се просмукваше информация, погълна всяка уловена мисъл, анализира всеки полутон, а в това време изненадата му нарастваше. Усмивката й премина в доволен смях, после защитната й преграда падна. Съзнанието й се простираше пред взора му незащитено, напълно оголено. В същия миг до него долетя мисълта й:
	„Огледай се внимателно, Джон Томас Крос, докато се убедиш, че всички приемници Поргрейв в тази стая и около нея са изключени. Знай също, че от всички живи същества аз съм единственият ти приятел и че наредих да те доведат, за да избегнеш проверката, която можеше и да не издържиш. Наблюдавах те с помощта на приемниците и стигнах до убеждението, че това си ти. Хайде, побързай, надникни в мозъка ми и се убеди в добрата ми воля; после ще сторим каквото можем да спасим живота ти!“
	Крос не беше толкова лековерен, та да приеме веднага както преди на доверие казаното от нея. Минутите течаха, а той все още блуждаеше из тъмните коридори на съзнанието й в търсене на онези причини, породили чудото. Най-накрая той промълви:
	— Значи си повярвала в идеалите на един петнадесетгодишен хлапак, запалила си се от обещанията на един млад егоист, който не можеше да предложи друго, освен…
	— Надежда! — довърши тя вместо него. — Ти ми даде надеждата точно преди да прекрача онзи житейски праг, отвъд който болшинството от сленове стават толкова коравосърдечни и безжалостни, колкото само животът може да ги направи. Ти каза: „А какво ще стане с хората?“ Бях толкова потресена, че не можах да се съвзема. Нарочно ти съставих грешно описание. Може би това ще те удиви. Но то беше прието, защото от мене не се очакваше да съм специалист в човешката психология. Специалист не съм, разбира се, но бих могла да те обрисувам прекрасно, а и с всеки изминал ден споменът ставаше все по-ярък. Възприе се като нещо съвсем естествено именно аз да се заема с проучването на твоя случай. Също както и назначаването ми за ръководител на всички издирвания, имащи отношение към тебе. Предполагам, не по-малко естествено е и това, че…
	Тя замълча изчаквателно.
	— Съжалявам! — рече сериозно Крос.
	Сивите й очи срещнаха твърдо погледа му.
	— За коя друга би могъл да се ожениш? Бракът е част от нормалния живот. Разбира се, аз не знам нищо за отношенията ти с онова момиче, Катлийн Лейтън, освен че си бил с нея, когато е умряла. Но бракът с няколко жени, понякога дори едновременно, не е чак толкова рядко срещано явление в историята на сленовете. Е, разбира се, възрастта ми също е съображение.
	— Ясно ми е, че разликата от петнадесет или двадесет години е без значение, когато става дума за сленове. Ние живеем дълго. Само че, по едно стечение на обстоятелствата, аз имам мисия.
	— Дали като твоя съпруга или не — каза Джоана, — от днес нататък ти имаш съратник в мисията си — стига да се измъкнем живи от това медицинско изследване.
	— А, дреболии! — махна с ръка Крос. — Всичко, което ми трябва, е време и начин да натикам кристалите в ръцете на Инграм и останалите. Ти ми осигури и двете. Ще имаме нужда и от парализиращия пистолет в чекмеджето на бюрото ти. После започни да ги викаш един по един.
	Тя издърпа чекмеджето и измъкна пистолета.
	— Аз ще стрелям. А сега какво да правим?
	Ентусиазмът й го накара да се засмее. Все още не можеше да се начуди на това странно стечение на обстоятелствата, макар вече да беше напълно сигурен. Години наред се беше старал да запази самообладание и да върви напред с хладна решимост. Сега страстта й зарази и него. Очите му блеснаха.
	— Няма да съжаляваш за стореното, макар че преди да свършим, вярата ти може да бъде подложена на огромни изпитания. Това нападение над Земята не бива да се състои. Не и сега, когато още не знаем какво да правим с онези нещастници — освен да ги държим в подчинение със сила. Кажи ми, има ли как да се добера до Земята? Прочетох в ума на Корлис за някаква заповед да бъдат пратени на Земята всички, които приличат на мене. Може ли да се предприеме нещо по въпроса?
	— Може. Решението зависи изцяло от мене.
	— Тогава е дошъл моментът да действаме. Трябва да се върна на Земята. Трябва да ида в двореца и да се срещна с Киър Грей.
	Красивите устни на жената се разтвориха в усмивка, но в очите й нямаше смях.
	— И как смяташ да се добереш до двореца, с всичките му укрепления? — попита тя.
	— Майка ми често ми е разказвала за тайните тунели под двореца. Може би твоята статистическа машина ще знае точното разположение на различните входове.
	— Машината! — възкликна Джоана. — Да, машината знае. Тя съдържа сведения за какво ли не. Ела!
	Двамата влязоха в съседната стая и се залутаха между редиците блестящи метални табелки. Крос знаеше, че това е Статистическото бюро и тук са електрическите картотеки, които подаваха информация при натискане на копче, при произнасяне на име, номер или парола. Никой не бе наясно какво количество информация се съдържа в тези картотеки (ако се вярваше на мозъка на Корлис). Те бяха докарани от Земята и бяха създадени в далечни времена. В тях се съдържаха милиони факти, за които можеше да се пита. Сред които, без съмнение, и историята на седемгодишното издирване на Джон Томас Крос — издирване, ръководено от Джоана Хилъри от същата тази сграда, в която се намираха в момента.
	— Искам да ти покажа нещо — каза Джоана.
	Тя набра най-напред името Самюел Лен, после „Естествени мутации“. Пръстите й бързо натиснаха нужния клавиш и върху сияещия екран се изписа:
C>
#	Извадки от дневника на Самюел Лен,
#	1 юни 2071 г.

	Днес отново разглеждах трите бебета и ни най-малко не се съмнявам, че тук става дума за някаква уникална мутация. Виждал съм човешки същества с опашки. Изследвал съм кретени и идиоти, както и изродите, които напоследък се раждат в такива количества. И съм наблюдавал любопитната, страховита еволюция, през която може да премине човешкият организъм. Но това е пълната противоположност на изброените ужаси. Това е самото съвършенство.
	Две момичета и едно момче. Каква невероятна, грандиозна случайност! Ако не бях такъв рационалист, резонността на случилото се би ме превърнала в сълзлив поклонник пред олтара на метафизиката. Две момичета, които да възпроизведат вида си, и едно момче, което да ги оплоди. Ще трябва да ги приуча към тази мисъл.
C$
	_2 юни 2071 г._, започна машината, но Джоана бързо натисна клавиша за изчистване и набра нова дата: 7 юни 2073 г.
C>
	Днес някакъв тъпанар журналист е написал статия за децата. Този невежа твърди, че съм подложил майка им на въздействието на машина, макар да не съм виждал тази жена преди раждането на децата. Ще трябва да убедя родителите да се оттеглят в някой затънтен и ненаселен край. Всичко може да се случи там, където има човешки същества — тези суеверни, прекалено емоционални магарета!
C$
	Джоана Хилъри набра нова дата: 31 май 2088 г.
C>
	Днес е седемнадесетият им рожден ден. Момичетата са възприели напълно мисълта да се съчетаят с брат си. В крайна сметка, моралът е въпрос на възпитание. Искам този съюз да се осъществи, независимо че миналата година открих други подобни деца. Струва ми се неразумно да ги чакам да пораснат.
C$
	На датата 18 август 2090 г. беше записано:
C>
	Всяко от момичетата роди по три близначета. Прекрасно. При тази степен на репродуциране периодът, през който видът може да бъде унищожен вследствие на случайност, практически намалява и скоро ще бъде сведен до минимум. Независимо от факта, че от време на време се появяват и други от техния вид, аз продължавам да внушавам на децата, че техните наследници са бъдещите управници на света.
C$
	— Е, сега виждаш, че няма и никога не е имало машина, която да създава сленове. Всички сленове са естествени мутанти — каза Джоана, когато двамата се върнаха в кабинета. После рязко смени темата: — Най-подходящият вход за двореца е навътре в земите на палата, в района на статуите, който през цялото време е ярко осветен и е точно под прицела на оръдията, разположени на първата отбранителна линия. Първите две мили освен това се наблюдават от картечна рота и танкови патрули.
	— А моето оръжие? Ще мога ли да го взема на Земята?
	— Не. Нареждането за прехвърляне на мъжете, които приличат на тебе, изключва възможността да носят оръжие.
	В него се надигна нов въпрос.
	— Що за човек е Киър Грей според сведенията в твоята машина?
	— Изключително надарен за човешко същество. Тайните ни изследвания с рентген показаха категорично, че е човек, ако това имаш предвид.
	— Действително съм си задавал този въпрос, но твоите думи потвърждават извода на Катлийн Лейтън.
	— Отклонихме се от въпроса. Как смяташ да се справиш с укрепленията?
	Той поклати глава и се усмихна тъжно.
	— Когато залогът е голям, и рискът трябва да му съответства. Естествено, ще ида сам. Ти ще имаш отговорната задача да намериш пещерата, в която е моят кораб, и да закараш машината на Земята преди десети юни. Корлис също ще трябва да бъде освободен. А сега, ако обичаш, повикай Инграм.


>	Глава 18

	Реката му се стори по-широка от последния път, когато я бе видял. Той се вглеждаше неспокойно във водите й, бушуващи на половин миля пред него. В бързото течение се преливаха мрак и светлина — отраженията от менящите се приказни светлини на двореца. Сред храстите, където се беше скрил, още личаха петна от късния пролетен сняг. Той смъкна дрехите си и студът заби игличките си в босите му ходила, докато стоеше гол сред храсталака и се готвеше да изпълни задачата си.
	Съзнанието му беше почти празно. После му се мярна ироничната мисъл, че един гол мъж срещу целия свят представлява комичен символ на атомната енергия, намираща се в негова власт. Беше имал толкова много оръжия и не ги беше използвал, когато имаше възможност да го стори. А сега този пръстен на ръката му с миниатюрния си атомен генератор и жалък обхват — едва половин метър — беше единственият продукт на годините усилен труд, който той се осмели да вземе със себе си в крепостта.
	Дърветата на отсрещния бряг хвърляха сенки през реката. В мрака грозната грамада на препускащата вода образуваше странни извивки и падини. Водата го отнесе половин миля надолу, където с няколко мощни маха Крос се добра до убежището на плитчините.
	Притихнал там, той се вслушваше в мислите на двамата картечари, скрити сред дърветата. Предпазливо запълзя към укритието на храсталака, където навлече дрехите си, после залегна и зачака с търпението на тигър, дебнещ плячката си. Трябваше да прекоси празното пространство пред себе си, а то беше прекалено обширно, за да използва само хипнотичен контрол.
	Изчака двамата мъже да отклонят вниманието си и прелетя близо двадесетте метра гола поляна за малко повече от три секунди.
	Единият така и не разбра откъде бе фраснат. Другият подскочи като ужилен, а дългото му слабо лице се изопна и пребледня мъртвешки в отблясъците, пробиващи си път през листата. Но нямаше къде да избяга, не можеше да предотврати удара, който се стовари върху челюстта му и го просна на земята. След петнадесет минути хипноза без помощта на кристалите и двамата бяха във властта на Крос. Петнадесет минути! Това означаваше осем души за един час! По устните му плъзна печална усмивка. Така едва ли щеше да се пребори с всичките десет хиляди, ако не и повече, обитатели на двореца. Трябваха му ключовите фигури.
	Крос приведе двамата пленници в съзнание и им даде нареждания. Те мълчаливо вдигнаха преносимите си картечници и са затътриха подир него. Двамата мъже познаваха всеки сантиметър земя тук. Знаеха кога танковите патрули правят вечерния си обход. В армията на хората нямаше по-добри войници от тези стражи, пазещи двореца. След два часа той разполагаше с отряд от дванадесет души — великолепно обучени бойци, които се плъзгаха като сенки и действаха в съвършена съгласуваност, като само от време на време се налагаше някоя полугласна команда.
	След още три часа Крос имаше вече седемнадесет войници, един полковник, един капитан и трима лейтенанти. Пред него се нижеше дългият кордон на прекрасните статуи, искрящите фонтани и ярките светлини, които бележеха едновременно целта му и края на началния етап от операцията.
	Първият проблясък на зората, забулила хоризонта на изток, свари Крос и малката му армия залегнали в сенките на храсталака, с поглед, вперен отвъд широкото четвърт миля пространство, ярко осветено от сиянието на двореца. От другата му страна — там, където бяха скрити укрепленията — тъмнееше линията на гората.
	— За съжаление, няма как да ги излъжем — прошепна полковникът. — Пълномощията на нашата част се простират дотук. Забранено е преминаването през дузината укрепени пръстени без пропуск, но дори и той може да се използва само през деня.
	Крос се намръщи. Мерките за сигурност надминаваха всичките му очаквания, а и строгостта им явно датираше отскоро. Нападението на сленовете без антени над неговата долина — макар че едва ли някой вярваше на приказките на селяците за огромните машини — беше създало напрежение и изострило вниманието им, което сега би могло да го погуби.
	— Капитане!
	— Да? — Високият офицер изникна като сянка до него.
	— Капитане, вие най-много приличате на мене. Затова ще си сменя дрехите с вашата униформа и после всички вие ще се върнете при обичайните си позиции и ще ги заемете.
	Мъжете се плъзнаха безшумно в мрака и изчезнаха от погледа му. Той се изправи и наподоби стегнатата стойка на капитана. Тръгна през осветеното пространство — три, пет, десет метра. Виждаше фонтана, който му трябваше, и блестящите водни струи, бликащи от него. Ала тук имаше прекалено много изкуствена светлина, прекалено много мозъчни излъчвания, цяло стълпотворение от вибрации, засенчващи онази единствена вълна, която търсеше да улови, ако проклетото устройство още действаше след тези стотици години. Ако ли вече не функционираше, бог да му е на помощ!
	Дванадесет метра, петнадесет, двадесет… и тогава долетя онази едва доловима мислена вибрация, която чакаше:
	„Към всеки слен, проникнал чак дотук — на това място има таен вход за двореца. Фигурата от пет цветчета от северната страна на белия фонтан представлява секретна ключалка, която отваря скритата врата с помощта на радиосигнал. Шифърът е…“
	Той знаеше — статистическата машина го бе уведомила — че ключалката е укрита във фонтана, но нищо повече. Ето сега ще…
	Дрезгав глас, усилен от високоговорителя, прогърмя откъм дърветата:
	— Кой сте вие, по дяволите?! Какво искате? Вървете при командира си, вземете пропуск и се върнете на сутринта. Живо!
	Той вече беше при фонтана, ловките му пръсти опипваха цветето, а тялото и движенията му бяха наполовина скрити от притежателя на зорките, недоверчиви очи. В този миг не можеше да се откъсне и за секунда от онова, което вършеше. Когато ключалката отстъпи пред нечовешката му настойчивост, от предавателя Поргрейв прозвуча следващото ментално напътствие:
	„Сега вратата е отворена. Нататък следва много тесен тунел, водещ надолу в пълен мрак. Входът му е в центъра на група конни статуи на тридесет метра в северна посока. Кураж!“
	Не кураж му липсваше, а време. Тридесет метра на север, към двореца, към тези заплашителни укрепления. Крос се изсмя отривисто. Древният строител на конспиративния проход без съмнение беше разполагал с огромно пространство, на което да се упражнява в изобретателност. Той закрачи на север, а дрезгавият глас прогърмя отново:
	— Ей ти, спри веднага, иначе ще стреляме! Върни се в частта си и се смятай за арестуван! Незабавно!
	— Нося много важно съобщение! — извика Крос, наподобявайки, доколкото беше възможно, без упражнения ясния глас на капитана. — Спешно е!
	Те все още бяха сигурни, че един човек не може да представлява опасност, и той продължи да върви.
	— Нищо не може да бъде толкова спешно, та да оправдае такова грубо нарушение на правилата! — изрева пак гласът. — Върни се незабавно в частта си! Последно предупреждение!
	Той погледна надолу към тесния тъмен отвор и се вцепени от ужас — за пръв път в живота си изпитваше такъв сковаващ пристъп на клаустрофобия, тъмна и страшна като самия тунел. Да се напъха в тази заешка дупка, в която можеше да се задуши, да бъде погребан жив в някакъв хитро измислен човешки капан! Нищо не му гарантираше, че не са открили тунела, както вече бяха открили толкова много скривалища на сленовете.
	Но това беше единствената му възможност. Множество свистящи пулсации се излъчиха откъм дърветата пред него — тих шепот, който почти физически докосна съзнанието му. Някой изрече:
	— Сержанте, прицели се в него!
	— А конните статуи, ваше благородие? Ще бъде голям резил да ги повредим!
	— Цели се в краката му, после в главата!
	Нямаше друг избор. Със стиснати зъби и изпънато тяло той скочи с краката напред, вдигнал високо ръце над главата си, и полетя стремглаво надолу. Скокът беше толкова майсторски изпълнен, че чак след няколко секунди дрехите му закачиха отвесните стени.
	Тунелът беше гладък като стъкло и едва след безкрайно дълго падане започна да се накланя. Търкането стана по-силно и няколко секунди по-късно той се плъзгаше под различен ъгъл, който с всеки следващ миг се увеличаваше. Лудешкото суркане забави скоростта му. Пред него проблесна светлинка. Внезапно се озова в слабо осветен коридор с нисък таван. Все още се движеше надолу, но вече почти хоризонтално. Пътешествието му внезапно свърши и той се отпусна замаян на гръб. Пред очите му всичко плуваше.
	Десетината лампи, които се въртяха над главата му, постепенно се стесниха в кръг и се превърнаха в една-единствена мътна крушка, пръскаща наоколо слабо сияние. Бледа, почти безполезна светлина, която обгръщаше тавана и се разтваряше в мрака още преди да е достигнала пода. Крос се изправи на крака и пред погледа му се изпречи следващият знак — беше текст, изписан тъкмо в тази част на стената, където светлината от тавана се стапяше. Той се напрегна и прочете:
C>
	__СЕГА СТЕ ТОЧНО НА ДВЕ МИЛИ ПОД ЗЕМНАТА ПОВЪРХНОСТ. ТУНЕЛЪТ ЗАД ВАС Е БЛОКИРАН ОТ СТОМАНЕНИ И БЕТОННИ ПРЕЧКИ, КОИТО БЯХА СПУСНАТИ ЗАД ГЪРБА ВИ ВЕДНАГА СЛЕД ПРЕМИНАВАНЕТО ВИ. ЩЕ ВИ ТРЯБВА ЧАС, ЗА ДА СЕ ДОБЕРЕТЕ ОТТУК ДО ДВОРЕЦА. НА СЛЕНОВЕТЕ СЕ ЗАБРАНЯВА ПОД СТРАХ ОТ НАЙ-СТРОГО НАКАЗАНИЕ ДА ВЛИЗАТ В САМИЯ ДВОРЕЦ. ПАЗЕТЕ СЕ!__
C$
	Усети леко дразнене в гърлото. Опита се да спре кихането, но не успя. Кихна още пет-шест пъти, по бузите му потекоха сълзи. Сега в коридора вече не се виждаше така ясно, както при слизането му. Дългите редици лампи на тавана, които се губеха в далечината, вече не бяха тъй ярки. Във въздуха беше увиснал прашен облак.
	Крос се наведе в полумрака и прокара пръсти по пода. Той беше покрит с мек, плътен килим от прах. Вгледа се пред себе си, търсейки отпечатъци, които да му покажат, че скоро някой е минал по коридора, но всичко беше застлано с прахоляк, натрупван в продължение на векове.
	Безброй години бяха минали от деня, в който беше изписан този надпис на стената със скритата в него смътна заплаха. Но имаше и по-непосредствена опасност в лицето на хората, които вече знаеха къде да търсят потайния вход. Трябваше още преди да са го открили да проникне в двореца и да се срещне с Киър Грей, макар и с цената на потъпкване на закона, наложен от предците му.
	В този свят на сенки и безмълвие коварните пръсти на праха се протягаха към гърлото му, но не го душеха, а само нелепо го гъделичкаха. Крос мина през много врати и коридори, през огромни величествени зали.
	Внезапно зад гърба му се чу тих металически кликот. Той се извърна и видя как към пода, по който току-що беше минал, се спуска яка метална врата и гладката стомана препречва коридора. Закова се на място и за няколко секунди се превърна в чувствителна машина, анализираща произходящото наоколо. Пред него се простираше дългият коридор с мътните лампи на тавана и дебелия пружиниращ слой прах под краката му. В тишината прозвуча второ дрезгаво изщракване. Стените изскърцаха рязко и започнаха да се приближават една към друга — и към него.
	Автоматика, реши той — наоколо не се долавяше и следа от мисъл. Хладнокръвно огледа затварящия се капан и почти веднага откри в самия край на всяка от стените по една малка ниша. Те бяха около метър и деветдесет високи. Кухини, достатъчно големи да поберат половин човешко тяло всяка. Контурите на тялото се различаваха ясно във вдлъбнатините им.
	Крос се усмихна мрачно. След няколко минути стените щяха да се съберат и единственото пространство, което оставаше за него, беше мястото на съединяване на двете ниши. Изкусен капан, дума да няма!
	Вярно, атомният заряд на пръстена му може би щеше да стигне, за да си проправи път през стените или вратата, но нали начинанието му трябваше да бъде доведено докрай. Той огледа нишите още по-внимателно. Този път пръстенът му припламна в светкавичен яростен изблик, после още веднъж, и белезниците, прикрепени към вградени в стената дръжки, се разсипаха на прах, а отворилото се пространство беше достатъчно да му осигури относителна свобода на движение.
	Когато разстоянието между стените беше едва тридесетина сантиметра, по цялото протежение на пода се отвори десетинасантиметрова пукнатина и прахът се посипа в отвора. Няколко минути по-късно стените се съединиха с дрънчене.
	Миг тишина! После механизмът тихо забръмча и нещо се задвижи в посока към тавана. Движението продължи няколко минути, накрая постепенно замря, но шумът под краката му не спираше. Изтекоха още минута-две и клетката му започна бавно да се завърта. Точно пред лицето му зейна цепнатина, която се разтвори и се превърна в четвъртит отвор. През него се виждаше стая.
	Механиката спря да дудне. Отново се възцари покой. Крос оглеждаше стаята. В средата на лъснатия до блясък под беше поставено писалище, а стените бяха покрити с ламперия от орехово дърво. Няколко стола, шкафове и библиотека, достигаща до тавана, допълваха обзавеждането на скромното помещение, което, по всичко личеше, се използваше за кабинет.
	В тишината отекнаха стъпки. Мъжът, който влезе и затвори вратата зад гърба си, беше прекрасно сложен, но времето беше оставило своя отпечатък върху лицето и посивелите му слепоочия. И все пак, едва ли имаше някой на света, който не би познал това слабо лице, тези пронизващи очи, жестоката извивка на изящните ноздри и волевата брадичка. Това лице беше твърде сурово, твърде решително, за да е приятно, но в същото време излъчваше благородство. Този човек беше роден за вожд. Крос се почувства разголен, прозрачен под този зорък поглед. Най-сетне гордата уста се изви в едва доловима усмивка.
	— Значи се хванахте в капана — изрече Киър Грей. — Не беше много умно от ваша страна.
	И стана чудо! Защото заедно с думите дойдоха и мислите от повърхността на съзнанието му, а тя твърде много наподобяваше сито, пропускащо само онова, което притежателят й пожелаеше. Зад него се издигаше плътна преграда — толкова плътна, колкото и собственият му непроницаем щит. Това нямаше нищо общо с несъвършената защита на сленовете без антени, през която мислите се просмукваха неволно. Истината го зашемети. Киър Грей, властелинът на хората, смяташе себе си за…
	— Истински слен!
	Думите му се изплъзнаха твърде гръмки в тишината на стаята. После мисълта му потече гладка и трезва, както винаги. През всичките тези години, докато беше живяла с Киър Грей, Катлийн Лейтън не беше заподозряла истината. Разбира се, опитът й с типа защита, използвана от сленовете, беше твърде беден, пък и Джон Пети, който без съмнение беше човек, също беше издигнал подобен щит пред съзнанието си и това я беше объркало. Колко хитро диктаторът беше наподобил човешкия способ за прикриване! Крос прогони всички излишни мисли и, твърдо решен този път да получи отговор, повтори:
	— Значи вие сте слен!
	Лицето на по-възрастния мъж се разкриви в саркастична гримаса.
	— Това едва ли е най-точната дума за особа, която няма уловители и не може да чете мисли. И все пак — да, слен съм.
	Той замълча за миг, после продължи:
	— От стотици години насам ние, които знаем истината, съществуваме единствено за да попречим на сленовете без антени да завладеят света на хората. Какво по-естествено от това да се промъкнем в правителството и да заемем възлови длъжности сред човеците? Не сме ли ние най-интелигентните същества на Земята?
	Крос кимна. Разбира се, това звучеше убедително. Той самият беше стигнал до същото заключение. След като веднъж беше проумял, че истинските сленове не са в тайното управление на сленовете без антени, неизбежно се натрапваше изводът, че те ръководят света на хората, независимо от убеждението на Катлийн и рентгеновата проверка, показала, че Киър Грей има човешко сърце и органи. И все пак, някъде тук се криеше огромна загадка. Накрая той поклати глава.
	— Все още не мога да го проумея напълно. Очаквах да открия истинските сленове сред лидерите на сленовете без антени — добре прикрити, разбира се. Сега всичко си пасва, но картината е някак изкривена. За какво е тази пропаганда срещу сленовете? А корабът, който се появи над двореца преди години? Защо истинските сленове биват залавяни и избивани като плъхове? Защо не се сключи споразумение със сленовете без антени?
	Диктаторът го гледаше замислено.
	— Ние се опитвахме от време на време да повлияем на пропагандата срещу сленовете. Един такъв опит беше същият този кораб, за който споменахте. По ред причини бях принуден да наредя свалянето му сред блатата. Но независимо от този провал на пръв поглед, главната цел беше постигната — да убедим сленовете без антени, които вече подготвяха щурма си, че все още сме сила, с която трябва да се съобразяват. Явната безпомощност на сребърния кораб наистина ги убеди. Те знаеха, че не може да сме чак толкова немощни, затова още веднъж започнаха да се колебаят и да тънат в догадки. Най-жалкото е, че в различните части на света се избиваха прекалено много истински сленове. Те са наследници на онези сленове, които след Катастрофалната война са се пръснали по света и никога не са успели да влязат във връзка с организацията ни. След появата на сцената на сленовете без антени, естествено било твърде късно да се направи каквото и да било. Неприятелят бил в състояние да се добере до всяко съоръжение за връзка в наша власт. Разбира се, ние правехме всичко възможно да установим контакт с такива странници. Ние им осигурихме редица тайни ходове, през които лесно биха могли да проникнат в двореца. Но единствените, успели да преминат всички бариери, бяха сленове без антени, които идваха тук да ме убият. Моите уреди ми показаха, че вие сте избрал най-трудния път, през един от древните тунели. Много смело. Нашата малка организация без съмнение ще оцени качествата ви на храбър млад мъж.
	Крос го наблюдаваше дистанцирано. Киър Грей явно не подозираше кой е той, нито се досещаше, че часът на нападението над Земята е толкова близко. Това наистина беше върховен миг.
	— Чудно ми е, че допуснахте да ви изненадам по този начин — рече Крос.
	Усмивката на Грей угасна.
	— Разбирам намека. Вие смятате, че аз съм изненаданият. Тогава или сте глупак — което напълно се изключва при явната ви интелигентност — или, въпреки че сте пленник, в действителност се чувствате свободен. А в целия свят има само един човек, способен да разбие яката стомана на белезниците в камерата ви.
	Чудно, лицето му беше някак омекнало, строгите черти бяха изгубили остротата си. Сега цялата му сила беше в погледа. И в него се четеше възторжена радост! Гласът му се сниши, когато изрече:
	— Човече, вие успяхте! Макар че аз не можах да ви помогна с нищичко! Най-сетне тайната на атомната енергия в най-чистата й форма е разкрита! — В гласа му прозвуча неприкрито тържество. — Джон Томас Крос, добре дошъл и на вас, и на откритието на баща ви! Влезте, седнете. Изчакайте ме само минутка да ви измъкна от проклетата клетка! Можем да си поговорим тук, в тайната ми бърлога, в която никога не влиза човек.
	Джоми бе слисан. С всяка изминала минута чудото му се струваше все по-изумително. То означаваше нещо ненадминато по мащабите си — възстановяване на равновесието на силите в света. Истинските сленове и хората срещу сленовете без антени, които, независимо от блестящата си конспирация, обхващаща цялата Слънчева система, никога не биха заподозрели какво се крие зад тази загадка!
	— Разбира се — продължи Киър Грей, — вашето откритие, че сленовете не са създадени по изкуствен път, за нас не е новост. Ние сме мутанти, произлезли от хората. Силите на тази мутация са действали дълго преди онзи паметен ден, когато Самюел Лен установява у някои мутанти чертите на съвършенството. Сега, като погледнем назад, става ясно, че природата е предприела велик експеримент. Броят на кретените нараснал обезпокоително; процентът на душевноболните изведнъж скочил драстично. Най-учудваща била скоростта, с която еволюционните процеси протичали по цялата Земя. Сленовете прекалено прибързано решили, че между различните индивиди не съществува родствена връзка, че човешката раса не е едно цяло, в което действат, макар и съвсем слабо, сили, наподобяващи функционирането на нервната система и кръвообращението в отделния организъм. Естествено, има и други обяснения защо милиарди хора могат да бъдат заставени да действат еднакво, да разсъждават и да чувстват еднакво под влияние на някакъв доминиращ стимул, но нашите философи-сленове дълги години не приемали на сериозно идеята, че подобно мисловно родство е продукт на неразривно единство, както физическо, така и умствено. В продължение на векове, дори хилядолетия, напрежението непрестанно се засилвало. И тогава, само за двеста-триста години, били регистрирани над милиард анормални раждания. Това било равносилно на природно бедствие, което парализирало човешката воля. Истината се изгубила сред вълната от ужас, понесла света към война. Всички опити да бъде възкресена затънали в тресавището на масовата истерия. Дори сега, след хиляда години, човечеството все още не може да се измъкне от него. Да, точно така, хиляда години. Само ние, същинските сленове, знаем, че този безименен период в действителност е продължил цели петстотин пъклени години. И че бебетата сленове, открити от Самюел Лен, са се родили преди хиляда и петстотин години. Доколкото ни е известно, малко от тези ултранормални раждания си приличали. Повечето се оказвали ужасяващи грешки и само от време на време сред тях проглеждало съвършенството. Но дори и тези случаи щели да бъдат подминати, ако Самюел Лен не бил прозрял истинската им същност. Природата разчита на закона за средността. Предварителен план не е имало. Всичко случило се впоследствие изглежда е реакция на безбройните непоносими въздействия, които подлудяват хората, защото нито телата, нито умовете им са в състояние да се справят с изискванията на съвременната цивилизация. Тези въздействия повече или по-малко си приличат, затова е разбираемо защо и грешките на природата са толкова сходни, независимо от разликата в детайлите. Пример за могъществото на тази биологична вълна, както и за сходството между хората, е обстоятелството, че всички сленове, родени през първите неколкостотин години, са били близнаци — тройки или в редки случаи двойки. Сега появата на сленове-близнаци е рядкост. Като правило се ражда само по едно дете. Вълната се е изчерпала. Работата на природата е свършена, вече е дошло времето разумът да продължи започнатото. И с това начеват и трудностите. По време на безименния период сленовете били излавяни като диви зверове. В съвременността ни няма аналог на тази свирепост, с която човешките същества се отнасяли към мутантите, виновни според тях за катастрофата. Било невъзможно да се изгради ефективно действаща организация. Нашите предци опитали всичко — подземни скривалища, хирургично отстраняване на уловителите, имплантиране на човешки сърца на мястото на нашите две, използване на материали, прикриващи антените. Но всичко било напразно. Човешката подозрителност нямала граници. Хората донасяли срещу съседите си, след което те били подлагани на медицинско обследване. Полицията предприемала масови акции дори и заради най-съмнителните сигнали. Най-трудно било, когато се раждало дете. Дори и да успеели родителите да се укрият добре, идването на детето винаги било съпроводено с огромна опасност и често завършвало със смъртта и на родителите, и на самото бебе. Постепенно станало ясно, че тази раса няма шансове да оцелее. Пръснатите по цялата планета сленове най-накрая се обединили да установят контрол върху силите, предизвикващи мутациите. И в крайна сметка изнамерили начин да прекроят виновните гени. После оставало само да се експериментира. Това отнело двеста години, изпълнени с трудности. Отделните индивиди рискували живота и здравето си в името на расата, която трябвало да бъде опазена. Най-сетне те открили как сложните групи молекули могат да определят формата на определени органи в рамките на едно или повече поколения. Променяш конфигурацията на тази група и засегнатият орган се видоизменя, като промяната се проявява и в следващите поколения. Така бил променен строежът на организма на сленовете, като било запазено онова, което си струвало, а представляващото опасност било премахнато. Гените, отговарящи за уловителите също били видоизменени, способността да се четат мисли се прехвърлила вътре в мозъка, но било направено необходимото тя да се прояви отново след много поколения…
	Крос го прекъсна изумен:
	— Чакайте! Когато започнах издирванията си, логиката ми подсказваше, че истинските сленове са проникнали в организацията на сленовете без антени. Да не се опитвате да ми кажете, че с времето тези създания ще се превърнат в истински сленове?
	Киър Грей кимна делово.
	— За по-малко от петдесет години те ще развият способността да четат мисли, макар че тази дарба известно време ще бъде локализирана вътре в мозъците им. С времето съвсем естествено ще се появят и уловителите. Ние все още не знаем със сигурност дали можем да постигнем трайни изменения.
	— Но каква е причината въобще да загубят тази своя способност, тъй необходима за настоящите решителни години?
	— Виждам, че все още не сте наясно с реалностите, на които е бил подчинен животът на предците ни. Те са се отказали от способността и умението да се четат мисли поради чисто психологически причини — така всички хора ще се държат по един и същи начин, независимо дали се осъзнават като сленове или не. И какво се получило? Ние, водачите на сленовете, с цел да ги предпазим от хищните човешки същества, сме видоизменили толкова много от органите, по които те се отличават от хората, че събратята ни са започнали да се държат така, сякаш единственото им желание е да си живеят мирно и тихо в някое отдалечено кътче на планетата. Истината би могла да разбуни духовете, но това време още не е дошло. Ние установихме, че сленовете по природа са миролюбиви и мразят убийствата и насилието. Но колкото и да го вярвахме, стигахме все до един и същи извод — няма да минат и сто години, и сленовете ще се активизират. Не можехме да им позволим да тръгнат по този път. Съществуването на хората беше като фитил. Животът беше тлял милиони години, после изведнъж беше стигнал до бомбата и тя беше избухнала. Експлозията беше подпалила друг фитил, но със стария и с взривената от него бомба беше свършено веднъж завинаги. Сега вече е сигурно, че хората ще залязат, ще изчезнат от лицето на Земята в резултат на стерилността, която вече се шири навсякъде, макар още да не се забелязва. Човекът ще иде в историята при маймуночовека от Ява, при неандерталеца и кроманьонеца. Няма съмнение, че стерилността, която ще доведе до това, ще бъде приписана на сленовете, а когато хората я открият, ще се надигне нова вълна на ненавист и тероризъм. При това положение, в условията на непрекъснат натиск и безброй опасности, не ни оставаше нищо друго, освен да изградим мощна организация, която бързо да се разшири и да обхване възможно най-големи територии.
	— И затова — тихо отбеляза Крос — притиснахте сленовете без антени — онези, които имат някаква защита — с ярост, която отначало ги обърка, после предизвика ответна реакция. Оттогава вашето отношение ги тласка да търсят по-широка изява и същевременно е спирачка за тяхната изкуствено породена от обстоятелствата агресивност. Но защо не им казахте истината?
	Вождът се усмихна накриво.
	— Опитахме се, но онези, които избрахме за свои довереници, решиха, че това е номер и логиката им ги отведе незабавно в нашите укрития. Наложи се да ги избием всичките. И сега трябва да чакаме, докато способността им да четат мисли се прояви отново. От това, което ми казахте, става ясно, че трябва да действаме бързо. Вашите хипнотични кристали, разбира се, биха могли окончателно да решат проблема с човешката враждебност. Веднага щом имаме достатъчно обучени сленове, ще бъдем в състояние да се справим поне с тази задача. Колкото до предстоящото нападение…
	Той се пресегна към копчето на бюрото и го натисна, после продължи:
	— Всеки момент тук ще дойдат няколко мои колеги. Налага се спешно да обсъдим нещата.
	Крос не можеше да повярва на ушите си.
	— Сленовете могат безпрепятствено да провеждат съвещания в големия дворец?
	Грей се усмихна.
	— Приятелю, нашите действия се основават на недостатъците на човешките индивиди.
	— Струва ми се, че не разбирам.
	— Много просто. Преди години доста хора знаеха някои от тайните ходове в двореца. Един от първите ми държавнически актове, щом ми се отдаде възможност, беше да засекретя тези сведения. После прехвърлих хората, които бяха запознати с въпросната информация, да работят в разни незначителни правителствени учреждения из други части на света. Един по един. По-късно всички те бяха майсторски ликвидирани.
	Той тъжно поклати глава.
	— За това не беше нужно много време. И след като тайната беше съхранена, огромната площ на двореца и строгата военна охрана на всяка пътечка предотвратиха повторното й разкриване. Из двореца през цялото време има поне стотина сленове. Повечето от тях имат антени, но някои са без — такива като мене, потомци на първите доброволци, участвали в животоспасяващите генни опити. Те винаги са знаели истината и са били част от нашата организация. Разбира се, можем да оперираме сленовете с антени и да им дадем възможност да излязат от нелегалност, но сме стигнали етапа, в който очакваме скоро да покажем на останалите как ще изглежда потомството им само след няколко поколения. В края на краищата, не ни се иска да изпаднат в паника, сблъсквайки се ненадейно с истината.
	— Ами Катлийн? — след кратко колебание попита Крос.
	По-възрастният мъж го изгледа продължително, сякаш го преценяваше.
	— Катлийн беше експеримент. Исках да видя дали хората, израсли заедно със слен, няма да разберат, че между тях може да съществува някакво родство. Когато все пак стана ясно, че на подобно нещо не може да се разчита, реших да я прехвърля тук, в потайните помещения, където общуването с другите сленове щеше да й бъде от полза, и можеше да се включи в работата ни. Тя се оказа по-смела и изобретателна, отколкото бях разчитал — но вие знаете за бягството й навън.
	Думата „бягство“ беше твърде слаба да обрисува най-голямата трагедия в живота на Крос. Явно този мъж беше свикнал със смъртта доста повече от него.
	Още преди той да обели дума, Киър Грей малко неочаквано продължи:
	— Съпругата ми, която беше истински слен, падна жертва на тайната полиция при също толкова нелепи, макар и по-различни обстоятелства. Само дето в нейния случай аз не бях наблизо.
	Грей замълча. Дълго седя със сведен поглед и този път в държанието му нямаше и следа от предишното безразличие. Най-сетне запита рязко:
	— А сега, след като ви казах толкова много — ще ми обясните ли откритието на вашия баща?
	— Ще ви разправя всичко в подробности по-късно — увери го Крос. — С две думи, баща ми отхвърли теорията за критичната маса, на базата на която са създадени първите атомни бомби. Атомната енергия се проявява в няколко форми — на поток от неуправляеми частици, на експлозия, на топлинна вълна, а също служи за медицински и индустриални цели. Но прякото й използване почти не може да се контролира. Баща ми отхвърли тази възможност отчасти защото тя не вършеше работа на сленовете в този си вид, отчасти заради собствената си теория. Той отхвърли и циклотронния принцип, но именно циклотронът го наведе на мисълта, която бе заложена в основата на теорията му. Баща ми отдели централно ядро от положителни електрони, движещи се по изключително малка орбита. По посока на това ядро, но не право към него — може би най-подходящо ще бъде сравнението с комета, която се приближава към Слънцето по разтеглена орбита — към това „Слънце“ той изстрелваше своите „комети“ от отрицателни електрони със скоростта на светлината. „Слънцето“ притегля „кометите“, после ги изхвърля в „космоса“, където — тук сравнението е много подходящо — второ положително ядро, което ще наречем „Юпитер“, притегля „кометите“, движещи се със скоростта на светлината, и ги катапултира със свръхсветлинна скорост от орбитите им. При тази скорост всеки електрон се превръща в материя с отрицателен знак, чиято разрушителна сила неизмеримо превъзхожда собствената й маса. В нейно присъствие връзките в нормалното вещество се разпадат и тя мигновено се връща към първичното си състояние. То…
	Вратата се отбори и се появиха трима мъже със златни антенки в косите. Когато го видяха, преградите пред съзнанието им паднаха; миг по-късно и той свали щита си. Последва мълниеносно запознанство — четиримата си размениха сведения за имената, миналото и целта на всеки един от останалите — данни, необходими за пълното им разбирателство, докато траеше срещата. Крос беше поразен — освен по време на краткото си общуване с неопитната Катлийн и с родителите си в детството, досега не беше влизал в контакт с истински сленове и само смътно си беше представял подобна светкавична размяна на мисли.
	Той беше така погълнат от случващото се, че повторното отваряне на вратата го свари съвсем неподготвен.
	В стаята този път влезе висока млада жена с искрящи очи и силно, зряло, изящно изваяно лице. Той я погледна и се вцепени. Тялото отказваше да му се подчини, тръпка пробягна по гръбначния му стълб, но умът му работеше с желязна логика. Трябваше да съобрази какво се е случило, взимайки предвид начина, по който разбитата глава на госпожа Корлис беше възстановена на далечния Марс. Трябваше да се досети още в мига, в който откри, че Киър Грей е истински слен. Трябваше да е наясно, познавайки омразата и завистта, царящи в двореца, че само смъртта и укритото от всички останали завръщане от света на мъртвите би могло окончателно и безвъзвратно да отърве Катлийн от преследването на Джон Пети.
	Внезапно гласът на Киър Грей проряза тишината и в него прозвуча триумфът на човек, който от години е предвкусвал този миг:
	— Джоми Крос, представям ти Катлийн Лейтън Грей — моята дъщеря!
