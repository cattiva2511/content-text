D>
	На Лиза Мишел Аткинсън, чието съвършенство я прави опасна
D$

	Какво прави една жена опасна? Съществуват множество мнения в зависимост от индивидуалния опит на всеки от нас. Според мен най-опасни са неустоимите жени. Една жена би могла да покори сърцето ви с красотата си, с чара или интелигентността си. Или с начина, по който отмята кичури коса от очите си, с начина, по който се смее или киха. Повечето от великите жени в историята, както и най-известните женски литературни персонажи, са опасни и фатални. Най-често за влюбените в тях мъже, които са готови на всичко, за да спечелят любовта им, готови са да убиват, да извършват предателства, да се отказват от кралски корони и дори да се самоубиват. Понякога опасните жени го заслужават — заслужават да рискуваш всичко и да се откажеш от всичко. Опасните жени са сред нас. Някои от тях осъзнават своята покоряваща сила, други нехаят за влиянието си върху живота на мъжете. Случва се да използват чара си като оръжие със стоманено острие или като защитен плащ, под който да се скрият, кроейки пъклени планове.
	В настоящия сборник сме подбрали седемнайсет парещи шедьовъра на най-прочутите майстори в полето на криминалния жанр. Тук ще срещнете най-прелъстителните и най-шокиращите _femmes fatales_.
	Жените били по-нежният пол? Не ставайте смешни. И бъдете нащрек! Някоя може да спечели сърцето ви и… да го грабне — в буквалния смисъл, като орган. А после ще го гарнира със зелен фасул, ще си сипе и чаша студено „Кианти“.
@	Ото Пенцлер
