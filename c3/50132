>	Пролог

	_Зима в Милано. Редица скъпи коли изпълваше улицата на предградието. В голямата сграда, скрита зад дърветата, тихичко удари звънец. След няколко минути дебело облечени деца се втурнаха надолу по стълбите и се скриха на топло в чакащите ги коли._
	_Пепино Мачети, осемгодишно момче, се сгуши в яката на якето си и се затича към ъгъла, където шофьорът на баща му винаги паркираше синия мерцедес. Шофьорът съзря приближаващото се дете и протегна ръка, за да отвори задната врата. Пепино доволно се скри в топлото, облицовано с кожа купе, вратата се затвори и колата потегли. Момчето с усилие съблече якето си. Колата наближаваше следващия завой, когато Пепино погледна нагоре и установи, че шофьорът не е Анджело. Преди още да е отворил уста, мерцедесът спря до тротоара, в колата влезе едър мъж и седна до момчето. Шофьорът търпеливо изчака да се отвори място в непрекъснатата колона от коли и плавно потегли. Беше още януари, а Пепино Мачети бе вече третата жертва на отвличане в Италия за тази година._


	_Времето в корсиканското пристанище Бастия беше необичайно топло и един собственик на бар беше изнесъл маси и столове на павираната улица. Самотен мъж седна на чаша уиски и се загледа към доковете, откъдето се готвеше да потегли фериботът за Ливорно._
	_Той остана там два часа. Често правеше знак за повторна поръчка, докато накрая собственикът изнесе бутилката и голяма чиния черни маслини._
	_Малко момче седеше на бордюра от другата страна на улицата и внимателно гледаше как мъжът бавно поглъща маслините, като отпива от уискито._
	_Беше спокойно, не беше туристически сезон, и непознатият бе единственото, което привличаше вниманието на детето. Мъжът дразнеше любопитството му. Седеше спокойно, с вид на самотник. Не следеше движението на рядко минаващите коли; просто гледаше през улицата към доковете и спрелия ферибот. От време на време хвърляше поглед към момчето, но очите му и квадратното му лице не изразяваха никакъв интерес. Върху едното му око се спускаше вертикален белег; белег имаше и върху брадичката му. Но вниманието на момчето бе привлечено от очите на мъжа. Те бяха дълбоки и големи, с тежки клепачи, леко присвити, сякаш за да избегнат тютюневия дим, макар че той не пушеше._
	_Момчето дочу, че мъжът си поръчва уиски на добър френски, но реши, че не е французин. Дрехите му — кадифени панталони, черно поло и дънково яке — изглеждаха скъпи, но износени, както и коженият куфар, който стоеше в краката му. Момчето имаше богат опит в преценката на непознати и особено дебелината на портфейлите им, но този човек го затрудни._
	_Мъжът погледна часовника си и си сипа остатъка от уискито. Изпи го на един дъх, взе куфара и прекоси улицата._
	_Момчето седеше неподвижно на тротоара и го гледаше как се приближава. Фигурата на непознатия беше ръбеста като лицето му и едва когато се приближи, момчето забеляза, че той е и много висок — доста над шест фута*. Походката не съответстваше на фигурата му — той стъпваше леко, от външната част на стъпалото към цяло ходило._
	[* Шест фута се равняват приблизително на метър осемдесет и три. — Бел.прев.]
	_Докато минаваше край него, мъжът погледна надолу. Момчето се обърна и забеляза, че въпреки уискито той се движеше естествено и стабилно. Хлапето скочи и тичешком прекоси улицата, за да прибере няколкото маслини, останали върху чинията._
	_Половин час по-късно то наблюдаваше как фериботът се отдалечава от дока. Имаше няколко пътници. Забеляза и непознатия да стои сам до перилата на кърмата. Фериботът набра скорост и момчето инстинктивно помаха с ръка. Беше прекалено далеч, за да вижда очите на непознатия, но усети погледа му, а след това видя как той вдигна ръка от перилата и признателно му махна._


	_В Палермо беше още по-топло. В подножието на хълмовете край града се издигаше вила, заобиколена от каменна ограда. Прозорците на кабинета на първия етаж бяха отворени, за да може мекият южен бриз да прониква в стаята. Трима мъже, един от които седеше зад голямо полирано бюро, а другите двама — срещу него, обсъждаха делови въпроси. Бризът разсейваше дима от пурите. Обсъждаха се проблемите за деня. Човекът зад бюрото слушаше другите двама, които докладваха за редица дейности из цялата страна — от Алпийския север до южния край на Сицилия. От време на време ги прекъсваше за кратко, за да чуе повече подробности или да си изясни някои неща, но през повечето време само слушаше. След това даде няколко кратки инструкции и другите двама кимнаха. Не си записаха нищо._
	_След като приключиха с рутинните въпроси, те заговориха за ситуацията в Южна Калабрия. Преди няколко години правителството бе взело решение да построи завод за стомана в този беден район. Мъжът зад бюрото бе оказал неофициално съдействие. Хиляди акри бяха закупени от множество собственици. Подобни сделки изискваха дълги и трудни преговори, а междувременно съставът на правителството се променяше. Министрите идваха и си отиваха. Мъжът зад бюрото се ядосваше. Навсякъде бизнесмените с право се оплакваха от нерешителност в действията на правителствата. Но в това начинание бяха вложени и много пари. Необходимо беше по-добро ръководство._
	_Двамата мъже завършиха докладите си и зачакаха шефът им да вземе решение._
	_Той седеше на стол с висока облегалка върху плоска възглавница, защото беше много нисък — едва пет фута*. Въпреки че бе прехвърлил шейсетте, лицето му продължаваше да бъде гладко, леко пълно, подобно на ръцете му, които лежаха неподвижно на бюрото. Беше облечен в прекрасно скроен тъмносин костюм от три части, който скриваше леко закръглените му форми. Докато размишляваше, устните, прекалено пълни за лицето му, леко потрепваха. Създаваше впечатление на нисък шишко._
	[* Около метър и петдесет. — Бел.прев.]
	_Накрая той взе решение._
	— _Ще се оттеглим. Предвиждам още проблеми. Дон Момо трябва да поеме цялата отговорност._
	_Двамата мъже кимнаха. Срещата приключи, те станаха и се приближиха до барчето. Ниският мъж сипа „Чивас Регал“ в три чаши._
	— _Salut!* — каза той._
	[* _Наздраве_ (итал.). — Бел.прев.]
	— _Salut, Дон Кантарела! — казаха двамата в хор._


>	Книга първа

>>	Глава 1

	Тя хвърли поглед през френските прозорци към езерото. На отсрещния бряг светлините на хотел „Вила Д’Есте“ се отразяваха във водата.
	Беше жена с класическа неаполитанска красота. Но устните й говореха за раздразнителен нрав. Големи и пълни, те заемаха по-голямата част от лицето й, украсено с поредица от извивки: на високите скули, големите издължени очи, малката брадичка, кръглото чело. Тежката й коса с цвят на абанос беше права, с леко подвити краища и достигаше до раменете й. Извивките продължаваха надолу към тънката шия и тялото с изящна талия, големи гърди и дълги крака.
	Тя носеше простичка рокля, вталена и изрязана около раменете, хубава поради везаната коприна, от която бе ушита, и тъмните шарки в различни оттенъци на синьото. Кожата й приличаше на кадифе, поставено под стъкло.
	Красотата направляваше мислите й. От ранна възраст тя й бе предопределила съдба, различна от тази на повечето жени. Красотата беше оръжие и средство, с което да напредва в живота. Бронирана кола, която я предпазваше от неудобствата и униженията. Не беше глупава и ако тялото й бе малко по-некрасиво, умът й можеше да се развие свободно и да прекрачи отвъд границите на сиянието, което красотата й излъчваше. Но движейки се в бронираната си кола, тя не можеше да види нищо.
	Такива жени не могат да не бъдат егоцентрични: толкова очи ги гледат, толкова уши ги слушат. Ако са достатъчно силни да преживеят мига, в който красотата започне да угасва, тогава идва ред за изява на духа; но подобни превъплъщения са рядкост. Угасващата красота обикновено е съпроводена с болка от това, че природата ще си вземе назад нещо, което преди това щедро е дарила.
	Вратата зад гърба й се отвори, момичето влезе в стаята и тя се обърна. Момичето можеше да бъде единствено нейна дъщеря. То беше копие на майка си, но още неоформено и по детски палаво. Лицето на детето беше светло, подвижно и безгрижно, невинно и открито. По него нямаше и следа от раздразнителност, макар че устните бяха нацупени, а погледът — ядосан.
	— Мразя я, мамо! Мразя я!
	— Защо?
	— Бях си научила по алгебра! Направих каквото можах, но тази жена никога не е доволна. Сега пък ми каза, че утре пак трябва цял час да се занимавам с алгебра.
	Жената прегърна детето.
	— Пинта, трябва да полагаш повече усилия, иначе като се върнеш в училище, ще бъдеш по-назад от другите.
	Детето я погледна с нетърпение.
	— Кога, мамо? Кога ще се върна в училище? Не искам гувернантка!
	Жената пусна детето и отново погледна към отсрещния бряг на езерото.
	— Скоро, Пинта. Тази вечер баща ти се връща, ще поговоря с него. Бъди търпелива, _cara*_, няма да е задълго.
	[* _Скъпа_ (итал.). — Бел.прев.]
	Тя се обърна към нея и се усмихна.
	— Но и в училище ще трябва да учиш алгебра.
	— Нямам нищо против — засмя се момичето. — В училище учителите задават въпроси на много деца, а на гувернантката трябва да отговарям сама. Не е смешно, мамо. Моля те, нека бъде по-скоро!
	Тя се надигна на пръсти и прегърна майка си.
	— Ще бъде скоро — отвърна й тя. — Обещавам ти!

	* * *

	Със смесени чувства Еторе Балето пътуваше с колата си от Милано към Комо. След седмицата, прекарана далеч от къщи, той чувстваше липсата на Рика и Пинта, но завръщането у дома предвещаваше буря. Трябваше да вземе решения, които Рика нямаше да одобри и следователно нямаше да приеме. Той бързо караше голямата ланча сред натоварения вечерен трафик, като автоматично поглеждаше пътя.
	През тринайсетте години съпружески живот Еторе се бе научил да гледа трезво на трудностите. Той се замисли за тези години и се запита дали не съжалява за тях, но не успя да намери отговор на този въпрос. През целия си брак с Рика бе като дрогиран. А когато не спираш наркотика, не можеш да прецениш ефекта му.
	Не се мислеше за нерешителен човек, а и приятелите му не го смятаха за такъв. Положението беше просто: имаше красива, своенравна и егоцентрична съпруга. Знаеше, че тя няма да се промени, така че трябваше или да я приеме, или да я напусне. Отдавна бе намерил решението. Можеше да я приеме, но не и да я напусне.
	В първите дни от брачния им живот преживяването бе по-скоро физическо, отколкото духовно. Еторе съзнателно вкусваше удоволствието, без да се ограничава. Сега го бе обзело чувство за собственост: опияняваща гордост от притежанието, а, от друга страна, от завистта и дори уважението на мъжете, които не я притежаваха. Той бе един възторжен и самодоволен наркоман.
	Ланчата зави там, където пътят се отклоняваше към езерото. Мислите му се върнаха към Пинта. Той обичаше дъщеря си — това беше безспорно, но любовта му към нея бе повърхностна. В спектъра на чувствата му ярките цветове бяха погълнати от Рика. За Еторе момичето не беше отделен индивид, а по-скоро придатък към майка си. Обикновено детето властва над половината, понякога дори над цялото сърце на баща си; но любовта на Еторе към Пинта бе любов в сянка.
	Тримата седнаха на масата за вечеря: Еторе и Рика — един срещу друг в двата края на огромна махагонова маса, Пинта — помежду им. Прислужницата започна да сервира. Беше изискана формална вечеря, на която липсваше семейна топлота. Това се дължеше на факта, че за Рика храненето бе нещо като церемония, която създаваше онова особено напрежение, предшестващо всеки конфликт.
	Рика нежно посрещна съпруга си, приготви му голямо мартини и с умерен интерес изслуша разказа му за пътуването до Рим. Когато Пинта излезе от стаята, тя му каза, че детето се чувства нещастно и че трябва да направят нещо.
	Еторе кимна с разбиране и каза:
	— Ще го обсъдим след вечеря, когато тя си легне. Вече съм помислил за това.
	Тогава тя разбра, че спорът ще бъде неизбежен, и по време на вечерята обмисляше тактическите си ходове. Пинта долови напрегнатата атмосфера, отгатна вероятната причина за нея и запази мълчание. Веднага щом вечерята приключи, момичето се извини и скочи да целуне родителите си.
	— Това учене по алгебра ми причинява главоболие — набързо обясни тя. — Отивам да си легна.
	Пинта излезе и настъпи тишина. Накрая Рика заговори:
	— Тя не харесва гувернантката си.
	Еторе вдигна рамене.
	— Не я обвинявам. Освен това се чувства самотна без приятелите си от училище.
	Той стана, отиде до бара, сипа си коняк и започна бавно да отпива, докато прислужницата прибираше масата. Когато тя затвори вратата след себе си, Еторе каза:
	— Рика, да погледнем на положението трезво. Първо, Пинта трябва да се върне в училище и, второ, трябва да ограничиш излишните си разходи.
	— Излишните разходи?
	— Знаеш какво имам предвид. Когато искаш нещо, никога не се замисляш за цената — той посочи картината на стената. — Докато ме нямаше през последния месец, ти си купила това за осем милиона лири.
	— Но това е картина на Пол Клее — отговори тя. — И е добра покупка. Не ти ли харесва?
	Еторе поклати раздразнено глава.
	— Не това е проблемът. Ние просто не можем да си го позволим. Ти знаеш, че бизнесът не върви добре. Всъщност върви много зле. Заради цялата тази бъркотия с правителството и конкуренцията от Далечния изток тази година ще имаме значителни загуби, а аз съм затънал в големи дългове към банките.
	— Колко големи?
	Той ядосано сви рамене.
	— Четиристотин милиона лири.
	Рика сви рамене на свой ред.
	— Както казваше баща ми, за достойнството на един човек може да се съди по това, което има или което притежава. Само парите имат значение.
	Еторе избухна:
	— Баща ти е живял в друг свят. И ако не беше умрял в леглото си с онези две невръстни курви, щеше да преживее най-отвратителния банкрут, който някога е виждала тази страна!
	Рика се усмихна подигравателно.
	— О, татко живееше с такъв усет за времето, с толкова стил! Нещо, което ти липсва дори при твоя безупречен произход.
	Той запази самообладание.
	— Трябва да приемеш фактите, Рика. Не можеш все така лекомислено да пръскаш пари. Ако не стигна до споразумение с банките през следващия месец, ще имам сериозни неприятности.
	Тя помълча известно време — размишляваше. После попита:
	— Какво възнамеряваш да правиш?
	Еторе заговори внимателно, като се стараеше жена му да го разбере.
	— Проблемите са два. Първо, ние губим монопола върху везаната коприна. Китайците в Хонконг вече са усъвършенствали техниката си и купуват преждата от други страни с двайсет процента по-евтино отколкото аз. Така към края на годината вече ще сме изгубили пазара за естествена коприна. Можем да ги конкурираме, като максимално увеличим асортимента на материите и разнообразим моделите. Трябва да наблегнем на продажбата на модни и стилни продукти.
	Рика внимателно го изслуша. След това попита:
	— В такъв случай какво те спира?
	— Машините — отвърна той. — Нашите машини за везане са отпреди двайсет години. Много са бавни, добри са само за основните тъкани. Трябва да подменим оборудването с машини „Морат“ и „Лебосе“, а всяка от тях струва трийсет милиона.
	— А банките няма ли да помогнат?
	Преди да й отговори, той се обърна към бара и си сипа още коняк.
	— Ето че стигнахме до следващия проблем. Фабриката вече е ипотекирана, а също и къщата, и апартаментът в Рим. Затова сега се нуждая от заем, за да закупя машини. Трябва ми поръчителство от външен човек. Сега работя тъкмо върху това.
	— Говори ли с Вико?
	Той овладя раздразнението си.
	— Разбира се, че говорих. Следващата седмица отново ще обядваме заедно и ще обсъдим въпроса. _Cara_, искам само да си наясно с нашите проблеми. Недей да харчиш пари, без да мислиш.
	— Нима трябва да променя целия си начин на живот само защото ти искаш да се конкурираш с онези китайци? — и тя отново се усмихна, но този път без подигравка. — Еторе, донеси ми един коняк, моля те.
	Той й сипа питие, мина зад нея и се приближи към масата. Рика остана абсолютно неподвижна. Той остави чашата на масата, протегна ръка към главата й, отмести косите и докосна врата й. Тя вдигна ръка и я постави върху неговата, стисна пръстите му и започна да движи ръката му нагоре-надолу. Еторе усещаше допира на косата й. Рика стана, обърна се и го целуна по очите и устните. След това тихо каза:
	— Скъпи, не се безпокой. Сигурна съм, че Вико ще измисли нещо.
	В леглото тя отново го целуна по очите, прегърна го и утеши тялото му, а за кратко и сърцето му.
	Той лежеше върху завивките на разкошното старо легло. Рика стоеше гола и се готвеше да слезе долу, за да донесе още коняк и цигари. Еторе си помисли, че тя го обгражда с такова внимание само след като са правили любов. Когато правеха любов, Рика винаги поемаше инициативата. Тя го ръководеше и насочваше, но все пак се държеше като жена — приличаше на съвършена танцьорка, която води послушния си партньор. След това се чувстваше слаб, но не изтощен. Беше като цигулка, на която са свирили дълго време — с отпуснати струни.
	Рика влезе в спалнята с голяма чаша коняк в едната ръка и цигари в другата. Подаде му чашата и застана до леглото, за да запали две дълги цигари. След любовното преживяване тя приличаше на роза с остри бодли и екзотично ухание.
	Еторе направи усилие, за да се върне към действителността.
	— Пинта трябва да тръгне отново на училище — каза той с равен глас. — Гувернантката не й е от полза. Вече е на единайсет, започва да изостава.
	Рика отново се мушна в леглото и му подаде запалената цигара.
	— Съгласна съм — за негово учудване каза тя. — Още вчера говорих за това с Джина. Нали знаеш, че Алдо и Мариела заминават за Швейцария. Ще учат в добро училище недалеч от Женева, където се преподава на италиански. Там има много италиански деца.
	Еторе се надигна в леглото.
	— Но от това няма полза, Рика. Далеч от къщи тя ще се чувства още по-нещастна, а и знаеш колко ще ни струва това училище. Вико е преуспяващ адвокат, трупа пари, повечето от които са вложени зад граница. Освен това те прекарват много време в Женева.
	Рика оправи възглавницата зад гърба си и реши да пристъпи към разговора, за който предполагаше, че ще бъде доста труден.
	— Еторе, вече съм помислила за всичко. Ще продадем апартамента в Рим — сега цените са добри, а и Рим вече стана ужасно скучен. Ще използваме парите, за да купим апартамент в Женева — само на трийсет минути път от Милано със самолета, дотук пътят с кола е толкова.
	Той въздъхна, но тя продължи:
	— Освен това аз много се отегчавам тук през зимата, а през по-голямата част от времето ти си далеч от къщи или в Милано. Бих могла да прекарвам много време в Женева и да бъда с Пинта през уикендите, а и ти можеш да идваш тогава.
	Рика завърши с интонация, изпълнена с изключително благоразумие. Еторе каза нетърпеливо:
	— Скъпа, както вече ти обясних, апартаментът в Рим е ипотекиран. Ако го продам, всички пари ще отидат в банката и няма да си ги получа обратно. Освен това Женева е най-скъпият град в света. Цените на недвижимите имоти там са двойно по-високи от тези в Рим. Дори ако можех да изпълня желанието ти, бихме могли да си позволим само едно малко местенце, в което ти не би поискала да останеш дори през уикенда.
	Последва дълга тягостна тишина, през която Рика обмисляше казаното. Накрая легна, издърпа завивката до брадичката си и каза:
	— Добре, но ще трябва да измислиш нещо. Детето ми не е в безопасност. Няма да позволя Пинта да бъде изложена на риск. Виж какво се случи с детето на семейство Мачети. Беше отвлечено пред училище — тонът й се повиши, — точно пред училище, посред бял ден. В Милано! Не мислиш ли за дъщеря си? Трябва да намериш изход.
	Той отговори спокойно:
	— Рика, вече сме говорили за това. Семейство Мачети са едни от най-богатите хора в Милано. Никой не би отвлякъл Пинта. Бог ми е свидетел — ние не сме богати! Знаят го и хората, които планират отвличанията.
	Тонът му беше язвителен. Знаеше, че във финансовите среди на града се разчува за проблемите му. Рика обаче не отстъпваше:
	— Откъде биха могли да знаят? Ние живеем също толкова добре колкото и Мачети, дори може би по-добре. Те са долни хора, които укриват парите си. Виж докъде ги докара това.
	Еторе настояваше:
	— Ти не разбираш, Рика! Хората, които организират подобни отвличания, не са аматьори. Това е голяма игра, в която участват професионалисти. Те имат собствени източници на информация и не си губят времето в отвличане на деца, чиито бащи са пред банкрут.
	— А какво ще кажеш за детето на Венучи?
	Тя попадна право в целта. Осемгодишният Валерио Венучи бе отвлечен преди шест месеца. Семейството му се занимаваше със строителство и се намираше в лош период. Престъпниците държаха детето два месеца, докато накрая намалиха откупа от един милиард лири на двеста милиона, които семейството едва успя да събере.
	— Тогава беше друго — каза той. — Извършителите бяха чужденци, французи от Марсилия. Те нямаха достатъчно информация за семейство Венучи, а и бяха глупаци. Хванаха ги две седмици след като прибраха парите.
	— Може би — съгласи се тя, — но малкият загуби един от пръстите на ръката си и все още е психически нестабилен. Това ли искаш да стане с Пинта? Не те ли е грижа за нея?
	Трудно беше да се оспорват подобни аргументи. Еторе усети, че не може да овладее емоциите си.
	Обърна се, за да я погледне. Завивката се бе свлякла до талията й. Дори когато лежеше по гръб, гърдите й запазваха формата си — високи и стегнати.
	Рика забеляза, че той я наблюдава, и се обърна с гръб към него.
	— И все пак — започна тя възбудено — няма да позволя дъщеря ми да тръгне отново на училище в Милано, освен ако някой не я охранява.
	— Какво искаш да кажеш? Каква охрана?
	— Бодигард.
	— Какво? — той я обърна към себе си, за да я погледне.
	— Бодигард — лицето й беше спокойно и изпълнено с решителност. — Някой, който да бъде с нея и да я пази — дори от французи — саркастично добави тя.
	Еторе махна с ръка. Разговорът не вървеше в правилната посока.
	— Рика, това е неразумно! Бодигардът ще ни струва цяло състояние. А и какъв по-добър начин да привлечеш вниманието? В Италия има хиляди деца, които ходят на училище без телохранители, а родителите им са по-богати от нас.
	— Не ме интересува — студено каза тя. — Те не са мои деца. Само парите ли те интересуват? Нима безопасността на Пинта има цена?
	Еторе се опита да събере мислите си, да намери аргументи, които биха я убедили. Но имаше нещо, което не разбираше.
	Той заговори тихо и спокойно:
	— Рика, и преди сме обсъждали финансовото си положение. Нещата не вървят на добре. Как, в края на краищата, бих могъл да си позволя излишни разходи?
	Тя го погледна ядосана.
	— Сигурността на Пинта не е излишен разход. Не е картина на стената, нито вечерно парти или нова рокля. Между другото, семействата Аредо, Каролине и дори Тюрела са наели телохранители за децата си.
	Сега вече му стана ясно. Това беше не просто загриженост за безопасността на Пинта, а и значителна социална придобивка. Еторе се зачуди колко ли още италиански индустриалци са поставени на колене пред невероятната суета, която господства в обществото.
	Рика продължаваше да го гледа гневно и той разбра, че разговорът трябва да приключи.
	— Ще поговорим за това по-късно.
	Тя веднага се успокои.
	— Скъпи, знам, че се тревожиш за парите ни, но всичко ще се оправи. Искам просто да се погрижа за Пинта.
	Еторе кимна и затвори очи.
	— Защо не поговориш с Вико? — продължи тя. — Той разбира от тези неща, дава съвети на много хора.
	Той рязко отвори очи и попита:
	— Споменавала ли си пред него за това?
	— Не, скъпи, но вчера по време на обяда Джина ми каза, че Вико е дал съвет на семейство Аредо. Той има големи връзки. Те са най-добрите ни приятели, Еторе, а и ти винаги си ми казвал, че е добър адвокат.
	Еторе се замисли. Може би имаше изход. Ако Вико й кажеше, че това е лудост, може би тя щеше да го послуша.
	Той се протегна и загаси осветлението. Рика притисна гръб към него и го докосна с топлото си дупе.
	— Ще говориш с Вико, нали, скъпи?
	— Да. Ще говоря с Вико.
	Тя се притисна по-силно към него, удовлетворена от победата и хитростта си. С приказките за Женева бе отвлякла вниманието му. Та кой би живял сред тези студени швейцарци?
	Обърна се към него и плъзна ръка надолу от кръста му, но Еторе беше заспал.


>>	Глава 2

	Гуидо Арелио бавно се разхождаше по терасата на „Пансионе Сплендиде“. В утринния здрач можеше да различи само едрия силует на човека, който седеше на стола. Слънцето вече бе изгряло над хълмовете, но на терасата, която гледаше към залива, оставаха няколко минути, докато светлината се засили и направи човека ясно видим. Гуидо искаше да го разгледа.
	Малко след полунощ Пиетро се бе обадил в дома на майка си в Позитано, за да съобщи, че чужденецът е пристигнал — мъж на име Крийси.
	Гуидо наблюдаваше как силуетът на човека става все по-ясен. „Пет години минаха — помисли си той. — Променил се е.“ Преди година някой — не си спомняше кой — му бе казал, че Крийси се е провалил, че е започнал да пие. Светлината постепенно разкриваше последиците от изпитите бутилки.
	Крийси се бе отпуснал на стола. Тялото му бе сънено, но той не спеше. Очите с тънки клепачи върху квадратното лице бяха обърнати към хълма. Той наблюдаваше как светлината превръща тъмните силуети на къщите в ясни форми. След това се обърна и Гуидо излезе от сянката.
	— Здравей, Крийси.
	— Ҫa va*, Гуидо — каза Крийси, стана и протегна ръце.
	[* _Как си?_ (фр.) — Бел.прев.]
	Двамата мъже се прегърнаха, допряха бузите си и за миг останаха неподвижни.
	— Кафе? — попита Гуидо.
	Крийси кимна, но преди да го пусне от прегръдките си, разгледа лицето на ниския млад мъж, който едва стигаше до раменете му. След това отдръпна ръце и седна.
	Гуидо тръгна към кухнята силно разтревожен. Крийси наистина се бе запуснал. Това показваше, че нещата вървят зле. Крийси беше човек, който полагаше грижи за себе си — за тялото си и външния си вид. За последен път се бяха срещнали малко след смъртта на Джулия.
	Споменът разтревожи Гуидо още повече. Тогава Крийси беше добре. Изглеждаше почти по същия начин, както по времето, когато се бяха срещнали за първи път. Докато чакаше кафето да заври, Гуидо пресмяташе: познаваха се от двайсет и три години, а Крийси винаги бе изглеждал на една и съща възраст — малко над четирийсет. Той отново засмята. Сега Крийси трябваше да бъде на около петдесет, а може би и повече. Какво ли се бе случило с него през тези пет години?
	Последния път Крийси стоя две седмици. Живя спокойно както винаги, но с тихото си присъствие оказа подкрепа на Гуидо. Тогава той се нуждаеше от това. Крийси съедини брънките от скъсаната верига.
	Когато Гуидо се върна на терасата, слънцето грееше над облите хълмове. Неапол се събуждаше. Чуваше се тихият, но ясно доловим шум на уличното движение. Един военен кораб бе пуснал котва в залива. Зад него се виждаше кърмата на голям лайнер. Гуидо постави подноса на масата и сипа кафето. Двамата мъже безмълвно седнаха да пият кафе и да се наслаждават на гледката.
	Крийси наруши настъпилата тишина:
	— Обезпокоих ли те?
	Гуидо иронично се усмихна.
	— Майка ми страда от поредната си мистериозна болест.
	— Трябваше да останеш при нея.
	Гуидо поклати глава.
	— Елио ще пристигне тази сутрин от Милано. Тя се разболява винаги, когато усети, че я пренебрегваме. За мен не е толкова трудно — с колата пристигам за четирийсет минути, но за Елио е ужасно досадно.
	— Как е той?
	— Добре. Миналата година го направиха съдружник. Има си още едно бебе — момче.
	Те отново замълчаха за няколко минути. Непринудено мълчание, възможно единствено между добри стари приятели, които не се нуждаят от разговор, за да поддържат връзката помежду си. Лайнерът почти се бе изгубил зад хоризонта, когато Гуидо заговори:
	— Уморен си. Ела, ще ти покажа леглото.
	Крийси се оживи:
	— Ами ти? Не си спал цяла нощ.
	— Ще дремна следобед. Колко време смяташ да останеш?
	Крийси сви рамене.
	— Нямам никакви планове, Гуидо. С нищо не се занимавам. Исках само да видя как си.
	Гуидо кимна.
	— Добре. Много време мина. Работиш ли?
	— От шест месеца — не. Сега пристигам от Корсика.
	Те бяха се запътили към вратата, но когато чу това, Гуидо се спря и го погледна въпросително. Крийси сви рамене.
	— Не ме питай. С никого не съм се срещал. Просто се озовах в Марсилия и внезапно реших да скоча на ферибота.
	Гуидо се усмихна.
	— Направил си го просто така — импулсивно?
	Крийси се усмихна — уморено и кротко.
	— По-късно ще говорим за това. Къде е леглото?
	Гуидо седеше на кухненската маса и чакаше Пиетро да се върне от пазара. Пансионът имаше само шест стаи, но беше пълен. За обяд и вечеря идваше и местна клиентела. Това бе идея на Джулия. Те бързо се прочуха с добре приготвяната храна. Нейният задушен заек по малтийски стана много известен на острова. Тя бързо натрупа опит в местната кухня. След смъртта й Гуидо продължи да се занимава с готвенето и за свое учудване откри, че също има дарба. Клиентелата се запази — първоначално може би от съчувствие, но по-късно заради качеството на храната.
	Гуидо се чудеше какво ли се е случило с Крийси. Не беше лесно човек да го разбере, но Гуидо го познаваше по-добре от който и да било друг. Чудеше се дали няма някоя жена. Но през всичките тези години никоя жена не бе заинтересувала Крийси за дълго. Дори преди двайсет години, когато бе срещнал една медицинска сестра в Алжир. Тогава Гуидо си мислеше, че този път ще бъде различно, но след три месеца и тя си отиде.
	— Сякаш се опитваш да отвориш врата с неподходящ ключ — бе казала тя на Гуидо. — Влиза в ключалката, но не можеш да го завъртиш.
	Гуидо повтори тази забележка на Крийси, а той каза само:
	— Може би ключалката е ръждясала.
	Гуидо се чудеше дали Крийси не се е забъркал в нещо, което силно да го е травмирало. Животът му бе изпълнен със събития, които биха оставили следи в повечето хора. А Крийси си беше останал просто Крийси.
	Сега той спеше в стаята му. След десет минути Гуидо влезе да го види. Лежеше на една страна, завит до кръста с чаршаф. В стаята беше горещо. Гуидо скришом го заразглежда. Тялото на Крийси бе отпуснато, тенът му беше избелял, по кожата му се виждаха само старите белези. Гърбът му бе покрит с бледи ръбци, които минаваха от двете страни и продължаваха към корема. Под ребрата отляво личаха малки кръгли белези. И двете ръце бяха покрити със следи от стари изгаряния. Гуидо знаеше, че под завивката на единия крак имаше нескопосно зашит белег, простиращ се от коляното почти до слабините. Лицето също не беше пощадено — тънък белег минаваше вертикално от дясната вежда към окосмените части на главата над челото; имаше и още един, по-малък, върху лявата страна на челюстта.
	Всички белези бяха добре познати на Гуидо. Той знаеше историята на всеки един от тях. Нямаше нищо ново. Тялото на спящия мъж бе ранявано много пъти.
	Пиетро прекъсна мислите му, когато влезе в кухнята с две кошници под мишница. При вида на Гуидо той се спря учуден.
	— Днес те очаквах по-късно — каза той, докато поставяше кошниците на масата.
	— Дошъл е един стар приятел — каза Гуидо, стана и надзърна в кошниците.
	Пиетро започна да вади и разопакова плодовете и зеленчуците и да ги показва на Гуидо.
	— Един приятел те е довел тук толкова бързо и те е откъснал от леглото на болната ти майка?
	— Да, един приятел — повтори Гуидо. — Сега спи.


	Пиетро беше любопитен. Работеше за Гуидо от четири години, откакто Гуидо го хвана да краде тасовете на колата му. Пиетро си изяде боя и след като беше подробно разпитан, стана ясно, че няма жилище. Тогава Гуидо го отведе в пансиона, даде му легло долу под стълбите и храна.
	Тогава Пиетро не разбра, а и сега не му бе известно, че в него Гуидо виждаше себе си на младини.
	Гуидо винаги се отнасяше с момчето както в първия ден — грубо, рязко, без какъвто и да било знак на симпатия. Пиетро от своя страна запази подигравателното си, неуважително отношение. И двамата долавяха съществуващата помежду им симпатия, но никога не го показваха. Взаимоотношенията им бяха доста нетипични за италианци. С течение на времето Пиетро на практика се превърна в дясна ръка на Гуидо и с помощта на двамата възрастни келнери, които идваха да сервират за обяд и вечеря, поддържаше пансиона.
	Въпреки че дълго бяха живели заедно, Пиетро знаеше малко за миналото на Гуидо. Майка му рядко посещаваше пансиона. Тя бе приказлива и му разказваше за брата на Гуидо, за семейството му в Милано, за Джулия, която бе починала преди пет години. Пиетро знаеше, че Гуидо отлично говори френски и добре — английски и арабски. Предполагаше, че е пътувал много. Но никога не задаваше въпроси. Сдържаността на Гуидо сякаш се бе предала и на него.
	Затова идването на непознатия го обърка. Когато чу звънеца малко след полунощ, той предположи, че Гуидо се е върнал по-рано. На светлината високият мъж изглеждаше заплашително.
	— Гуидо тук ли е? — попита той.
	Пиетро долови неаполитанския му акцент и поклати глава.
	— Кога ще се върне?
	Пиетро сви рамене. Неотзивчивостта му не изненада мъжа.
	— Ще почакам — каза той, небрежно мина покрай момчето и се качи на терасата.
	Пиетро помисли няколко секунди и го последва. Чувстваше, че трябва да се ядоса, да поиска обяснение, но усещането за възможна заплаха бе изчезнало. Мъжът седеше в един от плетените столове, пръснати наоколо. Гледаше надолу към светлините на града. Маниерите и поведението му напомняха за Гуидо.
	Пиетро попита мъжа дали се нуждае от нещо.
	— Скоч — отговори той. — Една бутилка, ако имате.
	Момчето донесе бутилка и чаша и след малко се сети, че не е попитало мъжа за името му.
	— Крийси — отговори той. — А ти как се казваш?
	— Пиетро. Помагам тук на Гуидо.
	Мъжът си сипа скоч, отпи и строго погледна момчето.
	— Лягай си. Няма да открадна нищо.
	Пиетро слезе долу и въпреки късния час телефонира на Гуидо в дома на майка му. Гуидо каза:
	— Добре, легни си. Утре ще дойда по някое време.


	Те приготвяха обяда. Внезапно Гуидо изненада момчето с думите:
	— Той е американец.
	— Кой?
	Гуидо посочи тавана.
	— Приятелят ми, Крийси.
	— Но той отлично говори италиански, като неаполитанец.
	Гуидо кимна:
	— Аз съм го учил.
	Учудването на Пиетро нарасна. Гуидо продължаваше:
	— Бяхме заедно в Легиона, а и по-късно — докато не се ожених преди осем години.
	— В Легиона?
	— Чуждестранният легион — каза Гуидо. — Френският.
	Момчето се оживи. За него, както и за повечето хора, тези думи се свързваха само с погрешни представи: пясъчни дюни, далечни фортове, несподелена любов. Гуидо се усмихна, когато забеляза живия интерес в очите на момчето.
	— Влязох в Легиона през хиляда деветстотин петдесет и пета, в Марсилия. Останах там шест години — той спря да реже зеленчуците и при този спомен обичайното му строго изражение омекна.
	— Там не е така, както си мислиш. Изобщо не е така. Бяха хубави години. Най-хубавите.
	Пристигането на Крийси и любопитството на момчето отприщиха спомените на Гуидо и го върнаха в хиляда деветстотин четирийсет и пета. Тогава беше единайсетгодишен. Баща му бе загинал в Северна Африка. Спомни си за вечно гладния шестгодишен брат и за собствения си глад. Набожността и фатализмът на майка му бяха толкова силни, че единствената й реакция на катастрофата беше да се моли все по-страстно и дълго в църквата в Позитано.
	Гуидо не притежаваше такава вяра. Той извървя пеш петдесетте километра до Неапол. Знаеше, че американците са там, а това означаваше, че там има и храна.
	Превърна се в един от многото джебчии и откри предимствата на този занаят. Беше интелигентен и крадеше само това, което не можеше да изпроси. Бързо се нареди. Имаше си ъгълче в едно мазе, където спеше нощем между половин дузина други момчета. Беше научил много за живота на американците, техните слабости и добродетели.
	Проучи в кои ресторанти ядяха, в кои барове пиеха, в кои публични домове и с кои жени се забавляваха. Знаеше кога е най-доброто време за просене — когато питиетата ги правеха щедри; най-доброто време за кражби — когато сексът и желанието отвличаха вниманието им. Познаваше всяка извивка, всеки ъгъл в тесните стръмни улички. Затова оцеля. Веднъж седмично изминаваше крайбрежния път до Позитано. Носеше със себе си шоколад, пари и консерви с месо. Елио вече не ходеше гладен, а майка му се молеше и палеше свещи в църквата. Вярата й бе оправдана, молитвите й — чути.
	Гладът и нуждата са лоши учители по морал. Общество, което не е в състояние да осигури поне жизнения минимум, не може да очаква хората да се подчиняват на законите му. Гуидо никога не се върна да живее в Позитано. Неапол беше неговото училище, неговият хляб, хоризонтът на неговото бъдеще. Отначало той просто се бореше да оцелее, живеейки като плъх на градското сметище, а след факта на оцеляването интелигентността му го издигна. Когато стана на петнайсет, вече предвождаше банда от дванайсет други деца като него, които крадяха всичко, което не беше здраво заключено или циментирано. Детството просто го подмина. Той не знаеше нищо за детските игри и емоции. „Добро“ беше оцеляването и парите. „Лошо“ — слабостта и възможността да бъде заловен. Отрано разбра, че смелостта е ключ към лидерството. Другите наблюдаваха и изчакваха и когато разпознаеха смелостта, я следваха.


	Американците освободиха града, а с това и престъпността. Докато на власт бяха фашистите — първо италианските, а после германските — престъпниците извършваха дребни кражби. Без защита от справедливо, демократично, а наред с това и гъвкаво правосъдие те бяха безсилни. Дори най-големите и най-добре организирани престъпници можеха да бъдат застреляни или хвърлени в затвора, а заедно с тях — и много невинни. Американците освободиха невинните, а заедно с тях — и престъпниците. Правосъдието и престъпността отново се върнаха — ръка за ръка.
	В началото на петдесетте организацията зае предишното си място. Проститутките, подтиквани основно от глада, бяха взети под контрол. Босовете си поделиха районите, назначиха сводници и започнаха да получават процент. Последиците от войната бяха ликвидирани. Планът „Маршал“ започна възстановяването, а босовете взеха своя пай. Ресторантите, магазините, такситата, собствениците започнаха да печелят, а босовете ги защитаваха от престъпници. Разбира се, за това им се плащаше.
	Гуидо идеално пасна в тази машина. С добре организираната си банда от невръстни момчета той действаше като частица от преродената структура. Бе оценен и удостоен с внимание като обещаващ млад човек. Отличаваше се със своята жестокост — добре пресметната, но като че ли безразсъдна. Отрано бе научил, че неочакваното нападение е най-бързият начин да привлечеш нечие внимание. Често казваше на сподвижниците си:
	— Винаги нападай пръв.
	Действаше в района зад доковете. Основната му задача бе да внушава на дребните местни бизнесмени, че се нуждаят от защита. След като осигуреше доказателствата, осигуряваше и защитата. Така напредна и като допълнителна награда получи правото да действа и на самите докове. Той и бандата му се занимаваха главно с кражби. Докато помощите и оборудването за следвоенната реконструкция прииждаха на доковете, значително количество от тях биваше отклонявано и обикновено препродавано на първоначалния му притежател. Със събраните средства Гуидо купи сградата, където сега се помещаваше пансионът.
	В миналото това бе къща на средно богат търговец. Беше просторна, здрава, имаше голяма красива тераса с изглед към залива. Търговецът беше починал. Двамата му синове — фашисти — бяха изчезнали в суматохата след войната. Къщата беше наследена от някакъв племенник, също фашист, но не фанатик. Имаше намерение да избяга в Америка. Парите, получени от продажбата на къщата, щяха да му помогнат да уреди необходимите документи. Гуидо купи мястото на името на майка си, тъй като все още беше непълнолетен. След това прегради големите стаи и превърна къщата в публичен дом, където се забавляваха главно американски офицери. Домът печелеше добре. Стана известен като „Сплендиде“*. Майката на Гуидо, държана в неведение, но доволна, внасяше печалбите в банка и палеше свещи в църквата.
	[* Великолепен (итал.). — Бел.прев.]
	Към хиляда деветстотин петдесет и четвърта година Гуидо се беше поставил в положение, в което можеше да лавира в структурата и да предвижда за себе си дълга кариера на възход. Но с просперирането на босовете започнаха да възникват противоречия и вражди. Структурата в страната вече беше солидна както в дните преди идването на фашизма. Но старите босове от Юга все още не бяха в състояние да наложат авторитета си. Бяха започнали да се налагат в Рим и индустриалния Север, но Неапол остана последен. Традиционно това бе най-несговорчивият град в цяла Италия. Такива бяха и престъпниците там.
	Две групировки се бореха за надмощие в Неапол. Гуидо трябваше да избира и така направи първата грешка в изгряващата си кариера. Присъедини се към единия от босовете, наречен Ванино, и това донякъде беше естествено, защото силата на Ванино беше в проституцията и доковете. Но Ванино беше стар, твърде дълго бе лежал в затвора, нямаше инициатива. В резултат на това войната не донесе полза на Гуидо и бандата му. Тъй като се занимаваха с по-нисши дела в йерархията на престъпния свят, те попаднаха на предната линия в гангстерската война. След месец половината момчета от бандата му бяха убити или дезертирали, а самият Гуидо беше в болница. Гърбът и задникът му бяха пълни с олово от ловна пушка. Извади късмет — вече можеше да е предал Богу дух.
	Докато Гуидо лежеше по корем в болницата, наставникът му Ванино, уморен и разсеян, влезе да похапне в неподходящ ресторант. Застреляха го, преди да успее да изяде порцията си фрито мисто*.
	[* Фрито мисто — задушени зеленчуци, месо, маслини, увити в тесто (итал.). — Бел.ред.]
	Тогава полицията с малко закъснение реши да покаже авторитета си. Пресата и политиците настояваха да се пристъпи към действие. Победителите, водени от Флориано Конти, и прокурорът се споразумяха.
	Бяха събрани доказателства и някои избрани пионки бяха осъдени и изпратени в затвора. Гуидо беше един от тях. Докато седеше схванат и изранен на подсъдимата скамейка, той чу присъдата на съдията — две години затвор. Тогава беше седемнайсетгодишен.
	Затворът бе ужасен шок за него. Не трудностите и униженията — възпитанието му го бе подготвило за това. Той откри, че страда от слабоизразена, но все пак явна клаустрофобия, която се проявяваше като тежка депресия. Италианската съдебна система не се интересуваше от тези проблеми и Гуидо страдаше ужасно.
	Два месеца след като бе пуснат на свобода, той остана в Позитано. Но не в дома на майка си, а на хълмовете край града. Спеше на открито, високо в скалите. Пред очите му се откриваше безбрежността на морето, а зад гърба му — безкрайните хълмове. Постепенно се възстанови. Закле се, че никога няма да позволи това да се случи отново.
	Преживяното не беше го променило, но занапред нямаше да се остави да го хванат. Там, под откритото небе, Гуидо си мислеше за бъдещето. Публичният дом „Сплендиде“ в Неапол беше затворен от полицията, в сградата не живееше никой и тя не носеше никаква печалба. През последните две години Конти бе заздравил позициите си в града и се бе подсигурил с влиятелни връзки — и в полицията, и в местната управа. Гуидо знаеше, че за да заработи „Сплендиде“, ще му трябва мълчаливото съгласие на Конти. Затова първата му работа след пристигането в Неапол бе да се срещне с Конти.
	Конти все още беше млад — към средата на трийсетте — и беше бос от нов тип. Завоювал териториите си с насилие, сега заемаше позицията на практичен бизнесмен. Разбираше, че за да се възползва напълно от властта си, ще трябва да се разбере с другите босове. Трябваше да има сътрудничество. Когато пристигнаха пратеници от Палермо, той се съгласи на няколко срещи, на които да разпределят сферите на влияния и местата в йерархията.
	Тези срещи през 1953–1954 много приличаха на избора на папа — провеждаха се при строга секретност и резултатът се разнасяше почти невидимо, като дим. Много измами имаше при разпределянето на постовете. Твърдите традиционалисти от Калабрия не желаеха да дадат власт на по-обиграните босове от Милано и Торино. По същия начин тези от централната част — Рим и Неапол — искаха по-големи права от тези, които имаха преди войната. Всички се съгласиха, че трябва да има ред, да се изгради структура и да има арбитър — човек с най-голяма власт.
	Босовете от Севера не приемаха тези от Калабрия и обратно. Морети в Рим бе прекалено слаб, а Конти — прекалено млад.
	Както обикновено при подобни обстоятелства, беше постигнат компромис. Срещите бяха вдъхновени и организирани от Палермо. Босът там беше Кантарела — нисък, спретнат, дипломатичен. Бе решил, че Палермо ще играе водеща роля и добре беше преценил ситуацията. Компромисът го издигна в длъжността на временен арбитър. Никой от присъстващите не оценяваше напълно хитростта и политическия му гений и не си даваше сметка, че през следващите двайсет години благодарение на тези заложби позициите му ще укрепнат. Условията благоприятстваха за дълъг период на относително спокойствие и големи печалби за всички около него.
	Гуидо беше учуден и поласкан от топлотата, с която го посрещна Конти. Впечатли го и бизнесменският вид на офисите. Грубото насилие, което властваше само допреди две години, вече се бе превърнало в минало. Конти го увери, че миналото е минало. Сега нещата бяха различни. Той определено трябваше отново да отвори „Сплендиде“. Щяха да си сътрудничат. Щяха да направят финансови промени.
	Гуидо си тръгна от офиса с чувство за сигурност. Но това чувство бе безпочвено. Конти не беше забравил. Гуидо и бандата му бяха силни и той не би му позволил да възстанови позициите си.
	Но една от първите разпоредби от Палермо изискваше да се намалят до минимум вътрешните противоречия. Конти все още не се чувстваше достатъчно силен. Очевидно бяха решили Гуидо да отвори публичния си дом, а в нужното време Конти да оттегли протекциите си. Полицията щеше да свърши неговата работа, а връзките му с правосъдието щяха да осигурят оттеглянето на Гуидо за дълго време. Беше съвременно и прогресивно решение.
	Гуидо не разказа това на Пиетро. Той започна историята си от момента, в който вече му бяха намекнали, че не се намира под ничия протекция и полицията го търси. Той така и не разбра кой му го съобщи, кой се обади в онази нощ, но явно и Конти имаше своите врагове. Беше ужасен момент. Разбра, че Конти не му е простил и премисли шансовете си. Бяха нищожни. Можеше да се крие, но не задълго. Или полицията, или хората на Конти щяха в крайна сметка да го намерят. Можеше да се бори, но не би могъл да спечели. И накрая — можеше да напусне страната. Не се доверяваше на съдилищата. Затворът не беше желателен.
	Написа писмо на майка си, в което й даде името на един почтен адвокат в Неапол и я инструктира да даде имота под наем чрез него, за да е сигурно, че доходите се използват за нейната издръжка и за продължаване на образованието на Елио. Писмото му завършваше с думите, че той ще бъде далеч, може би за дълго време. После слезе до доковете, където имаше приятели, които можеха да го скрият, макар и само за няколко дни.
	Майка му получи писмото на следващия ден и отиде на църква да се помоли. Същата нощ Гуидо се качи нелегално на едно старо корито и две нощи по-късно слезе по същия начин в Марсилия. Беше на двайсет години, почти без пари и без никакви перспективи. На следващия ден се записа в Легиона и след седмица беше в тренировъчния лагер Сиди бел Абез в Алжир.
	— Не те ли беше страх? — попита Пиетро. — Знаеше ли какво те очаква?
	Гуидо поклати глава и леко се усмихна при този спомен.
	— Слушал бях обичайните истории и си мислех, че ще бъде ужасно, но нямах избор. Нямах документи, не говорех друг език, освен италиански, имах съвсем малко пари. Освен това си мислех, че след година-две ще мога да дезертирам и да се върна отново в Неапол.
	В крайна сметка съвсем не се оказа така, както бе очаквал. Наистина беше тежко, особено през първите седмици, дисциплината бе желязна. Но и самият той беше твърд. Обучението беше интересно и разкри у него неподозирани таланти. Той прие дисциплината, защото нямаше никакъв избор. Наказанието за тези, които не изпълняваха заповедите, беше или наказателна рота, където беше ад, или — за по-малки провинения — карцер, което в неговия случай бе още по-лошо. Той беше внимателен и изпълняваше всички заповеди. Беше идеалният новобранец — нещо, което би учудило много хора в Неапол.
	И за него имаше изненади. Първата беше храната — разнообразна и вкусна, с добро вино от собствената винарна на Легиона. Погрешните му представи за Легиона като за старовремска романтична армия в пустинята бързо се разпръснаха. Това бе една свръхмодерна армия с най-съвременното въоръжение и техника. Офицерите бяха най-добрите от френската армия, а подофицерите, издигнати от редовия състав, бяха ветерани от армиите на цяла Европа, калени в битки по целия свят. Имаше голям германски контингент, съставен от съвсем млади войници. Имаше и източноевропейци, които не искаха или не можеха да се върнат зад желязната завеса. Испанци, които може би бяха участвали в Гражданската война. Няколко датчани и скандинавци; белгийци, сред които може би имаше и французи, които криеха националността си, тъй като френските граждани се приемаха в Легиона само като офицери. Имаше и няколко англичани, и само един американец.
	Легионът се възстановяваше след касапницата при Диенбиенфу във Виетнам. В тази битка няколко хиляди легионери бяха пленени и над хиляда и петстотин — убити. По своята същност и състав това беше военна част, използвана в краен случай. Историята на Легиона беше история на изгубени последни, безсмислени битки. За правителството, което с бедняшка изисканост бе изгубило цяла империя, Легионът беше пренебрежително малка загуба.
	Такава армия би могла да бъде извинена за липсата на цел и морал, но за Гуидо това беше още една изненада, защото Легионът си бе създал своя цел. Той поддържаше липсата на национализъм, за да изгради своята собствена цялост и сплотеност. Легионерите бяха сираци по душа, а Легионът — сиропиталище. Гуидо откри, че това е единствената армия на света, която не пенсионира войниците си. Когато е прекалено стар, за да се бие, легионерът може, ако желае, да остане в дома на Легиона и да работи във винарните или в занаятчийския център. Никой не го караше да се завръща в света, който е напуснал.
	Французите се гордееха с Легиона, защото го мислеха за френски и смятаха, че той се бие за Франция. Но тази представа беше погрешна. Той се биеше за себе си. Това, че беше инструмент на френското правителство, беше случайност. Дори френските офицери се чувстваха повече задължени на Легиона, отколкото на страната си.
	Обучението траеше шест месеца. През това време ниското и слабо тяло на Гуидо заякна. Тежката работа и добрата храна му помогнаха да придобие изключителна кондиция. Той откри, че се гордее с това, защото като много други млади хора никога не бе осъзнавал физическите си възможности. Легионът традиционно се гордееше със способността си да измине в марш по-голямо разстояние от която и да било друга армия в света. След един месец Гуидо измина първия си поход от двайсет мили с петдесет фунта* екипировка на гърба си. Гордееше се с умението си да борави с оръжие, особено с леките автоматични картечници. Силата и подвижността им му харесваха, те сякаш много му пасваха. Това не остана незабелязано от инструкторите.
	[* 25 кг. — Бел.прев.]
	През този период съзнанието му се адаптираше към новата обстановка. Той бе мълчалив и самовглъбен по природа, но сега тези черти на характера му се задълбочиха. Не се сприятели с никого от другите наемници. Беше единственият италианец в своята част и докато се мъчеше да научи френски, се чувстваше като риба на сухо. Още в самото начало го подложиха на изпитание, за да видят дали се поддава на натиск. Реакцията му беше жестока и безкомпромисна. Един голям датчанин, подъл и як, го бе подразнил. Гуидо го удари пръв. Не беше нарушил дисциплината. Подофицерите позволяваха такива неща. Искаха да разберат кой ще може да ги понесе.
	След този случай Гуидо бе оставен на мира. Инструкторите разбраха, че от италианеца може да излезе добър легионер. След като обучението приключи, той замина доброволец в елитния Първи парашутен полк в Зералда, на двайсет километра западно от град Алжир. Конфронтацията в Алжир прерасна в истинска война. Разбира се, Легионът бе изпратен на първа линия. Първи парашутен полк бе най-добрата част във френската армия. Гуидо беше зачислен в рота „Б“. Ротният сержант току-що се беше завърнал към активна работа след девет месеца военнопленничество в лагер във Виетмин. Бил пленен при Диенбиенфу. Това беше американецът Крийси.
	Изминаха няколко месеца, преди двамата мъже да усетят създалата се помежду им симпатия. Отначало много неща ги разделяха: Гуидо бе неизпитан легионер, Крийси — белязан в битките ветеран от Виетнам, един от най-добрите сержанти. Но в характерите им имаше сходство — и двамата бяха мълчаливи и самовглъбени, избягваха контактите, бяха затворени в себе си в една среда, където бе трудно да се намери уединение.
	Първият път, когато Крийси заговори с Гуидо извън заповедите, беше след акция в околностите на едно градче, наречено Палестро. Френски военен патрул бе издебнат в засада от Фронта за национално освобождение (ФНО). Загинаха много войници. Легионът проследи бунтовниците от ФНО и Първи парашутен полк получи заповед да ги залови. Рота „Б“ десантира, за да отреже пътя им за бягство. Гуидо за първи път участваше в акция. Той се обърка от шума и движението, но бързо се успокои, пусна в действие автоматичната картечница и свърши добра работа. Отрядът на ФНО беше унищожен.
	През нощта легионерите лагеруваха на хълмовете над Палестро и докато Гуидо поглъщаше дажбата си, Крийси се приближи и седна до него. Поговориха малко. Това беше само жест на любезност от страна на ротния сержант, който искаше да покаже на един от хората си, че се е справил добре в първата си акция, но след този разговор Гуидо се почувства добре. Той изпитваше голямо уважение към Крийси, както и всички останали в Легиона. Американецът бе известен като съвършения легионер, експерт по всички видове оръжия, отличен тактик. Гуидо знаеше, че сержантът се е бил шест години във Виетнам, а преди това е бил в Морската пехота на САЩ. Колко дълго — никой не знаеше. Любимите му оръжия бяха автоматите и гранатите. Той като че ли носеше повече гранати и пълнители от всеки друг.
	Скоро след акцията при Палестро ротата отново бе изпратена по следите на отстъпващи части на ФНО. Но този път хората от ФНО успяха да се измъкнат. По време на вечерята Крийси отново взе порцията си и седна до Гуидо. Разговориха се за леките оръжия и тяхната ефективност. Гуидо винаги носеше със себе си пистолет и четири резервни пълнителя. Крийси му каза, че това е излишен товар. Един пистолет може да бъде полезен само ако бъде скрит. А при битка прикриването на оръжието е безсмислено. Автоматът е идеалното оръжие при близък бой. Крийси го посъветва да забрави за пистолета и да носи повече пълнители за автомата си.
	Гуидо бе прилежен ученик. Знаеше, че обича този начин на живот, и бе твърдо решен да успее. В Крийси той откри идеалния учител. Беше чувал думите на легендарния полковник Бижар, наблюдавал как Крийси завзема позиции при Диенбиенфу: „Най-ефективният воин, когото някога съм виждал.“
	И така, Гуидо взе този съвет присърце и започна да подражава на сержанта си. По време на боевете за Алжир през януари 1957 година той се отличи и бе повишен в старши легионер. Година по-късно той вече беше член на сержантския състав и приятелството между двамата мъже укрепна. Това беше бавен процес. Разменяха си малко думи, свързани главно с военни дела, но познанията на Гуидо растяха и разговорите все повече приличаха не на диалог между учител и ученик, а на дискусия между равни. И двамата забелязаха, че когато между тях настъпваше тишина, тя никога не беше потискаща или неловка. Именно това накара всеки от тях да разбере, че е открил приятел в лицето на другия.
	По това време войсковата част се командваше от полковник Дюфур. В хода на военните действия той откри способностите на двамата мъже и стана свидетел на зародилото се между тях приятелство. Първи парашутен полк бе непрекъснато в действие. По време на военните действия Крийси и Гуидо със своите части бяха заедно навсякъде, където това беше възможно. Те отлично си сътрудничеха и се прочуха в Легиона.
	Когато стана ясно, че Дьо Гол планира политическо разрешаване на военния конфликт, белите колонисти реагираха бурно. Те изградиха барикади в град Алжир и се противопоставиха на армията. Много от професионалните войници проявиха симпатия към тях, особено парашутистите, които изнесоха на гърба си тежестта на войната.
	На жандармерията беше заповядано да разчисти барикадите. На помощ бяха повикани и парашутни части, между които и Първи парашутен полк на Легиона. Двете подразделения на полка не направиха нищо, а жандармерията даде много жертви. Имаше и много ранени. Полковник Дюфур бе освободен от длъжност, но вместо на негово място да назначат политически благонадежден офицер, временно повериха висшето командване на Ели Деноа дьо Сен Марк. Сен Марк беше класическият офицер от Легиона: човек със здрава воля, идеалист, безразсъдно смел. Хората му го боготворяха — за него бяха готови да влязат в ада. В бунта на генералите през 1961 година той ги поведе срещу Дьо Гол. Първи парашутен полк беше крайъгълният камък в плановете на генералите. Те очакваха останалата част от Легиона да ги подкрепи изцяло, но сгрешиха. Единствено Първи парашутен полк под командването на Сен Марк се противопостави на правителството и дори задържа Гамбие — главнокомандващия армията.
	Бунтът се провали и на 27 април хиляда и двеста легионери от Първи парашутен полк минираха казармите си и вдигнаха във въздуха всички амуниции. Всички бели колонисти се бяха наредили от двете страни на пътя и плачеха, когато парашутистите напускаха Зералда, пеейки песента на Едит Пиаф „Не съжалявам за нищо“.
	Полкът беше опозорен и разформирован. Бяха изгубили триста души във войната за Франция, но Дьо Гол реши да им отмъсти. Редовият състав беше прехвърлен в други части на Легиона. Офицерите избягаха и се присъединиха към ОАС — военизираната екстремистка организация, или се предадоха — очакваше ги военен съд за бунт. Старши подофицерите бяха демобилизирани. Сред тях бяха Крийси и Гуидо.
	Направиха само това, на което бяха научени — да се подчиняват на командващите.

	* * *

	— Изхвърлили са ви, така ли? — попита Пиетро с недоверие. — За това, че само сте следвали заповедите?
	Гуидо сви рамене.
	— Беше време на големи политически страсти. По едно време дори си мислехме, че ще ни наредят да извършим парашутен десант в Париж и да задържим Дьо Гол. Целият френски народ бе ужасен и с право. По онова време Легионът наброяваше над трийсет хиляди души и нищо не би могло да ни спре, ако бяхме действали като едно цяло.
	Той помълча малко, след това продължи:
	— Тогава за пръв път французите осъзнаха каква заплаха може да бъде Легионът за самата Франция. Ето защо сега Легионът се разполага в Корсика и на други места извън територията на Франция.
	— Какво направихте след това? — попита момчето.
	— Крийси и аз останахме заедно. Единственото образование, което имахме, бе военното. Тукашната полиция още ме търсеше, а Крийси нямаше къде да отиде. Тогава започнахме да си търсим война — и я намерихме в Катанга.
	— Катанга ли?
	Гуидо се усмихна.
	— Все забравям колко си млад. Катанга е провинция в Белгийско Конго. Сега се нарича Шаба. Когато белгийците се изтеглиха през 1961 година, Катанга направи опит да се отдели. Там живее едно отделно племе, което притежава по-голямата част от природните богатства. Много наемници отидоха да се бият в Катанга.
	Бяха се присъединили към един бивш френски полковник от парашутните части, наречен Тринкие. Той ги познаваше от Алжир и за него бе удоволствие да привлече такива опитни мъже. Така те станаха наемници, което всъщност не беше голяма промяна, освен че Легионът им липсваше. Това общо чувство на загуба ги обедини още повече и приятелството им се превърна във връзка, каквато е рядкост между хората от един и същи пол. Бойните им умения скоро станаха пословични сред другите наемници. Те се намираха в такава психическа хармония, че се движеха и се биеха като едно цяло дори когато не съществуваше видима комуникация помежду им. Бяха се специализирали в „прочистване на сгради“ — елиминиране на врага в градски условия. Имаха свои собствени техники, прикриваха се помежду си и се движеха от стая в стая или от сграда в сграда в толкова прецизен ритъм, че другите наемници само стояха и ги наблюдаваха с възхищение. Те усъвършенстваха използването на гранатите и автоматите до степен на изкуство.
	След разбиването на отцепниците в Катанга двамата се присъединиха към отряд наемници в Йемен под командването на Денар, но когато Чомбе се върна от заточението си, те се върнаха в Конго. Денар ръководеше Шести отряд на френските командоси. Гуидо и Крийси се биха в обърканата и заплетена война, докато Мобуто победи. Тогава заедно със стотици други наемници се оттеглиха в Букаву. Завършиха пътя си в лагер за военнопленници в Руанда под покровителството на Червения кръст. Наложи се да предадат оръжията си и за Гуидо следващите пет месеца се превърнаха в мъчение. Въпреки че имаха достатъчно място да се движат, самият факт, че ги ограничаваха, отново върна клаустрофобията му. За да заеме мислите му с нещо, Крийси започна да го учи на английски. Гуидо пък го учеше на италиански. Изпитваше трудности с английския. Крийси обаче имаше усет към езиците и бързо напредваше с италианския. Започнаха да говорят на чуждия език все по-добре и по-добре и накрая, след около година, напълно престанаха да разговарят на френски.
	След петте месеца в Кигали двамата бяха репатрирани в Париж. Двете седмици по баровете и публичните домове на „Плас Пигал“ заличиха лошите им спомени и те започнаха да си търсят работа. Наемниците не са добре дошли в черна Африка. Решиха да сменят обстановката. Като се изключеха месеците, прекарани в лагера за военнопленници, Крийси харесваше Индокитай. След като един майор на име Хари Оуенс, пенсионер от американската армия, благосклонно се съгласи да ги приеме, те с интерес изслушаха разказите му.
	Американците вече бяха сериозно въвлечени в конфликта във Виетнам и събитията там не им харесваха. Ставаше ясно, че малкото им хора и оръжие няма да бъдат достатъчни.
	Разбира се, ЦРУ имаше идеи как да спечелят войната и с помощта на щедри средства се бе заело да вербува и обучи няколко малки армии в Южен Виетнам и съседен Лаос. В Лаос се нуждаеха от инструктори, а бившите сержанти от Легиона бяха изключително подходящи за тази роля. Опитът на Крийси във Френски Виетнам беше допълнително преимущество.
	И така те се озоваха в Лаос, официално назначени като шефове по товаро-разтоварването в дъщерната компания на ЦРУ „Еър Америка“. Това беше чартърна авиокомпания, която превозваше товари в Югоизточна Азия. Но всъщност тя доставяше въоръжение, храна и много други неща за армиите на ЦРУ.
	Крийси и Гуидо прекараха осемнайсет месеца в обучаване на войските Мео в Долината на глинените гърнета.
	Когато нещата тръгнаха на зле за американците, ЦРУ започна да изпраща подривни групи. Това бяха групи от наемници, които нахлуваха в Северен Виетнам и Камбоджа, за да нападат виетконгските линии по снабдяването. Крийси и Гуидо бяха „повишени“ в такава част, която в компютрите на ЦРУ в Ленгли, Вирджиния, фигурираше като ДЧНАСС 40 (PUXUSP 40). Това означаваше „Десантна част с неамерикански състав, състояща се от 40 души“. Компютърът я квалифицираше като допустима загуба.
	До края на 1971 година ДЧНАСС 40 бе намалена на трийсет души. Крийси и Гуидо решиха да си вземат дълга почивка, може би завинаги. Бяха участвали в дванайсет секретни операции и всеки от тях бе получил по няколко ранявания. Бяха натрупали и доста пари — компютърът беше щедър.
	Междувременно Гуидо бе научил, че ако се завърне, в Неапол са готови да убедят полицията да не го търси повече и че след като е просперирал. Конти се е преместил в Рим, а в Неапол е оставил заместник, който няма спомени за събитията от 1953 година.
	Гуидо откри къщата си в Неапол ремонтирана и в добро състояние. Бяха я дали под наем на църквата като приют за неомъжени госпожици — причудлив намек за миналото й. Двамата останаха в Позитано при майка му. Елио учеше последен семестър икономика в Университета в Рим. Майката на Гуидо, вече остаряла, благодареше на Бога за завръщането на сина си и запали дузина свещи. Тя знаеше, че такава щедрост ще бъде възнаградена.


	— И това сложи край на дните ми като наемник — каза Гуидо на момчето. То бе потънало в работата си.
	— Край? Вие просто се оттеглихте, така ли?
	— Отидохме в Малта — кратко отговори Гуидо. — Аз се ожених и се върнах тук.
	Пиетро знаеше, че няма да научи нищо повече. Продължиха да работят в тишина. След половин час щяха да дойдат първите клиенти за обяд.


>>	Глава 3

	Еторе и адвокатът му обядваха в „Гранели“. Седяха в пълното уединение на едно сепаре и ядяха прошуто*1 и пъпеш, последван от витело тонато*2 и бутилка специално вино „Бароло“. Не подхождаше особено на телешкото, но Вико го хареса.
	[*1 Вид сурово-пушена шунка (итал.). — Бел.ред.]
	[*2 Обезкостено телешко в пикантен сос от риба тон, аншоа, майонеза. — Бел.ред.]
	Обсъждаха финансовите проблеми на Еторе. Вико кротко го успокояваше. Казваше, че нещата могат да се оправят. Той лично щял да говори с банковите мениджъри. Еторе не бивало да бъде песимист.
	Еторе се чувстваше неуютно. Винаги когато говореше с адвоката си, изпитваше това чувство. Вико Мансути беше красив, изискан, безупречно облечен и циничен. Носеше копринен костюм на тънки райета, ушит — Еторе знаеше това — от Хънтсман на „Севил Роу“. Ризата му беше от швейцарски памучен муселин, вратовръзката му — от коприна, произведена в Комо, а обувките му бяха „Гучи“. У Вико нямаше нищо изкуствено — поне отвън. Косата му беше дълга — по сегашната мода; черни мустаци красяха дългото му мургаво лице. Докато разговаряха, очите на адвоката като че ли следяха и най-малкото движение в ресторанта. От време на време той поздравяваше някой познат с ослепителната си усмивка, която откриваше блестящите му равни зъби. Беше на трийсет и шест години — с две години по-млад от Еторе — а бе признат за най-умния адвокат с най-влиятелни връзки в Милано.
	Затова думите му успокоиха Еторе, но не сториха нищо, за да разпръснат чувството му за малоценност.
	Келнерът се приближи и отново напълни чашите им с „Бароло“. Еторе заговори за следващия си проблем — Рика.
	Той разказа за натрапчивите й идеи относно безопасността на Пинта и тъй като Вико му беше приятел, изложи и социалните фактори. Вико го слушаше. Изражението на лицето му показваше, че се забавлява.
	— Еторе — каза той, усмихвайки се на скръбния поглед на приятеля си, — много ти завиждам. Проблемите, които те тревожат, са нищожни, а преимуществата, които пренебрегваш — наистина огромни.
	— Разясни ми ги — каза Еторе. — Струва ми се, че съм разменил местата им.
	Вико остави вилицата на масата, вдигна лявата си ръка и разпери пръсти.
	— Първо — каза той, поставяйки десния показалец върху палеца на лявата ръка, — ползваш се с такава репутация, че колкото и да дължиш на банките, те ще продължават да те подкрепят, докато условията се подобрят.
	— Имаш предвид репутацията на семейството ми — вметна Еторе, — особено тази на баща ми.
	Вико вдигна рамене. За него това бе едно и също. Той премести показалеца върху следващия пръст.
	— Второ, къщата на езерото Комо, която купи преди осем години за осемдесет милиона лири, сега струва двеста и петдесет милиона и цената й продължава да расте.
	— Ипотекирана е в банката за двеста милиона.
	Вико отново сви рамене, пръстът му се премести по-нататък.
	— Трето, имаш дъщеря, чиито красота и чар са само още едно допълнение — пръстът отново се премести. — Четвърто, имаш съпруга като Рика. А ти гледаш така, сякаш кой знае какво се е случило.
	Той повика келнера, поръча си кафе и отново се обърна към Еторе.
	— Трябва да мислиш в перспектива. Имаш тези дребни проблеми, защото обръщаш прекалено внимание на Рика. Това е абсолютно естествено. Всеки мъж на земята, женен за Рика, би направил същото — дори и аз.
	Той спря, за да пийне малко вино, и продължи:
	— Грешката, която си направил, ако мога така да се изразя, се състои в това, че си позволил на Рика да затвори Пинта в къщи след отвличането на Кармелита.
	— Чакай! — запротестира Еторе. — Не знаех нищо за това. Бях в Ню Йорк. Когато се върнах, тя вече беше наела гувернантка. Бях поставен пред свършен факт.
	Вико се усмихна.
	— Да, разбира се, Рика е импулсивна, но тогава тя разигра цял театър за това. Да върне Пинта в училище би означавало да признае, че е сгрешила — той повдигна вежди. — Кога за последен път Рика е признала, че е сгрешила?
	При този риторичен въпрос Еторе унило се усмихна.
	— И така — продължи Вико, — ти трябва, както казват китайците, да позволиш на Рика да запази достойнството си.
	— И как — попита Еторе, — бих могъл да постигна това?
	Вико сви рамене.
	— Наеми бодигард.
	Еторе се ядоса.
	— Вико, ти поне би трябвало да разсъждаваш логично. Прекарахме половин час в обсъждане на финансовото ми положение. Една от причините за този обяд беше да те помоля като мой приятел и адвокат, като приятел на Рика да й обясниш как стоят нещата.
	Вико се наведе напред и потупа Еторе по ръката.
	— Един мой разговор с Рика не би й позволил да запази достойнството си и това е основният проблем. Освен това, когато ти дадох идеята да наемеш бодигард, не ти казах какъв да бъде той.
	Прекъсна ги келнерът, който донесе кафето.
	— Какво имаш предвид? — попита Еторе, когато отново останаха сами.
	Вико се наведе напред и заговори по-тихо:
	— Еторе, тази история с отвличанията може да се разглежда от много страни и ъгли. Знаеш, че те почти винаги носят почерка на престъпна организация. Това е голям бизнес — през миналата година е донесъл печалба от осемнайсет милиарда лири. Ръководи се от важни клечки.
	— От мафията — кимна Еторе.
	Вико потрепери.
	— Каква драматична дума! Може да омагьоса шепа сицилиански селяни, които крадат зехтин.
	Той отново повика келнера и поръча два коняка, след това измъкна от вътрешния си джоб кожена кутия и извади от нея две пури. Бръкна в малкия си джоб, извади малка златна гилотина и педантично обезглави пурите. След това подаде едната на Еторе. Келнерът се върна с коняк и запалка. Вико го удостои с усмивка, изпусна със задоволство облаче дим и продължи лекцията си.
	— Повечето семейства, които се чувстват заплашени, или изпращат децата си зад граница, най-често в Швейцария, или им осигуряват особена защита: специално охранявани училища, бронирани коли и, разбира се, висококомпетентни телохранители.
	— Скъпи телохранители — каза Еторе.
	— Струват около трийсет милиона лири годишно — съгласи се Вико, — най-общо казано.
	Еторе красноречиво завъртя очи, но адвокатът продължи невъзмутимо:
	— Такива телохранители се доставят от специални агенции. Най-добрите са дори международни, с клонове в няколко града, включително в Милано и Рим. Понякога обаче те са недостатъчни, което се дължи на ужасния тероризъм в Европа — „Червени бригади“, фракция „Червена армия“, „Баски националисти“ и тям подобни. Затова истински добри телохранители се намират трудно, а съответно и цените им се покачват.
	— Разбирам — прекъсна го Еторе, — но това не решава проблема ми. Тъкмо обратното.
	Вико вдигна ръка.
	— Търпение, приятелю. Този бизнес има и друга страна. Като допълнително и чисто финансово решение много богати семейства се застраховат срещу плащане на откупи. Правителството не позволява на италианските застрахователи да подписват подобни полици. И това е доста разумно, защото те биха окуражили хората, които се занимават с отвличания. Застрахователните компании зад граница нямат подобни ограничения. Всъщност компанията „Лойд“ в Лондон е водеща в света по брой на подобни застраховки. През последната година те събраха над сто милиона лири стерлинги от вноски. Две от техните дружества са тясно специализирани. Едното дори има отдел за преговори с бандитите. Всичко е много цивилизовано и по английски. Има две условия. Първо, плащането да се извършва извън Италия и, второ, клиентът да не разкрива факта, че е застрахован. Причината е очевидна.
	Еторе бе леко отегчен.
	— Това е много интересно, Вико, но какво общо има с моите проблеми?
	Вико насочи пурата си към него.
	— Фабриката ти застрахована ли е?
	— Разбира се. Титуляр е банката.
	— Точно така — каза Вико. — Но когато се определя размерът на застрахователната вноска, лихвата зависи от мерките за сигурност, които използваш, нали така?
	Еторе кимна и Вико продължи:
	— Разбира се, те настояват да има алармени инсталации и други подобни, но ако наемеш някой, който да се грижи за сигурността — пазач или кучета — внасяната сума е значително по-ниска. Същото се отнася и за вноските при застраховката срещу отвличане. И поради това че лихвите са големи, а и сумите — също, всяка спестена стотинка е от значение.
	Той се разгорещи.
	— Представи си един обичаен случай. Индустриалец си прави застраховка в случай на отвличане за един милиард лири. Лихвата може да бъде пет процента — не повече, тоест петдесет милиона. Ако, от друга страна, той си наеме телохранител за цял ден, застрахователната вноска може да бъде снижена до три процента — тоест трийсет милиона лири. Така той спестява двайсет милиона.
	Еторе поклати глава.
	— Но ти току-що ми каза, че един бодигард струва трийсет милиона лири годишно. Къде е спестяването?
	— Съществуват така наречените „премийни телохранители“ — усмихна се Вико. — Те не биха могли да направят кой знае какво, за да осуетят отвличането, но осигуряват ниска лихва и са евтини — около седем милиона годишно.
	— Но, Вико — каза Еторе, — не искам да се застраховам срещу нещо, което няма да се случи.
	Той изведнъж схвана смисъла и Вико се засмя на промяната в изражението му.
	— Сега разбираш ли? Наемаш един от тези евтини телохранители за няколко месеца и след това го уволняваш за некомпетентност или нещо подобно. Междувременно Пинта е отново на училище и достойнството на Рика е запазено.
	Еторе помълча няколко минути, помисли и след това попита:
	— Къде бих могъл да намеря такъв човек?
	— Първо ще платиш този чудесен обяд и после ще отидем в офиса ми, където съм записал името на агенцията в Милано.
	Еторе знаеше, че накрая ще стане така, че пак той ще плати сметката.


	Гуидо се отклони от крайбрежния път за Неапол и подкара колата по тесния черен път. Той водеше към градина с маслинови дървета, разположена върху ниските склонове на Везувий. Точно под градината хълмът се спускаше надолу и пътят свършваше върху затревен склон с изглед към Неапол и големия залив. Гуидо угаси двигателя и настъпи пълна тишина. Беше късна вечер; слънцето, кървавочервено, клонеше към хоризонта.
	Той отново бе отишъл да навести майка си. Присъствието на двамата й синове я беше излекувало. Щеше да мине поне месец, преди симптомите да се появят отново. Преди три дни Гуидо говори с Елио за пристигането на Крийси. Елио предложи временно разрешение на въпроса. Гуидо трябваше да го обмисли.
	Истината беше, че Крийси вече нямаше причини да живее. Бе достигнал момента, когато не можеше да изпита и най-малка радост от това, че идва нов ден.
	Вечерта, след като пристигна, той говори с Гуидо както обикновено — сдържано и разпокъсано. Изреченията се свързваха само от тишината помежду им. Правеше дълги паузи, за да намери и обмисли следващата дума. Гуидо не казваше нищо. Само седеше и кротко си пийваше, докато приятелят му бавно разкриваше мислите си. Накрая Крийси събра целия оплетен монолог в едно изречение, като обобщи:
	— Просто имам чувството, че съм живял достатъчно или дори прекалено дълго. Много неща се случиха. Аз съм войник и нищо друго. Никога не съм искал друго, не съм познавал друго. Но сега ми се повдига от всичко това. Така се чувствам вече близо пет години.
	Тогава се смути. Да разкрива подобни чувства — дори пред единствения си приятел — беше болезнено и неприсъщо за него.
	Гуидо протегна ръка и докосна рамото му в знак на разбиране.
	Защото Гуидо го разбираше — напълно. Беше преживял същото след смъртта на Джулия. Минаха две години, преди да може да се пригоди към живота без нея. Но разликата между тях беше огромна. Той бе познал любовта и щастието, те бяха оформили мирогледа му. Тази яснота се дължеше отчасти на това, че промяната дойде неочаквано. Беше се борил и убивал, пил и спал с жени навсякъде по света, без дори да се замисля какво причинява на другите. Отдавна бе разбрал, че дълбоки чувства като любов, състрадание, ревност и собственост не са му присъщи. Единственото чувство, което бе изпитвал към живо същество, беше чувството към Крийси, и същото, но много по-слабо — към майка си и брат си.
	Промяната беше внезапна. След седмица, прекарана при майка му, двамата наемници заминаха за Малта, за да потърсят контакт с хора, с които се бяха срещали в Конго. Предложиха им да ги вербуват за едно шейхство в Персийския залив, но те не харесаха условията и перспективите. Решиха да останат няколко дни и да разгледат наоколо. Престоя си на остров Гозо завършиха в малък хотел в едно рибарско селище. Беше топло и спокойно, а хората бяха дружелюбни.
	Джулия работеше на рецепцията на хотела. Гуидо имаше подход към жените — дори към срамежливите, силно религиозните и добре пазените. След няколко дни тя прие да се срещне с него след работа, за да пийнат по нещо. Беше стройна и красива, много пряма в думите и обноските си. Отхвърли първите му опити за интимност, като му обясни, че е добро момиче и е девствена. Гуидо беше заинтригуван. Никога не си бе имал работа с девственица. Крийси гледаше на тази история с благоразположение и се забавляваше. С готовност се съгласи да останат на Гозо, докато Гуидо говори, очарова и убеждава.
	Завладяването й му отне три седмици и не протече така, както той очакваше. Късно през нощта бяха отишли да поплуват в залива Рамла. След това седнаха на мекия червен пясък и дълго си говориха. Тя му разказа за простия си и скучен живот — беше от семейство на няколко поколения фермери. Той също заговори за своя живот. Беше му трудно да скрие истината, тъй като тя постоянно питаше: „Защо?“, а той не можеше да й отговори. Когато приключиха разговора, слънцето се показваше над хоризонта, а той бе забравил за първоначалната си цел. Тя каза, че сигурно родителите й ужасно се тревожат. На Гозо момиче да остане навън цяла нощ бе ужасно престъпление.
	— Но ние нищо не сме направили — запротестира Гуидо, но забеляза загадъчния й поглед и осъзна, че не той е преследвачът.
	Те се любиха и тя действително беше девствена. Гуидо се поколеба, но тя го пое в себе си, изкрещя и отново го пое, все по-рязко. Гуидо никога не можа да забрави тези моменти. Всички жени, които бе познавал, изведнъж престанаха да бъдат жени.
	В светлината на деня той видя кръвта по бедрата й — единствената кръв, породена от любов. Той наблюдаваше как тя изчиства кръвта от себе си и се усмихва срамежливо, но гордо, и разбра, че животът му се е променил.
	Те тръгнаха заедно нагоре по хълма през Надур към фермата на родителите й. Щом ги видя да се приближават, баща й — вече на полето — замръзна на мястото си и притихна.
	— Това е Гуидо — каза тя. — Ние ще се оженим.
	Баща й кимна и се върна към работата си. Познаваше дъщеря си. Една нощ извън къщи означаваше зет у дома.
	Ожениха се в църквата „Свети Петър и Павел“ в Надур. Венча ги млад свещеник. Беше едър и силен и напомняше на Гуидо за Крийси. Не приличаше на свещеник — маниерите му бяха груби. Но хората в Надур го обичаха. Работеше упорито и беше практичен. Фермерите ценяха това. Хората в Гозо даваха всекиму прякор — свещеникът беше Каубоя.
	Гуидо се тревожеше как ли ще реагира Крийси на тази сватба. Бяха приятели от петнайсет години и никога не се бяха разделяли. Но Крийси беше радостен и в никакъв случай — изненадан. Беше разбрал, че това момиче обича Гуидо, бе усетил силата й и се радваше за приятеля си.
	Той беше кум на сватбата. Държеше се тихо и грубовато като Каубоя, а след венчавката пи много от силното вино на Гозо и усети в себе си много от щастието на Гуидо. Това бе чуждо щастие, но въпреки това Крийси се чувстваше добре.
	Джулия инстинктивно бе усетила приятелството им и то не я засегна. Тя гледаше на Крийси като на неразделна част от Гуидо. Когато тръгнаха към Неапол, Крийси ги откара до летището. Наведе се да я целуне по бузата, тя го прегърна и дълго го държа в прегръдките си. Когато се отдръпна, той видя в очите й сълзи.
	— Нашият дом е и твой дом — простичко каза тя.
	Той кимна със странно изражение на лицето и каза:
	— Ако нощем започне да хърка, прости свирни, това ще го накара да спре.
	Тя се усмихна и се обърна, неспособна да каже каквото и да било повече. В самолета попита Гуидо какво ще прави Крийси оттук нататък. Той отговори, че Крийси ще си потърси някоя война някъде по света.
	Така Гуидо се завърна в Неапол със съпруга, плати неустойка, за да освободи старата собственост от наемателите, и я превърна в „Пансионе Сплендиде“.
	Майка му беше безкрайно щастлива и църквата в Позитано отново бе осветена от множество свещи.


	Крийси ги навести няколко пъти в Неапол на отиване или връщане от война. Никога не им писа, не се обади по телефона. Просто идваше. Винаги носеше подарък за Джулия. Нещо интересно и необичайно. Веднъж — разкошен батик от Индонезия, друг път — наниз от естествени аквамаринени перли от Япония. Това не бяха подаръци, купени на момента, а обмислени, оригинални идеи. Тя знаеше това и то й даваше повече радост от очевидната им стойност.
	Обикновено Крийси оставаше няколко дни, спокоен и благоразположен. Някоя вечер просто обявяваше, че си тръгва, а на сутринта вече го нямаше. Но последния път остана повече от месец. Никога не стоеше с празни ръце — занимаваше се с малки поправки из къщата, обичаше физическата работа.
	Когато и последните клиенти си тръгваха след вечеря, тримата сядаха около голямата кухненска маса, гледаха телевизия, четяха или просто си говореха. Джулия обикновено се усмихваше, когато двамата мъже разговаряха. Духовната им връзка беше толкова силна, че изреченията често се превръщаха в една или две думи. Гуидо често започваше разговора с въпрос за някой от старите познати.
	— Милър?
	— В Ангола.
	— Още ли ходи по фусти?
	— Както обикновено.
	— Още ли е точен в стрелбата?
	— Страшен е.
	— А узито?
	— Не се разделя с него.
	По-голямата част от разговорите бяха непонятни за нея, особено когато говореха за оръжия. След първите му няколко посещения Гуидо не можеше да си намери място, след като Крийси си отидеше, но тя нищо не казваше. Но при последното посещение той вече бе спокоен, сякаш свикнал със ситуацията, и щастлив. Когато Крийси за пореден път обяви, че на следващата сутрин си тръгва, тя му каза с равен глас, че ако иска да остане с тях, е добре дошъл и може да се чувства като у дома си. Гуидо не каза нищо — нямаше нужда. Крийси се усмихна с една от редките си усмивки и каза:
	— Един ден може би ще го направя. Ще оправя всички жици и ще боядисвам къщата всеки ден.
	Те знаеха, че говори сериозно. Той просто щеше да дойде и повече да не съобщава, че ще си замине — щеше да бъде хубаво и нещата щяха да се наредят както трябва.
	Но един ден Джулия отиде на пазар. Местният футболен отбор беше спечелил и запалянковците караха в колона през града. Чуваха се свирки, развяваха се знамена. Една от колите, пълна с осем пияни мъже, се изплъзна от контрол и блъсна Джулия в стената.
	Крийси пристигна седмица по-късно, уморен от дългото пътуване. Гуидо забрави да го попита откъде е научил. Остана няколко седмици и присъствието му помогна на Гуидо да превъзмогне мъката си.


	Сега Гуидо седеше в колата и гледаше падналия над залива здрач. Слънцето беше залязло, оставяйки само отразена светлина. Опита се да си представи живота, ако не познаваше Джулия, и успя да го види. Сега вече наистина разбираше Крийси.
	Трябваше да направи нещо различно, дори само за кратко. Нещо, което би заело времето и мислите му. Нещо, което да спре пропадането му надолу.


	Крийси замина за Родезия и опита да се приобщи към тамошния свят. Обучаваше млади бели доброволци, водеше ги в джунглата. Но това беше различен свят, в който той не можеше да открие своето място. Не се опитваше да определи кое е добро и кое лошо във войната. Симпатизираше на белите. Те не бяха лоши хора. Просто бе минало твърде много време. Живееха в друг век. Бяха дошли като пионери — да открият нова страна, и се оприличаваха на първите заселници в Америка. Но времената се бяха променили. Те не можеха да изгонят или да унищожат черните така, както бяха унищожени американските индианци или аборигените в Австралия. Повечето от белите дори не желаеха да го сторят, а някои от тях откриха, че чернокожите имат мини, гранати, ракетни установки и автомати „Калашников“. Светът вече беше различен. Най-ужасното нещо беше безсмислието, което Крийси ясно различаваше. Другите не го виждаха, но той имаше зад гърба си цял живот, в който се бе научил да го разпознава. Диенбиенфу, Алжир, Катанга, отново Виетнам — един безкраен кръг от безсмислие. Войната в Родезия сякаш го накара да преосмисли целия си живот. Безсмислени битки заради хора, които апелираха към патриотизъм и храброст и не заповядваха да се убива, а говореха за смърт до последния човек. В бъдещето си Крийси виждаше още такива събития. Ако не в Родезия, то някъде другаде. „Безсмислие“ — това беше епитафия на миналото и определение за бъдещето му.
	Крийси загуби интерес към живота. Започна да пие много, тялото му се отпусна, стана летаргичен. Накрая бе отстранен от операциите. Направиха го съветник. Можеха да го изхвърлят, но помнеха доброто старо време и му бяха благодарни. Не след дълго Крийси осъзна, че му дават милостиня, гордостта му не можа да го понесе и той замина. Отиде в Брюксел, където познаваше една жена, но тя вече не живееше там. Крийси взе влака за Марсилия, а след това импулсивно реши да се качи на ферибота за Корсика.
	Основният контингент на Легиона беше разположен в Корсика и инстинктът му го отведе там. Много години бяха минали, откакто Първи парашутен полк се бе разбунтувал. Легионът им беше простил. Там те имаха дом. Може би сиракът искаше да се завърне в сиропиталището.
	Крийси пристигна в Калви следобед, седна на площада и си поръча питие. Казармите бяха разположени на хълма и докато се чудеше дали да се качи горе, той дочу гласове. Пееха маршовия химн на Легиона — „Кървавицата“. Легионерите се появиха иззад ъгъла, марширувайки бавно и стегнато — осемдесет и пет крачки в минута. Бяха новобранци. Изглеждаха елегантно в новите си униформи и за пръв път демонстрираха строевата си подготовка. Той гледаше младите загорели лица и се чувстваше остарял с хиляда години.
	Когато легионерите отминаха и последните звуци заглъхнаха, Крийси допи питието си и се върна на гарата. На другия ден беше в Бастия. Седеше край доковете, отново пиеше и чакаше ферибота за Ливорно. Смяташе да отиде да види Гуидо. Може би отново щяха да се съберат. Може би животът нямаше да бъде безсмислен.
	Той наблюдаваше как се качват няколкото пътници. След това пресече улицата, за да се присъедини към тях, и подмина момчето. Когато фериботът потегли, той застана на кърмата и видя как детето му махна с ръка. Сбогом, Корсика. Сбогом, момче.


	— Бодигард — каза Гуидо.
	Крийси го изгледа с празен поглед.
	Седяха в кухнята и Гуидо му разясняваше предложението на Елио.
	Брат му бе просперирал. След като получи добро образование, той се специализира като счетоводител. За всичко това плащаше Гуидо. Елио работеше в счетоводна фирма в Милано и се справяше добре. Бе казал на Гуидо, че сред клиентите му е и една агенция за охрана, която осигурява телохранители на индустриалците. Имаше голямо търсене и недостиг на обучени хора. Заплащането беше отлично. Гуидо му възрази — Крийси бе абсолютно неподходящ и практически бе алкохолик. Щеше да се заеме с работата, да предявява необосновани претенции и да се провали. След това Елио му обясни за „премийните телохранители“ и Гуидо се заинтересува.
	— Но заплащането е страшно ниско — отбеляза Елио.
	„Няма значение“ — помисли си Гуидо. Знаеше, че Крийси има много пари. През всичките тези години бе печелил много и харчил малко.
	— Бодигард — повтори Гуидо.
	— Ти си луд — отговори му Крийси. — В моето положение не бих могъл да пазя и труп.
	Гуидо му разказа за „премийните телохранители“, но не можа да го убеди.
	— Хората не биха наели абсолютен — как беше там — алкохолик.
	Гуидо сви рамене.
	— Това е само начин да понижат застрахователните суми.
	— Но аз съм алкохолик!
	Гуидо въздъхна.
	— Естествено, ще трябва да внимаваш с пиенето. Пий нощем. Така правиш и тук, а през деня не изглеждаш чак толкова зле.
	— А какво ще стане, ако има опит за отвличане?
	— Направи най-доброто, на което си способен. Не ти плащат, за да вършиш чудеса.
	Крийси отново обмисли предложението, но остана скептично настроен. Винаги бе работил за едни или други военни. Отново възрази:
	— Един телохранител трябва непрекъснато да бъде близо до човека, когото охранява. Не ме бива за това, знаеш го.
	— Затова ще бъдеш мълчалив телохранител — усмихна се Гуидо. — Някои хора оценяват това.
	Крийси измисляше нови доводи против, но Гуидо внимателно го притискаше. Елио го бе поканил в Милано за няколко дни.
	— Защо не отидем да поразгледаме?
	Накрая Крийси се съгласи да види в какво се състои работата. По-късно, когато тръгна да си ляга, той поклати глава и промърмори:
	— Проклет бодигард!
	Гуидо извади лист и химикалка и написа писмо на Елио. Знаеше, че от агенцията ще искат информация относно квалификацията на Крийси, но самият Крийси нямаше да спомене нищо, освен най-общите факти. Писа дълго време: първо разказа за кариерата на Крийси в Легиона, след това — за войните в Африка, Средния изток и Азия. След това описа с какви оръжия е работил приятелят му. Списъкът беше дълъг. Накрая описа наградите на Крийси. Знаеше, че италианците се впечатляват от медали.
	Запечата писмото и го остави на масата заедно с бележка, в която молеше Пиетро да го изпрати още сутринта. Легна си окуражен както никога досега, откакто бе пристигнал приятелят му.


>>	Глава 4

	— Осигуриха ли ви оръжие?
	— Да.
	— Покажете ми го, моля.
	Крийси измъкна оръжието и му го подаде.
	Еторе го пое внимателно. Никога досега не бе държал в ръцете си пистолет. Беше развълнуван.
	— Какъв е?
	— „Берета“ 84.
	— Използвали ли сте такъв и преди?
	— Да. Добър пистолет.
	— Зареден ли е?
	Крийси отмести поглед от пътя, спря го върху италианеца и каза сухо:
	— Зареден е.
	Еторе му подаде оръжието.
	Пътуваха към Комо. Беше помолил американеца да кара ланчата, за да може да прецени способностите му. С облекчение установи, че Крийси кара леко и внимателно.
	Намирането на бодигард се оказа по-лесно, отколкото Вико предполагаше. Поне на бодигард, който би задоволил изискванията на Рика.
	Тя беше доволна от резултата от обяда и веднага започна да съставя планове. Реши, че телохранителят трябва да има голяма стая на последния етаж на къщата. Двете с Пинта се заеха да поставят там допълнителни мебели — малка маса, огромно кресло и няколко прости килимчета. Вече бяха внесли легло с месингова табла, шкаф и гардероб. Щеше да се храни в кухнята с Мария, икономката, и градинаря Бруно.
	Рика направи списък на задълженията му. Най-важните бяха да води Пинта на училище и да я прибира следобед. Междувременно можеше да съпровожда Рика по време на пазаруването и на обедните й ангажименти.
	Разбира се, трябваше да бъде представителен, учтив и да се отнася с уважение. Накара Еторе да побърза, защото учебната година скоро щеше да започне, а тя искаше да го придружи в пътуването му до Париж.
	Всичко това създаваше известни проблеми. Първите двама кандидати определено бяха неподходящи — малко по-добри от здравеняците по улиците, на които Рика не би позволила дори да прекрачат прага на дома й. Третият беше явен хомосексуалист, а Еторе бе настроен отрицателно към тях. Обади се в агенцията и се оплака от качествата на кандидатите, но му бе отговорено, че в момента има недостиг на телохранители. Учтиво му намекнаха, че получава това, за което е платил. Въпреки всичко на следващия ден се обадиха, за да му уредят среща с четвъртия кандидат — американец.
	Еторе не бе окуражен от това. Чужденците, особено американците, бяха непредсказуеми. Той си представи късо подстриган гангстер, който дъвче дъвка.
	Затова бе приятно изненадан, когато Крийси се появи в офиса му. С белезите по квадратното лице и заплашителния си поглед изглеждаше достатъчно убедително. Бе облечен елегантно, в тъмносин костюм и бежова риза. Стоеше на вратата и държеше в ръце голям кафяв плик, запечатан с червен восък. Погледът му беше безизразен.
	Еторе му направи знак с ръка, Крийси се приближи и седна на бюрото. След това подаде на италианеца плика.
	— В агенцията ми казаха да ви предам това.
	Италианският му беше почти перфектен, с лек неаполитански акцент.
	Еторе пое плика и попита:
	— Желаете ли кафе?
	Беше окуражен. Досега не беше предлагал кафе на останалите кандидати.
	Крийси поклати глава. Еторе разчупи восъчния печат, извади досието и започна да чете. Това беше докладът за квалификацията и историята на Крийси, съставен от Гуидо.
	Еторе мълчаливо четеше и когато свърши, се взря в мъжа пред себе си. Крийси го гледаше безучастно.
	— Къде е клопката тук?
	— Пия — отговори Крийси спокойно.
	Еторе пое информацията, обмисли я, погледна отново досието и попита:
	— Как ви влияе това?
	Докато размишляваше, Крийси присви очи и Еторе почувства, че ще чуе цялата истина.
	— Що се отнася до сегашната ми работа, това влияе на координацията и бързината на реагиране. Способността ми да стрелям бързо и точно е понижена. Ако бях богат и убеден, че някой от семейството ми ще бъде нападнат, не бих наел човек в състояние като моето.
	— Напивате ли се дотолкова, че да не можете да свършите каквото и да е или ставате досаден?
	Крийси поклати глава.
	— Няма да забележите нищо. Пия само нощем. Сутрин може да се чувствам зле, но изглеждам добре.
	Еторе отново проучи документите. Докато Рика не разбереше за пиенето, нямаше да има никакви проблеми.
	— Заплащането не е добро.
	Крийси сви рамене.
	— Ако големи професионалисти се опитат да отвлекат дъщеря ви, обслужването ще бъде според заплащането.
	— А ако са аматьори?
	— Ако наистина са аматьори, най-вероятно ще мога да ги сплаша или дори да ги убия. Има ли такава вероятност?
	— Съмнявам се — поклати глава Еторе. — Честно казано, съпругата ми се е вманиачила. Прекалено е уплашена от последните отвличания. От време на време в задълженията ви ще влиза да я карате насам-натам с кола — тя има собствена кола.
	Той отново погледна досието — листовете бяха пълни с информация за войни, сражения и оръжия.
	— Ще трябва да се „опитомите“ малко.
	— Няма проблеми — каза Крийси. — Но трябва да ви кажа, че съвсем не ме бива в светските приказки. Ще си върша работата и ще дам най-доброто от себе си, това е всичко.
	Еторе за пръв път се усмихна.
	— Това е много добре. Можете ли да започнете веднага?
	Внезапно му хрумна една мисъл.
	— Имате ли оръжие?
	— Агенцията ми осигурява — кимна Крийси. — Ще трябва да ми дадете писмо. Те ще уредят разрешително от полицията. Ще бъде за ваша сметка — той се изправи. — Мога да започна по всяко време.
	Те тръгнаха към вратата и Еторе каза:
	— Утре вечер отивам в Комо за уикенда. Моля ви, бъдете тук в шест часа с нещата си. Никой не бива да знае за вашите проблеми с пиенето — това включва и съпругата ми.
	Двамата мъже си подадоха ръка. Еторе каза:
	— Не мога да ви кажа за колко време ви наемам. Зависи от условията, но договорът ми с агенцията ще бъде за три месеца пробен период. След това и двамата можем да обмислим положението. В крайна сметка, работата може и да не ви хареса.


	Когато влязоха в гостната, Рика стоеше до френските прозорци. Беше облечена в семпла черна рокля. Лицето й беше като бял овал в рамката на абаносовата й коса.
	Еторе ги запозна и тя попита:
	— Искате ли нещо за пиене?
	— Да, благодаря — скоч и малко вода.
	Рика прекоси стаята и отиде до бара, а двамата мъже се приближиха към френските прозорци и се загледаха в езерото. Крийси долавяше безпокойството на Еторе и се чудеше на какво се дължи. Рика донесе уиски и едно мартини за съпруга си.
	— Не чух добре името ви — каза тя.
	— Крийси.
	— Не сте ли италианец?
	— Американец съм.
	Тя погледна Еторе леко намръщено.
	— Но италианският му е отличен — бързо каза той.
	Рика изглеждаше смутена.
	— Занимавали ли сте се преди с подобна работа?
	— Никога — поклати глава Крийси.
	Тя се намръщи още повече и Еторе отново бързо вметна:
	— Мистър Крийси има богат опит в тези неща. Много богат.
	Крийси разгледа жената с интерес. Трябваше му време, за да се съвземе от първото впечатление, което създаде у него красотата й. Не обърна внимание на реакцията й от факта, че е американец, но отношението към съпруга й го учуди.
	Еторе изглеждаше настроен положително и сигурен в себе си, но сегашната му слабост беше очевидна. Жената доминираше над него или заради красотата, или заради характера си. Изглеждаше изненадана. Тя, разбира се, си бе изградила друга представа за човека, когото Еторе бе наел: вероятно италианец, учтив и почтителен, млад и атлетичен, опитен в работата си.
	Мъжът, който стоеше пред нея, първо бе американец. Подобно на повечето италианци тя изпитваше презрение към американците. Освен това, въпреки че беше висок на ръст, не беше млад и не изглеждаше особено атлетичен.
	Огледа облеклото му — семпло и скъпо: бежов на цвят широк панталон, светлокафяво плетено поло и тъмнокафяво яке. Видя, че опакото на ръката, която държеше чашата, бе изпъстрено с белези. Върхът на малкия пръст липсваше. След това го погледна в лицето и осъзна колко е висок. Не пропусна и белезите на веждата и челюстта, забеляза и очите с големи тежки клепачи, които я гледаха безстрастно. И тогава откри особеното в него: той я плашеше. Това беше неочаквано — мъжете никога не я плашеха. Никога не бе изпитвала страх при вида на мъж.
	Думите на Еторе прекъснаха мълчанието:
	— Къде е Пинта, скъпа?
	Мислите й отново се върнаха на мястото си.
	— Горе. След малко ще слезе.
	Еторе виждаше, че раздразнението й се превръща в смущение.
	Рика леко се усмихна и каза на Крийси:
	— Тя се вълнува от това, че ще има телохранител.
	— Аз ли съм първият? — попита Крийси.
	— Да. Говорите италиански като неаполитанец.
	— Учил ме е неаполитанец.
	— Живели ли сте там?
	— Не, само съм посещавал този град.
	Крийси чу, че вратата се отвори, и се обърна. Момичето бе облечено в бяла фланелка и джинси. Стоеше на вратата и с интерес наблюдаваше Крийси.
	Майка й каза:
	— Скъпа, това е мистър Крийси.
	Тя прекоси стаята и доста студено подаде ръка. Докато Крийси стискаше ръката й, Пинта леко се усмихна.
	Стигаше до гърдите му. Малката й ръка се изгуби в неговата.
	— Защо не заведеш мистър Крийси в неговата стая? — каза Рика. — Вероятно той би искал да си разопакова багажа.
	Крийси допи уискито си и момичето тържествено го отведе.
	Когато вратата се затвори, Еторе очакваше, че Рика ще избухне. Но тя замислено отпи от чашата си.
	— Той е много опитен — каза Еторе, — а сега наистина е трудно да намериш добри специалисти в тази област.
	Рика не каза нищо и той продължи убедително:
	— Разбира се, жалко, че е американец, но както сама чу, италианският му е безупречен.
	— Работил ли е в Италия и преди?
	— Не — Еторе отвори куфарчето си и й подаде доклада на агенцията. — Това е неговото минало.
	Тя седна и отвори досието, а той отиде до бара и си приготви още едно Мартини.
	Рика седеше тихо и четеше доклада. Накрая го затвори и го сложи на масата за кафе.
	Еторе отпиваше от чашата си и мълчеше. Тя беше дълбоко замислена.
	— Той ме плаши.
	— Плаши ли те? — учуди се той.
	— Това, че е американец, ми се струва добре. Различно е — усмихна се Рика.
	— Но защо тогава те плаши?
	Тя помисли и поклати глава.
	— Не знам — Рика хвърли поглед към досието. — Може би отговорът е тук. Сам разбираш, че си довел убиец в дома ни. Бог знае колко хора е убил. По целия свят.
	Еторе запротестира, но тя отново се усмихна и каза:
	— Облича се добре — като европеец.
	Еторе се успокои, но беше учуден. Явно Крийси беше приемлив.
	Рика стана и го целуна по врата.
	— Благодаря ти, скъпи. Сега се чувствам по-добре.
	Каза го, като че ли му благодареше за подарък — бижу или букет цветя.


	След вечеря Крийси почисти пистолета си. Пръстите му се движеха механично след дългите тренировки, докато мислите му бяха заети с вечерята и хората. В миналото всеки път, когато започнеше нова работа, винаги категоризираше хората около себе си, възможните влияния върху него и върху самата работа. Сега, въпреки че работата беше съвсем различна, навикът го накара да спази същата процедура.
	Реши, че Еторе е прекалено зает — може би има проблеми с бизнеса. Когато съобщи на Елио кой е новият му работодател, името му се оказа познато. „Балето Милс“ беше сред най-крупните производители на изделия от везана коприна в Италия, а и в целия свят. Еторе бе наследил бизнеса от баща си, много уважаван в миланското бизнес общество. Самият Еторе бе известен като добър бизнесмен, но подобно на много други производители на текстил в Италия, и той беше изправен пред голяма конкуренция от страна на Далечния изток. Беше известен с това, че има красива жена.
	Мислите на Крийси се насочиха към Рика. Той напълно безпристрастно анализираше впечатлението, което тя му бе направила. Във външния й вид имаше черти, които Крийси особено ценеше у жените: не носеше големи украшения, имаше спретнат вид и малко грим. Косата й стоеше естествено, ноктите й бяха дълги, но не лакирани. Не се нуждаеше от аксесоари. Забеляза и липсата на парфюм. Крийси реши, че дълбоко в себе си Рика е изключително женствена. Личността й бе свързана с външния й вид, по-точно го допълваше.
	Физически тя силно го привличаше. В случая това имаше значение. Крийси внимателно бе наблюдавал реакциите й спрямо него. Първоначалната враждебност и раздразнението се бяха превърнали в любопитство. Опитът му подсказваше, че Рика е от онзи тип жени, които биха се впечатлили от бурното му минало. Тя обичаше да властва и да изследва границите, до които може да достигне властта й — отначало върху психиката, а след това може би и върху физиката.
	Той приключи с почистването на пистолета, взе малка тубичка с масло и смаза спусъка и предпазителя. Мислеше си за Мария и Бруно. По време на вечерята в голямата уютна кухня те не бяха особено разговорчиви, а и той не ги подтикваше към разговор. Обичайната му сдържаност бе очевидна и той очакваше, че след време, когато свикнат с присъствието му, те ще се върнат към разговорите, които са водили и преди пристигането му.
	Крийси предполагаше, че Мария е на около трийсет и пет. Тя бе едра и весела, проявяваше явно любопитство към него. Бруно беше към шейсетте, нисък мъж с мургаво продълговато лице и тих нрав.
	Храната беше добра, домашно приготвена. Шницели, а след това пиле, мариновано в олио и лимонов сок. Въпреки че в последно време нямаше добър апетит, Крийси обичаше италианската кухня и знаеше много за нея. Позна флорентинския стил на готвене и попита Мария дали не е от Тоскана.
	Тя отгатна причината за въпроса и бе поласкана. Да, Мария наистина беше от Тоскана, но преди пет години бе дошла в Милано да си търси работа. Крийси помоли Бруно да го разведе из околностите на къщата, за да може да запомни разположението. След това се извини и се качи в стаята си.
	Изпразни пълнителя на пистолета от деветмилиметровите куршуми и изпробва пружината, както и пружините на двата резервни пистолета. След това отвори кутията с муниции и зареди и трите пълнителя. След като приключи, Крийси взе новия кожен кобур, който поставяше под мишницата си, и започна да втрива с парцалче мазнина в кожата, за да я омекоти.
	Пинта щеше да бъде главният му проблем. По принцип той не се справяше с деца и това момиче нямаше да направи изключение. Нямаше опит в тази насока. Децата не бяха част от живота му и не предизвикваха у него други чувства, освен съжаление. Във всички войни, в които бе участвал, децата страдаха най-много: уплашени, често отделени от родителите си и почти винаги гладни. Спомни си децата в Конго — с подути коремчета и погледи, изпълнени с неразбиране. Във Виетнам приличаха на кукли. Бяха бомбардирани, минирани, обстрелвани. Казваха, че в Южен Виетнам има над един милион сирачета, и понякога имаше чувството, че е виждал всички тези деца. Беше се скрил в своята собствена черупка и не забелязваше страданието им. Трябваше да го направи. В противен случай щеше да полудее. Направи го много отрано. Виждаше ги, но от очите информацията не се предаваше на мозъка му.
	Измежду най-тежките последствия от войната най-ужасно бе унищожаването на чувството за състрадание. Но сега трябваше да бъде близо до дете — за пръв път в живота си. Разбира се, не гладно, наранено, беззащитно дете, а дете, което трябваше да бъде предпазено от всичко това.
	Когато Пинта го заведе в стаята му, тя застана зад него и започна да бъбри, докато той разопаковаше багажа си. Очевидно пристигането му бе голямо събитие в нейния живот. Като единствено дете тя твърде често се отегчаваше. Естествено бе да гледа на Крийси като на нещо повече от обикновен бодигард.
	Първият й въпрос беше за Америка. Той й обясни, че не е живял там от години, но с това не намали ентусиазма й. Тя попита от коя част на САЩ е и Крийси отговори, че е от Юга, от Тенеси.
	Той приключи с мазането на кобура и постави беретата в него. След това отиде до леглото и окачи ремъка на топката на месинговата рамка. Ръкохватката легна точно до възглавницата. На масата Крийси разтвори пътна карта на района между Милано и Комо. Съзнанието му сега бе заето с техническите подробности около работата. Въпреки че никога не бе работил като телохранител, той гледаше на работата по обичайния за военните начин. Трябваше да защитава нещо ценно. Потенциалният враг можеше да направи опит да я открадне. Крийси обмисляше тактиките. Опитът го накара да разгледа ситуацията и от обратната гледна точка — на врага. Можеха да откраднат поверената му „ценност“ в базата, тоест в къщата, или извън базата — на друго, често посещавано място, тоест в училище, или по пътя — тоест по пътя за натам и обратно.
	На следващата сутрин трябваше да огледа околностите от гледна точка на безопасността и по-късно, както се бяха уговорили, Пинта щеше да му покаже училището, а той трябваше да проучи системите им за сигурност. Реши, че ако бъде направен опит за отвличане, това най-вероятно ще бъде по пътя, затова беше важно да проследи дневния маршрут, избирайки улиците в произволна последователност. Проследи пътната мрежа по картата и си направи бележки в полето.
	След като приключи с това, Крийси отиде до гардероба и измъкна куфара си. Вътре имаше няколко бутилки скоч, увити във вестник. Отвори една от тях, извади чаша и си сипа първото питие. След това отново се замисли за основния си проблем — момичето. Реши, че най-важното е от самото начало да положи основи за приятелството им. Той не беше платен компаньон, а защитник, и тя трябваше да го разбере дори ако трябваше да бъде груб и безочлив с нея. Родителите й също трябваше да го разберат. Щеше да им го покаже ясно и ако не го приемат, трябваше да наемат някой друг.
	Не беше мислил за това, преди да се заеме с работата, но срещата му с детето го накара сериозно да се замисли. Забеляза ентусиазма и очакванията й и това го накара да се почувства неспокоен. Трябваше да я държи изкъсо.
	Той пи, докато свърши бутилката, после си легна. Огромният, уморен от живота, самовглъбен мъж се чувстваше несигурен в работата си.
	Но Гуидо беше прав. Мислите му бяха заети.


	На долния етаж, в спалнята, Рика и Еторе се любеха. Тя беше много настойчива, дишаше тежко и учестено, пръстите й се впиваха дълбоко в раменете му. Винаги се ръководеше от него, увеличавайки темпото постепенно, докато накрая го довеждаше до върха вещо и сигурно.
	Но тази нощ се интересуваше само от себе си, доставяйки си удоволствие сама. Той се опита да се нагоди към темпото й, но усети как тя достигна върха на удоволствието, потрепервайки при оргазма. Еторе не успя да се нагоди към нея и закъсня. Почувства как Рика притихва под него. Това не го разтревожи. Знаеше, че по-късно пак ще го възбуди и ще се люби с него, сякаш свири на някакъв инструмент — виртуозно, използвайки невероятното си тяло и устни, докато утоли страстта му. Тя се гордееше с майсторството си да прави любов с него, харесваше й контролът, който притежаваше върху неговото тяло. Никога не го дразнеше сексуално, но имаше въображение, предлагаше разнообразие и се наслаждаваше на умението си.
	Дишането й се успокои, Рика прокара ръка от врата надолу по гърба му и въздъхна доволно. Сега можеше да очаква ласки и нежни целувки. По-късно тя щеше да го събори по гръб и да му се отплати бавно и с умение, усмихвайки се заговорнически.
	— Тя го харесва.
	Той излезе от замечтания унес.
	— Кого?
	— Крийси. Пинта го харесва.
	— Тя харесва идеята да няма гувернантка — поклати глава Еторе. — Би го харесала дори ако беше граф Дракула.
	— Не — отвърна тя, — когато я сложих да си легне, тя ми каза, че той й прилича на мечок. „Мечо Крийси“ — така го нарече.
	Еторе се засмя.
	— Тя мисли, че всички мечки са като нейната играчка, която прегръща, преди да заспи. Но мечките могат да бъдат и опасни.
	— Защо ще иска да бъде бодигард? — замисли се тя. — Това е прекалено кротка работа за начина на живот, който е водил.
	Бяха стигнали до опасна тема.
	— Вероятно е уморен от всичко това — каза Еторе. — Освен това вече не е в първа младост.
	— Четирийсет и девет години — каза тя, спомняйки си досието. — Без семейство и без деца. Има ли някъде свой дом?
	— Не знам. Съмнявам се. Такива хора трудно пускат корени.
	Той се чудеше каква е причината Крийси да пие. Може би беше част от начина му на живот. След толкова битки и приключения човек става прекалено стар и не знае какво да прави.
	Мислите на Рика се движеха паралелно с неговите.
	— Тук има нещо нередно.
	— Нередно?
	— Да. В него има нещо. Като че ли наскоро е бил много болен. Много е самоуверен, но нещо не е наред. Може би е свързано с жена.
	— Предположение, типично за жена — усмихна се Еторе.
	Но след това Рика поклати глава.
	— Не, не мисля, че е свързано с жена. Има нещо друго. Нещо липсва. Липсва някаква част от характера му. Заинтригува ме този Крийси — поне не е досаден.
	Еторе беше доволен. Никога не бе му хрумвало, че тя може да бъде сексуално заинтригувана от Крийси. Отдавна бе затворил съзнанието си за подобни мисли. Но му беше известно, че тя обича да анализира хората. Да ги групира в строго определени категории. Ще се опита да направи това и с Крийси. Тя искаше да го номерира, подпечата и изясни в своя мироглед. Еторе помисли, че това ще бъде трудно осъществимо с човек като Крийси. Американецът беше чужд на нейния свят, съвсем чужд. Влиянията и емоциите, които я водеха, бяха чужди за този човек. Въпреки това Еторе беше доволен. Тя бе приела бодигарда, в понеделник Пинта отново тръгваше на училище и той би могъл да се върне към проблемите си в бизнеса. След това се досети за нещо странно.
	— Каза ми, че той те плаши.
	— Да, но може би „плаши“ не е точната дума. По някакъв начин предизвиква страх. Сякаш е опитомено животно, в чисто опитомяване не можеш да бъдеш напълно сигурен. Спомняш ли си немската овчарка на Аредо? След пет години тя изведнъж му се нахвърли и го ухапа.
	— Той не е куче, Рика!
	— Това е само пример. Крийси изглежда спокоен и замислен — като тлеещ въглен. Това е просто впечатление, не се тревожа. Наистина е интересен. Бих искала да знам повече за него — за миналото му имам предвид, за това как вижда нещата.
	Тя се прозя и се свлече надолу в леглото. Думите й напомниха на Еторе, че и той знае малко за Крийси. Може би трябваше да се разрови по-надълбоко. Въпреки това, мислеше си той, агенцията го е одобрила. Там сигурно преглеждат поне криминалните досиета. Няма значение, стореното — сторено.
	Рика леко се доближи до него. Дишаше равномерно. Беше заспала.
	До сутринта той така и не си спомни, че го е оставила незадоволен.


>>	Глава 5

	Пинта седеше на предната седалка на колата до Крийси. Той й бе обяснил, че трябва да се концентрира върху маршрута. Тя бе малко учудена, защото се движеха по главния път Комо-Милано, който не бе труден за следване. Но Крийси искаше да огледа за места, откъдето е възможно да дойде заплахата. Места, където трябваше да намали скоростта заради рязък завой, или такива, които бяха далеч от постройки. Просто си представяше ситуация на военна засада при опит за отвличане и опитното му око откриваше и набелязваше подходящите места.
	След половин час Пинта посочи отклонението и след още няколко минути те спряха пред вратите на училището. Тя изскочи навън и дръпна металната дръжка на вратата. Крийси остана в колата, оглеждайки високата ограда с остри шипове отгоре и голото пространство пред тежката порта.
	Отвори се прозорче на нивото на очите. Пинта проведе разговор с някого. Един стар пазач отвори вратите. Тя влезе и му направи знак, а Крийси я последва с колата. Зад оградата се виждаше голяма сграда с пристройки, увита в бръшлян, разположена насред просторен двор. Крийси паркира колата във вътрешния двор и последва Пинта, която му показваше детайлите — спортно игрище и писта за бягане вляво от сградата, малка горичка вдясно, точно до оградата. Те отидоха пред училището и Крийси реши, че сградата е доста сигурна.
	Възрастна жена с посивели коси се появи на входа на зданието и Пинта се затича към нея. Целуна я по двете бузи, след което я заведе при Крийси.
	— Това е сеньора Делука, директорката.
	Тя се обърна към жената и съобщи с нотка на гордост:
	— Това е Крийси, моят бодигард.
	— Мистър Крийси — поправи я жената.
	— Не, синьора, той ми каза да го наричам просто Крийси.
	Те си подадоха ръце и тя ги покани вътре да пият кафе. Директорката имаше малък апартамент на най-горния етаж, претрупан и уютен. На всяко празно място имаше снимки. Тя забеляза, че Крийси ги разглежда.
	— Моите деца — засмя се тя. — Стотици от тях са вече пораснали. Но за една стара учителка те винаги си остават деца.
	Това се стори много странно на Крийси. Никога не бе мислил за училищата като за топли, щастливи места. Собствените му краткотрайни преживявания говореха за точно обратното. Сега вече разбра защо Пинта толкова искаше да се върне тук. Прислужницата донесе сребърен поднос с кафе и докато го сервираше, директорката бъбреше с Пинта за училището. След това може би забеляза, че пренебрегва Крийси, и се обърна към него:
	— Дълго ли сте се занимавали с подобна работа, мистър Крийси?
	— Не — отвърна той. — Сега започвам, но съм се занимавал с подобни неща.
	Жената въздъхна.
	— Това е ужасен бизнес. Две от децата ми бяха отвлечени. Не оттук, разбира се, и нито едно от тях не пострада, но това е ужасно преживяване и ще им трябва дълго време, за да се съвземат.
	Тя постави ръката си върху коляното на момичето.
	— Трябва да се грижите за нашата Пинта. Толкова се радваме, че отново се връща на училище.
	— Не повече, отколкото се радвам аз — засмя се момичето и започна да разказва за тормоза от страна на гувернантката й.
	След няколко минути Крийси успя да даде знак на Пинта и те станаха да си вървят.
	— Не сте италианец, нали? — попита жената, докато ги изпращаше до колата.
	— Той е американец — обади се Пинта. — От Тенеси.
	Жената се усмихна на ентусиазма на Пинта.
	— Тогава бих ви поздравила за вашия италиански, мистър Крийси. В Неапол ли сте го учили?
	— От неаполитанец.
	Тя кимна със задоволство.
	— Мога да разпозная акцента — жената посочи една врата към гърба на сградата. — Това е кухнята. Опитваме се да накараме момичетата да си тръгват навреме, но ако ви се налага да чакате, прислужницата ще ви носи кафе — тя се усмихна печално. — Голяма част от момичетата имат телохранители.
	Крийси й благодари, а Пинта я целуна по бузата и те си тръгнаха.
	Крийси реши да се приберат по друг маршрут. Момичето бе учудено, но той й обясни, че просто иска да минат от друго място, и те поеха, концентрирайки се върху пътя и заобикалящите го околности.
	— Харесваше ли ти да ходиш на училище, Крийси?
	— Не.
	— Съвсем ли?
	— Съвсем.
	Кратките му отговори трябваше да я обезкуражат, но не успяха.
	— А защо не?
	— Не беше училище като твоето и нямаше учители като синьора Делука.
	Те продължиха да се движат мълчаливо, докато тя си мислеше за това, а после попита:
	— Значи си бил нещастен?
	Той ядосано въздъхна и отвърна:
	— Да бъдеш щастлив е състояние на ума. Никога не съм мислил за това.
	Момичето усети настроението му, но или не беше достатъчно голямо, или не съзнаваше достатъчно добре, че трябва да се съобразява с него. Тъй като пристигането му съвпадна с щастливите й чувства и може би дори ги бе породило, тя искаше да ги сподели с него. Но настроението му я обърка. Тя не знаеше, че той винаги е мълчалив и затворен. Но наистина искаше да го опознае. Пинта погледна ръцете му на волана — обезобразени от белези — протегна се и докосна единия от тях.
	— Какво е станало с ръцете ти?
	— Не ме пипай, докато карам — каза той и рязко се отдръпна.
	След това като че ли намери решение на проблема.
	— Не ми задавай въпроси през цялото време. Не съм тук, за да си бъбрим. Не ти трябва да знаеш каквото и да било за мен. Тук съм, за да те пазя — това е всичко.
	Гласът му беше твърд, засегна я и тя се отдръпна наранена към своята страна на колата.
	Крийси я погледна. Седеше мирно и гледаше напред към пътя със стиснати устни. Брадичката й трепереше.
	— И не започвай да ревеш! — каза той ядосано. Вдигна ръката си от волана и махна. По някаква причина наистина се бе ядосал.
	— Съществуват най-различни светове. Най-различни. Не само такива, в които си щастлив или не. Могат да ти се случат лоши неща. Ще го разбереш, като пораснеш.
	— Аз не съм дете! — отвърна тя. — Знам, че могат да ми се случат лоши неща. Имам приятел, който бе отвлечен и му отрязаха пръста. Трябваше да си стоя у дома с месеци, да не излизам изобщо, а сега съм с теб през цялото време — с твоето мълчание и сърдити погледи — и ако искаш да знаеш, не плача.
	Но в очите й имаше сълзи въпреки ядосания поглед.
	Той отби от пътя и спря. Докато мислеше, само хлипането й нарушаваше тишината.
	— Чуй ме — най-после каза Крийси. — Аз просто съм си такъв. Не се погаждам с деца. Не обичам многото въпроси. Ще трябва да разбереш това или пък да помолиш баща си да ти намери друг бодигард. Какво ще кажеш?
	Пинта спря да подсмърча и притихна, гледайки право напред. Изведнъж отвори вратата, излезе и отново влезе в колата, но на задната седалка.
	— Можете да ме закарате у дома, мистър Крийси — тя наблегна на думата „мистър“.
	Той я погледна, но тя не го гледаше. Просто седеше изправена и ядосана.
	Крийси продължи пътя си. Чувствата му бяха объркани. Не искаше да я нарани, но пък не беше нает като детегледачка. Стореното — сторено. Въпреки всичко нищо лошо не бе станало. Родителите й трябваше да разберат, че Пинта има нужда от приятел и компаньон. А той беше последният човек на света, който подхождаше за тази роля.


	В неделя след вечеря Крийси четеше в стаята си, когато на вратата се почука. Не се чувстваше добре. Предишната нощ бе пил повече от обичайно. Не беше излизал от стаята, освен за обяд и вечеря. Очакваше, че Рика или Еторе ще се качат при него.
	Беше Рика.
	— Исках да бъда сигурна, че не се нуждаете от нищо — каза тя, застанала на вратата.
	Той свали книгата.
	— Имам си всичко необходимо.
	Очите й огледаха набързо стаята.
	— Храната добра ли е? Мария ми каза, че почти не сте яли през деня.
	— Храната е добра. Много добра. Просто нямам тонус. Но сега съм добре.
	Тя влезе в стаята.
	— Имате ли нещо против да поговорим?
	Той посочи стола, премести се и седна на леглото.
	Крийси се възхити от начина, по който Рика прекоси стаята и седна. Като танцьорка — внимателно, елегантно и ефирно. Тя кръстоса крака. Крийси с учудване забеляза, че Рика носи чорапогащи с ръб. От години не бе виждал такива. Много й отиваха.
	— Как се разбирате с Пинта? — попита тя.
	— Ще започнем да се разбираме добре, когато момичето разбере, че аз не съм новата й играчка — каза Крийси спокойно.
	Тя се усмихна.
	— Естествено е да бъде развълнувана — има бодигард, тръгва отново на училище. Беше се отегчила — трябва да имате търпение с нея, Крийси.
	— Плаща ми се, за да я охранявам, а не за да я забавлявам.
	Рика наклони глава и попита:
	— Да не сте се скарали? Тя не би ми казала, но снощи беше много тиха и разочарована.
	Той се изправи, отиде до прозореца и погледна навън, като й обърна гръб.
	— Вижте — каза Крийси, — може би няма да се получи. Не съм се замислял много по този въпрос преди, но аз определено не ставам за компаньон. Може би ще трябва да помолите съпруга си да намери някой друг — някой по-млад.
	Той се обърна към нея. Рика поклати глава.
	— Не, вие имате право. Наехме ви, за да я пазите. И нищо повече. Убедена съм, че ще се справите.
	Тя гледаше към леглото. Вниманието й бе привлечено от пистолета, който висеше в кобура, окачен на рамката.
	— Не ми е идвало наум, че имате пистолет — тя се усмихна. — Знам, глупаво е, че го казвам, но това прави нещата много сериозни.
	Той не каза нищо и Рика продължи:
	— Вероятно съм предполагала, че сте експерт по карате или нещо такова — тогава тя си припомни доклада. — Ръкопашен бой, нали така? Не бяхте ли инструктор?
	— Да. Но въоръженият бой е по-ефективен. Няма значение, пистолетът е само едно допълнение. Не смятам да го използвам.
	— Но ще го направите, ако Пинта е в опасност, нали?
	— Естествено.
	Сега вече Крийси усещаше интереса й и очакваше следващите думи.
	— Сигурно сте убили много хора.
	Той сви рамене и Рика го погледна замислено.
	— Не мога да си го представя. Имам предвид, на война и отдалеч — да. Но в упор, лице в лице, сигурно е ужасно.
	— Свиква се. А този навик не е добра подготовка за една детегледачка.
	Тя се засмя.
	— Предполагам, че не е. Но ние не сме наели гувернантка — изведнъж Рика смени темата. — Имаме едно резервно радио долу. Ще помоля Мария да ви го донесе. Обичате ли музика?
	Той бавно кимна, като се чудеше накъде бие Рика.
	— Понякога.
	— А каква музика обичате?
	— Кънтри енд уестърн и други подобни неща.
	Тя се изправи и каза:
	— А, да, Тенеси… Пинта ми каза. Ами това е радиокасетофон и можете да си пускате касети, но ние нямаме кънтри енд уестърн.
	Рика тръгна към вратата, обърна се и каза:
	— Но съм сигурна, че можете да си намерите такава музика в Милано. Отиваме там утре. Ще обядваме с приятели.
	Тя го погледна замислено и добави:
	— Би било по-добре, ако имахме повече деца. Тя е много самотна, но…
	Вдигна рамене, отвори вратата и излезе.
	Той се върна на стола си, взе книгата, но Рика беше отклонила вниманието му. Не можеше да улови нишката на размислите й и затова отиде до гардероба, свали куфара и извади една бутилка.
	Добре би било да има малко музика. Кънтрито като че ли бе единственото нещо, останало от младостта му. Утре щеше да се поразходи из Милано и да огледа музикалните магазини. Може би щяха да имат само нови парчета, но Крийси знаеше, че Джони Кеш е популярен в Италия. Беше чул и Доктор Хук по радиото и бе го харесал, а също и Линда Ронщат. Напълни чашата си и отново взе книгата, но нищо не се получи. Тази жена му беше влязла в главата.

	* * *

	— Ще свърша към два и половина — тя посочи пресечката до ресторанта. — Можете да паркирате там.
	Крийси кимна и каза:
	— Ако полицаите ме преместят, ще отида от другата страна. Просто ме почакайте на ъгъла.
	Рика слезе от колата и пресече улицата. Очите на Крийси я проследиха. Беше облечена в тясна права пола — нещо, което малко италианки над трийсет години можеха или биха си позволили. Фигурата й бе отлична, а ръстът я правеше идеална. Рика влезе в ресторанта и той се вля в уличното движение. Трябваше да убие два часа време.
	Крийси осъзна, че това е първият му работен ден. Бяха напуснали къщата малко преди осем. Майката и дъщерята седнаха на задната седалка. Рика каза, че е оставила касетофона на Мария. Пинта съзнателно го игнорираше.
	Един униформен пазач стоеше пред вратите на училището. Той надникна в колата и Рика му представи Крийси. Пазачът разгледа лицето му и го запомни. Вратите бяха леко отворени и Пинта бе готова да изскочи навън, когато гласът на Крийси я спря:
	— Не мърдай!
	Той слезе, мина покрай пазача и огледа зад вратите. Удовлетворен, Крийси се върна и кимна на момичето. То целуна майка си, изскочи навън и мина покрай него, без да го удостои с поглед. Пазачът сериозно погледна Крийси и отмести погледа си едва когато те потеглиха.
	— Много сте предпазлив — изкоментира Рика.
	— Навик — отвърна Крийси.
	— Говорих с Пинта. Обясних й, че не бива да ви досажда. Само трябва да ви остави да си вършите работата.
	— Мисля, че ви е разбрала — каза той.
	— Да, но не й споменах за разговора ни снощи. Казах й само, че не сте свикнали с деца. Не искам да ви намрази.
	Той отиде с колата до гарата, обиколи сергиите и взе няколко вестника. След това намери телефон и се обади на Гуидо.
	Обясни му, че е започнал работа и не е сигурен дали му харесва, но би искал да опита. Каза, че храната е добра. След това се обади на Елио и му благодари за гостоприемството. След няколко седмици би искал да вечеря с Елио и Фелисия през свободния си ден.
	Чувстваше се добре по време на неколкодневния престой в дома им. Фелисия бе висока, привлекателна жена от Рим. Беше се запознала с Елио в университета. Бяха щастливи и в къщата им цареше спокойствие. Държеше се с Крийси като с богат чичо и нежно го дразнеше — това му харесваше.
	Той се разходи около гарата. Обичаше гарите, движението, шума и хората. Обичаше и влаковете — бяха добро превозно средство. Виждаш как покрай теб прелетяват пейзажи и усещаш, че пътуваш нанякъде. Дългите пътувания с влак му доставяха удоволствие. Можеш да станеш, да се поразтъпчеш и да поогледаш наоколо, да похапнеш.
	Видя един магазин за касети и влезе. Намери няколко записа на Джони Кеш и Доктор Хук. Не можа да открие албуми на Линда Ронщат, но докато плащаше, попита продавачката. Тя се порови в склада и откри един. В него беше и песента „Синьото езеро“, така че засега денят вървеше добре.
	В два и половина Крийси чакаше, паркирал колата в улицата до ресторанта. В три без петнайсет към него се приближи един полицай и му направи жест да се премести. Американецът му показа разрешителното си за телохранител.
	— Добре ли ви плащат? — попита полицаят.
	— Не е зле, но си протриваш задника от седене.
	— По-добре, отколкото да си изтриеш подметките от ходене по улиците.
	След това полицаят продължи нататък, за да тероризира гражданите с по-малко късмет.
	Малко след три Рика се появи с мъж и жена. Изглеждаха в добро настроение. Крийси слезе от колата, за да го представят.
	— Това са Вико и Джина Мансути — Крийси.
	Бяха красива двойка. В друга ситуация Крийси би сметнал жената за красива, но сега бе засенчена от прелестта на Рика. Мъжът бе мургав, безупречно облечен и стегнат. „Изтънчен тип — помисли си Крийси. — От онези мъже, които биха мастурбирали само в чиста кърпичка.“
	Те го изучаваха с интерес и мъжът рече:
	— Разбрах, че сте били в Чуждестранния легион.
	Крийси кимна.
	— И пленен във Виетнам.
	Той отново кимна.
	— Сигурно е било ужасно.
	След поредното кимване Джина се изкикоти и прошепна на Рика:
	— Говори ли?
	— Разбира се — рязко каза Рика. Обърна се към мъжа и го целуна по бузата.
	— Вико, благодаря ти за чудесния обяд. Обещавам да не позволявам на Джина да харчи прекалено много.
	Двете жени влязоха в колата. Крийси му кимна още веднъж и потегли. Вико стоеше на бордюра и наблюдаваше как колата се включва в уличното движение. Крийси го видя в огледалото. Изглеждаше потънал до гуша в работа.
	През следващия час и половина Крийси караше от магазин на магазин, отваряше и затваряше багажника, за да прибира различни пакети. След това напомни на Рика, че трябва да приберат Пинта в пет. Тя с изненада погледна часовника си.
	— Толкова ли е късно? Не се тревожете, продължавайте без нас. Ще се обадя на Еторе да ни вземе.
	В задния двор на училището бяха паркирани няколко коли и към тях вече тичаха момичета. Крийси седеше и чакаше.
	Най-сетне Пинта дойде от страничната част на сградата заедно с две други момичета. Те постояха и си поприказваха, като често поглеждаха към него. След това се разделиха — двете момичета отидоха до един син мерцедес, а Пинта отново заобиколи и влезе в училището. След двайсет минути се появи отново. Носеше някакви учебници, завързани с връвчица. Крийси слезе и отвори задната врата. Тя го подмина и му подаде книгите. Той ги пое за връвчицата.
	— Майка ти ще се прибере с баща ти — каза той.
	Тя кимна с глава и затвори вратата.
	Пътуваха, без да говорят.
	Тази вечер Мария беше сготвила страчиатела*1 с бульона от сготвеното в петък пиле. След това имаше салтимбока*2. По време на вечерята никой не проговори. Храната беше много вкусна. Когато приключиха, дойде ред на кафето. Крийси извади вестник и се зачете. Изведнъж си припомни нещо.
	[*1 Супа с грис и яйце, характерна за северноиталианската кухня. — Бел.ред.]
	[*2 Малко кюфтенце с пълнеж от гъби и жълто сирене — ястие, характерно за областта около Рим. — Бел.ред.]
	— Готвиш чудесно, Мария — храната беше много вкусна.
	Мария грейна от удоволствие, а Крийси продължи да чете. Мария и Бруно започнаха да обсъждат папата. Бяха приели Крийси и неговото мълчание. Атмосферата беше спокойна.
	По-късно, горе в стаята, Крийси си пусна една касета и се заслуша в песните на Доктор Хук за любов и отминали дни. Извади бутилка и си сипа. Не слушаше думите, но тонът и музиката проникваха под черупката, в която сам се бе скрил от света.
	Замисли се над събитията от изтеклия ден. Ден първи като телохранител. Не беше зле. Поне си бе създал отношение към работата. Всички разбраха какво представлява. Беше добре като за начало.
	На долния етаж Пинта лежеше будна. До нея с глава на възглавницата лежеше много старо плюшено мече с очи от копчета и много кръпки, за да не излезе памукът отвътре. Прозорецът й беше отворен и тя дочуваше тихата музика. След малко касетата спря и започна друга. Пееше жена. Песента й бе непозната. Когато свърши, последва пауза и същата песен се повтори. Момичето започна да се унася в сън. Музиката беше нежна, спокойна. Жената пееше „Синьото езеро“.


>>	Глава 6

	След като наеха Крийси, Рика отново беше свободна да пътува с Еторе. Затварянето на Пинта у дома имаше едно непредвидено последствие: Рика също трябваше да си стои вкъщи. Нямаше смисъл да държи дъщеря си затворена за по-голяма безопасност и да я оставя сама с прислугата.
	Пътуванията на Еторе обикновено продължаваха от седмица до десетина дни и включваха посещения на най-големите градове в Европа, а също на Ню Йорк и Торонто. Тя харесваше тези пътешествия, а и помагаше на Еторе. Той се занимаваше обикновено с продажби, а нейната външност и чар бяха голямо преимущество.
	Еторе бе забравил да говори с Крийси за свободното му време. Очевидно американецът трябваше да остава сам с момичето. Той остави Рика да му съобщи новината. Тя изпита облекчение от спокойствието, с което Крийси я прие. Крийси не бе мислил за свободното си време. Каза на Рика, че понякога може да излиза да вечеря навън, но ще го прави само когато те са си у дома. Тя осъзна, че бодигардът без дом и семейство е голямо предимство, и спокойна отпътува с Еторе за Париж.
	Еторе щеше да преговаря за закупуването на нови плетачни машини „Лебосе“. Общата им стойност надхвърляше четиристотин милиона лири и ако не успееше да убеди французите да се съгласят на кредит при изгодни условия, нямаше изгледи за успех. Но Еторе бе убедителен в преговорите, а и Рика щеше да помогне със своя чар, затова бе настроен оптимистично.
	За Пинта отсъствието на родителите й означаваше, че ще се храни в кухнята. Крийси беше доволен от взаимоотношенията им — според неговите представи те бяха добри и правилни — но тя го пренебрегваше. Не се държеше грубо, бе се отказала от позицията на обидено възмущение — просто го приемаше като необходима, но безинтересна вещ.
	По време на яденето Пинта говореше само с Бруно и Мария, като се отнасяше сериозно и с уважение към стария човек и се шегуваше с жената относно някакъв предполагаем обожател в Комо. Крийси виждаше, че те много обичат детето и им е приятно да се хранят с него на една маса.
	Децата по принцип са инати. Пинта бе решила да станат приятели. Пречките я караха да бъде още по-настойчива в решението си. Тя с готовност кимна, когато майка й я помоли да не досажда на Крийси, но след дълги и обстоятелни размисли изработи стратегията си. Беше интелигентно момиче с добро сърце. Две неща в характера й я отличаваха от майка й: начинът на живот на родителите й и липсата на братя и сестри я бяха направили много зряла за нейните единайсет години. Пинта бе свикнала с компанията на възрастни хора и често имаше възможност да наблюдава поведението им. Освен това беше много любопитна и постоянно правеше открития. Гледаше на живота с широко отворени очи, изпълнени с очакване. Разочарованията и загубите не можеха да помрачат оптимизма й. Беше като малко кутре, изпълнено с любопитство, което при вида на нещо непознато отскача назад, а след това бавно тръгва към него и върти носле във въздуха.
	Затова, когато Крийси й се скара в колата, тя се отдръпна, а сега бавно се придвижваше напред, но го правеше разумно и извън полезрението му.
	Пинта правилно бе преценила ситуацията. Всяка фронтална атака щеше да бъде забелязана. Така можеше да изчаква и да наблюдава, докато открие слабото място в защитата му. Беше убедена, че Крийси има слабо място. Никой не би могъл до такава степен да не се интересува от живота и света около себе си. Затова тя изчакваше, весело бъбреше с Мария и Бруно и привидно го отбягваше.
	С течение на времето Крийси привикна към създалото се положение. Без съзнателно да се стреми към това, той бе преминал към неутралната позиция на временно бездействие. Нямаше нужда от решения, планове, емоции. Работата не изискваше кой знае какво от него, условията бяха много добри. Не знаеше колко време може да издържи в това положение. Но за момента беше доволен. Чувстваше, че е спрял или поне забавил хода на мислите, които го смущаваха и разстройваха. Нямаше странични задължения, връзки, изисквания. Можеше спокойно да живее ден за ден — без надежди, но и без песимизъм.
	Постепенно намали пиенето. То продължаваше да му влияе зле — правеше го безучастен и изтощаваше силите му, но сутрин бутилката все по-често оставаше недопита. Това вече беше не отчаяно пиянство, а по-скоро лош навик. Знаеше, че за да спре този навик, преди да е станало прекалено късно, трябва изцяло да се откаже от алкохола. Заслужаваше си да помисли върху това, но не беше особено спешно.
	Крийси свикна с всекидневните си задължения. Сутрин откарваше Пинта до училище и в пет следобед я прибираше. Оставаше му много свободно време. Понякога се разхождаше из Милано и си купуваше книги или касети, но обикновено се прибираше. Помагаше на Бруно да се грижи за имота. Обичаше да използва ръцете си, да майстори нещо. Веднъж Гуидо се беше пошегувал, че това е като изкупление — нали бе посветил целия си живот на взривяване и разрушаване.
	В Легиона Крийси имаше възможност и да разрушава, и да изгражда, защото легионерите се занимаваха и със строителство — главно на пътища. През първите си дни в Алжир те, подобно на римляните, строяха пътища и допринасяха за изграждането на страната. Бяха продължили тази традиция и в други части на Африка, както и във Виетнам. Легионерите бяха обучени за тази работа и Крийси я обичаше.
	На Бруно бе възложена тежката задача да се грижи за обширните площи край къщата. Той се занимаваше основно с градината и ливадата пред сградата, които се простираха надолу до пътя. Зад къщата се издигаше каменист хълм, покрит с борове. Тази част беше силно занемарена. Дървената ограда, която разделяше владенията, беше в ужасно състояние. Бруно бе помолил Еторе да му осигури средства и работник, който да му помогне да я поправят. Еторе бе обещал да направи нещо, но после бе забравил за обещанието си. Крийси се зае с оградата. Отиде до Комо и купи със собствени пари дървен материал. Щеше да обясни на Еторе, че това е от съображения за сигурност, макар че дори поправената ограда не би спряла нападател, твърдо решен да проникне в имението.
	Крийси работеше по няколко часа на ден, но му бяха необходими няколко седмици, за да завърши оградата. Но междувременно това запълваше свободното му време и макар че беше пролет и все още беше хладно, Крийси обилно се потеше и така изчистваше организма си от уискито.
	Вечеряха рано, след което той оставаше в кухнята за час-два, четеше или гледаше телевизия и слушаше с половин ухо разговорите на другите.
	Няколко дни преди завръщането на родителите си Пинта направи първата крачка.
	Когато нямаше нищо интересно по телевизията, тя четеше последните вестници и списания. Живото й любопитство често я подтикваше да задава въпроси на Бруно и Мария. Те не бяха особено начетени, нито пък бяха пътували, и отговорите, които й даваха, бяха ограничени. Обикновено за Крийси тези разговори не бяха нищо повече от страничен шум, но една вечер думата „Виетнам“ привлече вниманието му.
	Пинта четеше за масовия поток от бежанци — „хората с лодките“. Тя попита Бруно защо толкова много хора напускат страната си. Той сви рамене и неопределено заговори за комунизма.
	Това привлече вниманието на Крийси и той за пръв път се включи в разговора. Момичето го слушаше с интерес, докато той обясняваше, че повечето от тези хора са етнически китайци и винаги са живели като отделна общност. Виетнамците не ги обичат и по традиция не им се доверяват. След края на войната обединен Виетнам е решил да се отърве от тях. Като цяло китайците са богати и могат да си позволят да платят на контрабандисти — най-често китайци от Хонконг — за да ги прекарат с лодка през границата. Преминаването не е особено опасно, тъй като властите си затварят очите и дори насърчават изселването. Така че проблемът не е толкова в комунизма, колкото в дълбоките етнически различия.
	Пинта умело направи сравнение с миграцията на работна ръка в Европа — от по-бедните към по-богатите страни. Тя наскоро беше чела за лошото отношение, с което в Швейцария и Германия посрещат италианските работници.
	Пинта ловко движеше разговора. В отговор на следващия й въпрос Крийси обясни положението в Малайзия и Индонезия, където китайските малцинства управляват почти цялата икономика и това поражда всеобщо негодувание. Каза й, че след неуспеха на комунистическия преврат в Индонезия са били избити над сто хиляди китайци.
	Тя искаше да разбере как китайците са се издигнали до тези високи позиции и Крийси й разказа за това как първите колонисти са довели със себе си голям брой работници. Китайците били добри работници на плантациите, умеели да разчистват джунглите и да строят пътища. Местното население не работело толкова упорито. Той й посочи много други примери: азиатците, доведени в Източна Африка за строежа на железницата, остават там и почти изцяло окупират дистрибуторските и търговските мрежи; същото става и с тамилите, доведени от Индия в Шри Ланка, за да работят на чаените плантации. Подобни примери има в целия свят — обикновено те създават разцепление, което по-късно довежда до вражда и кръвопролития.
	Изведнъж Крийси млъкна и взе книгата си. Подобни монолози не бяха характерни за него. Пинта престана да задава въпроси и не му каза нито дума повече. Вместо това започна да говори с Мария. След няколко минути Крийси стана, сърдито пожела лека нощ и се качи в стаята си.
	Когато вратата се затвори зад гърба му, Пинта незабелязано се усмихна.
	„Това беше първата крачка. Мечо Крийси“ — помисли си тя.
	На следващия ден и на път за училище, и на връщане Пинта мълчеше, а след вечеря гледа телевизия. Крийси сякаш не съществуваше. Той се почувства спокоен. Предишната нощ в стаята му го бе обзело чувство на безпокойство — това чувство го спохождаше винаги когато правеше нещо нетипично за него. Но ако можеше да разгадае стратегията на момичето, щеше да се разтревожи още повече, макар че би й се възхитил от тактическа гледна точка: целта бе внимателно изучена, бяха отбелязани слабите места; нападението бе внезапно, бе предизвикана ответна стрелба, последвана от незабележимо отстъпление и поставяне на капан. От Пинта би се получил отличен водач на партизани.


	В Милано Крийси заведе Елио и Фелисия на вечеря в „Загоне“. Мария му бе препоръчала това заведение. Беше работила там като сервитьорка веднага след пристигането си на Север. Собственикът беше флорентинец и Мария гарантираше за качеството на храната, макар че — както тя със съжаление обясни — заведението беше скъпо. За Фелисия това бе цяло събитие. С двете малки деца тя не можеше да излиза вечер, но сега ги бе оставила на грижите на една близка съседка и можеше спокойно да се забавлява.
	Мария бе направила резервация по телефона и тъй като по всяка вероятност я бяха запомнили като добра сервитьорка, собственикът им обърна специално внимание и ги настани на хубава маса. Той обясни на Крийси, че Мария е проявила скромност, твърдейки, че е била обикновена сервитьорка. Тя помагала в кухнята и се представила като отлична готвачка. Семейство Балето често посещавали заведението и така решили да я наемат. Пошегува се с Крийси, че след ястията на Мария храната тук ще му се стори безвкусна.
	Но тя не беше. Започнаха с пене ала картиера*, след това хапнаха агнешко задушено с вино, грах и розмарин. И тримата се забавляваха. За Крийси това бе първата вечер, която прекарваше навън, откакто бе започнал работа, а веселото настроение на Фелисия беше заразително.
	[* Кухи макарони под формата на перка, запечени със сос. — Бел.ред.]
	Елио бе учуден от поведението на Крийси. В сравнение с миналия месец бе настъпила явна промяна. Не беше особено приказлив и не се усмихваше до уши — това бе невъзможно за Крийси — но леко приемаше добродушните закачки на Фелисия и дори сам подметна няколко скучни шеги. Фелисия искаше да знае всичко за домакинството на семейство Балето и особено за Рика, добре известна като дама от висшето общество и домакиня. Наистина ли е толкова красива, колкото разправят? Крийси потвърди това. Според всички критерии тя беше красива, и то много.
	— Харесваш ли я? — попита Фелисия с обезоръжаваща усмивка.
	Крийси кимна, без да се колебае. Всеки мъж би я харесал. Това беше естествено. Той посочи почти празната чиния на Фелисия.
	— По същия начин чревоугодниците харесват хубавата храна или доброто вино.
	— А момичето? Прилича ли на майка си?
	Крийси се замисли и събеседниците му забелязаха, че въпросът го е заинтригувал.
	Той реши, че що се отнася до външния й вид, Пинта е не по-малко красива. Това вече бе започнало да проличава. Но характерът й като че ли беше различен. Тя бе извънредно общителна. Крийси обясни, че е любопитна и иска да знае всичко. Но може би когато се развие напълно, ще се промени — кой знае? Красотата често ограничава.
	Крийси откри, че мисли за момичето. Онази вечер, когато й обясняваше за виетнамците, тя директно му бе задала един-два въпроса с явната цел да разшири познанията си. Предишния ден на път за училище, както седеше на задната седалка, Пинта изведнъж го попита за „човешките права“. Този въпрос бе широко отразен в пресата, президентът Картър бе дал изявление по темата, намесиха се и много депутати.
	Крийси й обясни, че това означава свобода на личността и основни жизнени права за всички в обществото.
	Тя отново го насърчи с добре поставени въпроси и той започна да допълва простичкото си обяснение. Когато пристигнаха в училището, той вече говореше за леви и десни режими и значението на понятието демокрация.
	Крийси очакваше тя отново да повдигне въпроса на връщане, но Пинта мълчеше.
	Мислите му бяха прекъснати от един мъж, който се приближи до масата им. Беше Вико Мансути. Той току-що бе влязъл с други двама мъже.
	— Вие бяхте мистър Крийси, нали?
	Крийси го представи на Елио и Фелисия и започна да наблюдава как той пуска в ход чара си. Белите му зъби проблясваха сред гъстите черни мустаци.
	— Имате превъзходен вкус — каза Вико. — Това е един от най-добрите ресторанти в Милано. Как ви се стори храната?
	Всички признаха, че храната е отлична, и след като за последен път блесна със зъби към Фелисия, той се върна при спътниците си.
	След няколко минути Загоне дойде да им предложи напитка — комплимент от господин Мансути.
	— Той е очарователен — отбеляза Фелисия, след като си поръча коняк.
	Крийси погледна към Елио и типично италианският експресивен жест с рамене му подсказа, че двамата са на едно мнение относно Мансути.
	— Акула — каза Елио. — Хитра акула. Изградил си е много добра репутация. Има солидни връзки в правителствените и деловите среди. Говори се, че поддържа връзки и с мафията — той направи гримаса. — Но това е нещо обичайно. В днешно време е трудно да се определят границите между престъпния свят, правителството и бизнеса. Между другото, говори се, че има връзка с жената на работодателя ти.
	Крийси остана учуден. Не от това, че Рика би могла да има връзка с друг мъж, а че е избрала човек като Мансути. Но следващите думи на Елио обясниха всичко.
	— Той явно помага на Балето да получи гаранции от банките, за да преоборудва завода. Говори се, че самият Мансути е дал лична гаранция. Той е много богат, а заводите „Балето“ са изправени пред финансови затруднения.
	„Това е достатъчно основателна причина“ — помисли си Крийси. Рика едва ли би устояла на подобно предложение, в случай че начинът й на живот е застрашен.
	— Ако Балето няма пари, дъщеря му едва ли би могла да бъде потенциална жертва на отвличане — каза Крийси.
	Елио се съгласи и изказа мисълта, че това може би е въпрос на социален статус.
	— Много от приятелите на Рика имат телохранители.
	— Мислиш ли, че аз съм социална придобивка? — сухо попита Крийси, а Фелисия се разсмя. Но Крийси си припомни краткото интервю с Еторе и всичко му стана ясно. Еторе се опитваше на ниска цена да запази имиджа на жена си. Това обясняваше защо италианецът не бе склонен да дава пари за подобряване сигурността на къщата. При завръщането си от Париж остана приятно изненадан, когато видя, че Крийси поправя оградата, и щедро му възстанови скромната сума, похарчена за дървен материал. Когато обаче Крийси предложи да се монтира телена ограда и да се вземат допълнителни мерки за сигурност, шефът му не бе особено ентусиазиран.
	— Вашата фирма ли се занимава със счетоводството му? — попита Крийси.
	— Не — поклати глава Елио, — но подочуваме някои неща.
	Фелисия възкликна:
	— Подочувате! Счетоводителите са най-големите клюкари на света. По-опасни са дори от домакините — и тя се усмихна на съпруга си. — Като мъничка мафия, която използва джобни калкулатори вместо пистолети.
	Елио кимна весело и с одобрение.
	— Може би е права. Мисля, че ние наистина обменяме информация помежду си по-свободно, отколкото би трябвало, но това е за наша собствена защита. Италианските бизнесмени са много потайни особено с данъчните закони в нашата страна. Основното оръжие на счетоводителя е информацията — заради нея сме готови да си издерем един другиму очите. Тя ни развлича от скуката да гледаме колони с цифри по цял ден.
	Загоне се появи и донесе нови питиета, този път от свое име. Фелисия доста си пийна и когато станаха да си ходят, тя тръгна между двамата мъже, като ги държеше под ръка.
	Те се спряха до масата на Мансути. Тримата мъже станаха и Вико ги представи. Размениха си поздрави. Единият от спътниците му се оказа англичанин. Бе облечен като банкер, в типичния британски костюм на тънко светло райе от три части. Вико особено наблегна на факта, че Крийси е бодигард на момичето на Балето.
	— Много е опитен — каза той с усмивка.
	Крийси почувства раздразнение. Беше затворен човек и ненавиждаше да бъде обект на обсъждане от непознати.
	Когато излязоха навън, Фелисия го целуна по двете бузи и му благодари. Накара го да обещае, че в близките дни ще дойде у тях на неделен обяд.


	— Да, той е много по-спокоен — каза Елио по телефона. — Бях изненадан. Изглежда по-улегнал. Дори пусна една-две шеги.
	Гуидо също се изненада. Не бе очаквал всичко да тръгне така добре. Това му донесе голямо успокоение. Дълго се бе тревожил за Крийси.
	— Разбира ли се с момичето?
	— Каза, че е любопитна по природа — отговори Елио. — Предполагам, че я търпи, иначе нищо не би се получило.
	— Не мога да си представя как я търпи, ако тя постоянно го обсипва с въпроси.
	— Е, сигурно момичето не е такова — замислено каза Елио. — Но той наистина каза, че тя се интересува от всичко.
	Гуидо му благодари за обаждането и за помощта, която е оказал на Крийси. Елио отвърна, че няма проблеми. Той боготвореше по-големия си брат и би направил всичко за него.
	Гуидо затвори телефона. Беше учуден. Едно любопитно дете и невъзмутимият Крийси бяха несъвместими неща.
	Може би Крийси остаряваше. Вероятно ставаше и по-добродушен. Или може би уискито го бе променило. Както и да е, дотук всичко вървеше добре.


	Пинта бе стигнала до задънена улица. Беше наясно, че за да предприеме следващата стъпка към приятелството на Крийси, ще има нужда от ново средство. Не бе достатъчно само да задава въпроси по темите, които я интересуват, за да го изведе от мълчанието му. Това не беше диалог. Тя искаше да научи повече за самия него, за живота му. Бяха стигнали дотам, че той говореше с нея почти всеки ден — за политика, градове, хора. Но самият Крийси винаги оставаше забулен в тайна и Пинта много внимаваше с личните въпроси.
	Тя бе разпитала майка си за миналото му и бе научила основните факти от неговата кариера. Отначало Рика говореше без особено желание заради насилието, с което Крийси се бе сблъсквал, но Пинта знаеше как да се оправя с родителите си и лесно измъкна необходимата информация. Освен това Рика се гордееше с техния бодигард. Тя бе споменала на Еторе, че никой от приятелите им не може да се похвали с подобна придобивка. В крайна сметка Крийси имаше Кръста на Чуждестранния легион и много други медали и белези. Беше и парашутист. Без съмнение бодигардът им допринасяше за издигане на положението им в обществото и Рика не се срамуваше да разказва на приятелите си за миналото му.
	В резултат на това Вико повдигна въпроса за бодигарда по време на следващия си обяд с Еторе.
	— Как успяхте да го наемете толкова евтино?
	— Защото пие. Той е алкохолик.
	Вико кимна с разбиране.
	— Добре го прикрива.
	— Вярно е. Пие само нощем. Но сам си призна, че му се отразява зле. Все пак добре кара кола и на външен вид изглежда опитен — Еторе се усмихна самодоволно. — Това беше добра инвестиция. Освен всичко друго е и много сръчен. Обича да поправя разни неща.
	И той разказа на Вико за поправената ограда и другите необичайни неща, които Крийси върши из имота.
	Вико се усмихна.
	— На дърводелец щяхте да плащате повече. Освен това Рика е щастлива и доволна. Преди няколко дни я видях в „Гранели“. Изпихме по един коктейл. Сега е много по-спокойна от преди.
	— Да — съгласи се Еторе. — А има и други преимущества. Харчи по-малко. Когато е нещастна, става безумно екстравагантна. Предполагам, че така се успокоява. Продължава да идва в Милано, за да пазарува, но вече не купува толкова много неща.
	Вико кимна дълбокомислено.
	— Може би прекарва повече време в зяпане по витрините.
	Двамата мъже продължиха да обсъждат деловите си проблеми. През повечето време говореше Вико.


	След като научи някои неща от миналото на Крийси, Пинта реши да го накара да говори за това.
	След вечеря тя често се отбиваше в кухнята дори когато родителите й си бяха у дома. Една вечер попита за Чуждестранния легион. Във вестника имаше статия за изпращането на Легиона в провинцията Шаба в Заир.
	Той й разказа за Легиона, за формирането и накратко за историята му. Пинта реши да го постави натясно.
	— Ти не си ли бил в Легиона?
	Той я погледна строго.
	— Откъде знаеш?
	— Чух мама да говори с някаква приятелка по телефона малко след като ти пристигна — невинно отвърна тя.
	Бруно отмести поглед от телевизора и каза:
	— Някога и аз бях в армията — през войната. Бях пленен от Монтгомъри в Северна Африка.
	Каза го с гордост, сякаш Монтгомъри лично го бе пленил. Крийси кимна и се върна към вестника си.
	— Ако си бил в Легиона, значи и двамата сме стари войници.
	Крийси вдигна поглед от вестника, погледна Бруно и на устните му се появи следа от усмивка.
	— Да, стари войници. И двамата сме стари войници.
	След това стана и се оттегли в стаята си.
	По-късно — вече в леглото си — Пинта реши, че директният подход за възстановяване на старите спомени няма да свърши работа. От стаята му долиташе тиха музика и тя бе сигурна, че скоро ще започне песента, която той винаги слушаше. Сега вече знаеше коя е тази песен. Един следобед, докато Крийси поправяше оградата, тя се промъкна в стаята му и видя касетата в касетофона — последната, която бе слушал предишната нощ. Беше „Синьото езеро“ на Линда Ронщат.
	Промяната в отношенията им стана съвсем случайно. Родителите й бяха заминали за една седмица в Лондон. Пинта седеше в кухнята, когато Бруно слезе и съобщи, че в един от храстите зад къщата има гнездо на славей с две малки птичета. Свечеряваше се, но тя помоли Бруно да й го покаже. Храстът се намираше високо на стръмния склон и докато Пинта възбудено се катереше нагоре, стъпи накриво върху един камък, навехна си глезена и тежко падна върху скалата. Крийси беше недалеч и събираше инструментите си, когато чу вика й.
	Тя лежеше по гръб, държеше се за крака и лицето й бе изкривено от болка. Бруно подпираше главата й.
	Крийси опипа глезена — грубите му пръсти бяха неочаквано внимателни. Кракът се подуваше, но той стигна до извода, че е само изкълчен. Вдигна ръката й и дръпна фланелката нагоре. Имаше охлузване точно под ребрата. Той внимателно постави пръсти върху ребрата и леко ги опипа. Пинта изохка.
	— Много ли те боли? — попита Крийси.
	— Не много. Долу ме боли повече — и тя посочи глезена. — Ударих се в онази скала.
	Гласът й потрепери от усилието да потисне болката.
	— Мисля, че е само натъртено — каза той. — Поне нямаш счупени ребра.
	Дотича и Мария. Беше силно разтревожена. Крийси я успокои. Реши да откара Пинта в Комо, за да й направят за всеки случай рентгенова снимка. Мария трябваше да остане вкъщи, ако родителите на Пинта се обадят. Крийси помоли Бруно също да остане, защото с притеснението си нямаше да помогне на момичето. След това внимателно, без да докосва нараненото място, я вдигна и я занесе до колата.
	По-късно Мария си припомняше колко внимателен и спокоен е бил Крийси. „Не ще да е толкова безсърдечен, колкото изглежда“ — мислеше си тя. Но всъщност действията на Крийси бяха машинални. Често се бе сблъсквал с ранени хора. Първата му реакция бе да ги успокои и да им вдъхне сигурност.
	Рентгеновата снимка показа, че няма нищо счупено. Лекарят превърза изкълчения глезен на Пинта и й даде болкоуспокояващи лекарства. Съгласи се с Крийси, че може би има вътрешни натъртвания, но едва ли беше нещо сериозно.
	Когато се прибраха у дома, той отново успокои Мария и Бруно, отнесе Пинта в стаята й и си отиде, щом Мария я сложи да спи. След това се обади в хотел „Савой“ в Лондон да провери дали Рика и Еторе са се обаждали, докато го е нямало. Мария би преувеличила всичко.
	Рика вдигна телефона и Крийси й разказа за падането на Пинта. Не, нямаше нужда да се връща по-рано. Беше само изкълчване и натъртване. Детето може да тръгне на училище още от другата сутрин. Да, ще й предаде техните поздрави. Той затвори телефона и се качи горе, за да види дали всичко е наред.
	Пинта седеше в леглото изправена, облегната на две възглавници. До нея лежеше много старо кафяво плюшено мече. Крийси седна на ръба на леглото.
	— Добре ли си?
	Тя срамежливо кимна. Той погледна към мечето.
	— Винаги ли спиш с него?
	Пинта отново кимна.
	— Как се казва?
	— Няма име — отвърна тя.
	На фона на завивките косата й изглеждаше много черна, лицето бледо. Големите й очи го гледаха сериозно. Последва дълга пауза. Изведнъж Крийси стана.
	— Хапчетата ще ти помогнат да заспиш. Ако се събудиш през нощта от болка, вземи още две.
	Той се приближи до вратата и се обърна.
	— Говорих с майка ти по телефона. Изпращат ти поздрави.
	— Благодаря ти. Лека нощ, Крийси.
	— Лека нощ, Пинта — глухо отвърна той.
	От хапчетата й се доспа. Тя загаси осветлението, прегърна мечето и скоро се унесе. Беше го излъгала. Мечето си имаше име.


	Когато Еторе се прибра в хотела, Рика му предаде телефонния разговор. Той бързаше да се приготви за вечерята с агента си. Докато вземаше душ, тя стоеше на вратата на банята.
	— Искаш ли да се върнеш? — попита я Еторе. — Има нощен полет за Милано.
	Рика поклати глава.
	— Крийси каза, че всичко е наред.
	Ръката му затърси шампоана и тя се приближи, за да му го подаде.
	— Хубаво е, нали? — каза Рика.
	— Кое? — попита той, докато си слагаше шампоан на косата.
	— Да има такъв човек у дома, докато нас ни няма. Мария щеше да се уплаши и аз щях да се чувствам длъжна да се върна. А днешната вечеря е важна, нали?
	Еторе обърна лице към водата, която течеше от огромния антикварен душ. Това бе една от причините да харесва хотел „Савой“. Баните бяха по-големи от спалните в повечето други хотели, а оборудването съответстваше на размерите им.
	— Да — съгласи се той, докато излизаше и се увиваше в голямата затоплена хавлия. — Много е важна. Рой Хейнс е настроен оптимистично по отношение на новото оборудване и ако се съгласи да ни подкрепи, ще имаме добри позиции тук.
	Еторе се приближи до умивалника и започна да се бръсне, увит в хавлията си като римски сенатор. Рика мина зад него и започна да попива с хавлията гърба и раменете му.
	— Как ще ни подкрепи?
	— В пресата и ревютата. Той знае как да го направи, но това струва скъпо. Трябва да изглеждаме стабилни. Тази вечер ще го притисна.
	Еторе я погледна в огледалото и тя се усмихна.
	— Остави това на мен. Ще бъда много деликатна.
	Той също й се усмихна и продължи да се бръсне. Да, Крийси беше добра инвестиция.
	Вечеряха в „Паркс“ на „Бошам Плейс“. В Лондон Еторе не искаше да яде италиански ястия. Не че нямаше добри италиански ресторанти, но когато пътуваше, той обичаше да разнообразява храната си.
	Освен това „Паркс“ с неговите огромни вази със свежи цветя беше любимото място на Рика.
	Рой Хейнс също й харесваше. Беше от онзи тип англичани, които най-много й допадаха — големи, грубовати, пътували много. Пред него не беше особено трудно да пусне в ход цялата си убедителност. Той седеше, похапваше, усмихваше се и беше съвсем наясно с мотивите й. Вече бе решил да подкрепи модната линия на Балето и още утре щеше да даде на Еторе голяма поръчка, на стойност двойно по-висока от миналогодишната. Междувременно обаче даваше вид, че нищо не разбира и оставяше очарователната жена срещу него да го ласкае и пленява. След вечеря щеше да ги откара в един от най-елегантните хазартни клубове в Лондон и преди да тръгнат към хотела, великодушно да им съобщи добрата новина.
	За Рика тези вечери бяха въплъщение на всичко, за което бе мечтала в живота. Тогава тя се чувстваше полезна и оценена.
	В ранните часове на следващата сутрин Рика лежеше в леглото си върху тънките чисти изгладени чаршафи и мислеше за добре прекарания вчерашен ден. Сутринта пазарува в „Хародс“, следобед — на улица „Бонд“. Отиде на фризьор в „Сасуунс“ и след това пи чай със смешно тънки сандвичи в хотела. После се обади Крийси и я успокои, след това вечеря вкусно в приятна компания и накрая посетиха хазартния клуб. Дори там всичко мина добре: любимите й числа от рулетката — седемнайсет и двайсет — й донесоха печалба. На тръгване Рой Хейнс им пожела лека нощ и каза на Еторе, че на утрешната среща ще иска да се увеличи поръчката и напълно ще подкрепи модната му линия.
	Тя мързеливо се протегна. Да, и денят, и нощта минаха добре. Бяха помрачени единствено от това, че Еторе бе пил малко повече и не беше в добра форма. Но това нямаше особено значение. Преди да стане от леглото, тази грешка ще бъде поправена.
	При мисълта за утрото Рика се разсъни и се сети, че покрай разговора с Крийси е забравила останалите неща. Обърна се и разтърси Еторе, който беше почти заспал.
	— Скъпи, забравих да ти кажа. Един човек се обади. Искаше да си уреди среща с теб за утре, единайсет преди обяд в офиса му. За какво става дума?
	— За финансови въпроси — сънено отвърна Еторе. — Той е приятел на Вико.
	— Важно ли е?
	Той измърмори нещо и след миг вече спеше.


	Накуцвайки, Пинта слезе по стълбите и отиде до колата. Крийси отвори задната врата. Тя се поколеба, след това каза:
	— Мисля, че ще седна отпред. Там има повече място за крака ми.
	Когато излязоха от портата на имението, той попита:
	— Добре ли спа?
	— Да. Онези хапчета ме приспаха. Събудих се само веднъж, докато се обръщах.
	— Боли ли те глезенът? Можеш ли да стъпваш?
	— Горе-долу — отвърна тя. — Скоро ли ще се оправи? След пет седмици е спортният празник на училището, а аз искам да участвам в бягането на сто метра.
	— Имаш време — каза Крийси. — Не го пази много. Натоварвай го колкото може повече. След седмица-две ще си забравила за изкълчването.
	Когато наближиха главната улица в Милано, той попита:
	— Бързо ли бягаш?
	Пинта кимна.
	— Но не стартирам правилно. Докато настигна останалите, вече съм закъсняла.
	— Трябва да тренираш.
	— Ще тренирам — кимна тя.
	Крийси не бе особено наясно с техниката на стартиране при спринт, но знаеше всичко за координацията и бързите реакции. Знаеше също, че може да я научи, но внезапно се улови за тази мисъл.
	— Просто стъпвай на болния крак колкото може по-често. Дори ако малко боли.
	След това и двамата потънаха в мълчание.
	Поведението на момичето се бе променило. Опитът да спечели приятелството на Крийси вече не беше просто игра. Пинта отчаяно се нуждаеше от това приятелство. Тя постепенно бе натрупала впечатления от бодигарда си. Естественото любопитство и острият ум й бяха помогнали да получи бегла представа за характера му. Искаше да научи повече и да му даде нещо от себе си. Никога не бе го виждала да се усмихва. Той беше винаги затворен, винаги далечен. Пинта вярваше, че ако Крийси разкрие душата си, тя ще се окаже прекрасна. Чувстваше, че между тях съществува някаква връзка, макар и слаба, и силно желаеше да я укрепи.
	Всъщност първите няколко крачки бяха направени и Крийси допусна това да стане. Направи го несъзнателно, но след това не се опита да унищожи създалата се близост. Той също усещаше връзката помежду им и тя го объркваше, защото не я разбираше. Приятелството с единайсетгодишно момиче му изглеждаше като приятелство между заек и лисица. Не можеше да го приеме и затова се опитваше да не мисли за него. Но въпреки това продължаваше да мисли, а скоро откри, че и не иска да престане.
	Същия следобед на път за вкъщи Пинта го попита за откриването на Америка. В момента учеха за това в училище и тя бе впечатлена от факта, че откривателят й е бил италианец.
	— Не е съвсем сигурно — каза Крийси. — Някои хора мислят, че първите откриватели на Америка са викингите, други — че това е един ирландски монах.
	Така заговориха за откривателите. Той й разказа за Марко Поло и пътешествията му до Китай. Пинта знаеше съвсем малко за това, но искаше да научи повече. Това го накара да направи нещо необичайно. След няколко дни по време на вечеря Крийси донесе един пакет и го подаде на Пинта през кухненската маса.
	— Видях го в един магазин в Милано — каза той.
	В действителност бе обикалял цял час, докато го открие.
	— За мен ли е? Подарък!
	Очите й блестяха от щастие.
	— Ами да, за теб е — Крийси изпитваше видимо неудобство. — Мисля, че ще ти бъде интересно. В книгата се разказва за най-известния италиански откривател. Трябва да знаеш повече за него.
	— Благодаря ти, Крийси — тихо отвърна тя.
	Разбра, че е пробила леда. Но не бе съвсем убедена — до следващата неделя.


	— Той я доведе на обяд.
	— Какво?
	— Доведе я на обяд. У дома, днес. Току-що си тръгнаха.
	Гуидо отмести слушалката от ухото си, погледна към Пиетро, който стоеше в другия край на кухнята, и поклати глава.
	— Какво има? — попита момчето, усмихвайки се на учуденото изражение, изписано по лицето на шефа му.
	Гуидо сякаш не го забелязваше. Той каза по телефона:
	— Просто така… се е променил?
	Елио се разсмя.
	— Той и без това трябваше да идва. Тази сутрин се обади и каза, че родителите й са отложили пътуването си и днес няма да се върнат. Фелисия му предложи да я доведе и Крийси се съгласи. Жена ми не можа да повярва!
	— Как изглежда момичето? — попита Гуидо.
	Последва дълга пауза — Елио размишляваше.
	— Кипи от живот — каза той. — Прекрасно дете, любезно и интелигентно. И боготвори огромния ти грозен приятел.
	— А той? Той как реагира?
	Последва нова пауза. След това Елио рече:
	— Много странно. Крийси е напрегнат и груб с нея. Не говори много — знаеш какъв е, но се държи повече от толерантно. Разбира се, Фелисия като жена мисли, че Крийси вижда в Пинта детето, което никога не е имал.
	— Разговаря ли с нея? — попита Гуидо, изпълнен с любопитство.
	Елио отново се засмя.
	— Разбира се. Обяснява й разни неща. Пинта непрекъснато задава въпроси — за всичко. Чакай, говори с Фелисия. Тя тъкмо сложи децата да си легнат.
	Фелисия и Гуидо дълго разговаряха. Тя каза, че Крийси се е променил. Определено харесва детето. Объркан е, може би не винаги разбира всичко, но все пак я харесва. Както и да е, момичето е чудесно. Всеки друг би го харесал. Странно е само, че това се е случило с Крийси.
	Гуидо се съгласи. Беше съвсем неочаквано. След всичките години, които бяха прекарали заедно, му бе трудно да повярва, че едно дете е успяло да пробие черупката на Крийси. Никога не беше се случвало нищо подобно. По-късно, след като затвори телефона, Гуидо продължи да мисли за това. Може би Крийси бе свалил гарда си.
	Гуидо се радваше за приятеля си. Чудеше се докъде може да доведе всичко това. Дали ще има още промени?


>>	Глава 7

	— Крийси, какво означава „наложница“?
	Той отмести поглед от пътя. В очите му нямаше изненада.
	— Нещо като съпруга.
	Пинта се изненада.
	— Нещо като съпруга! Та китайският император е имал повече от хиляда! Как е възможно?
	Крийси откри, че темата не е чак толкова деликатна. Въпреки че беше малка, Пинта беше доста зряла. Книгата за Марко Поло, която той й бе дал, събуди в нея много въпроси. Тя не се подсмихваше, не се държеше като всички малки момичета. Крийси й обясни, че има много култури, които не са моногамни. Разказа й за исляма и мормоните и остана учуден от факта, че Пинта прояви съчувствие към мъжете.
	— Сигурно е трудно да имаш много жени — замислено отбеляза тя.
	Вероятно съдеше по майка си. Жена като Рика не беше за всеки мъж. Представата за хиляда съпруги като Рика му се стори ужасяваща.
	Крийси винаги отговаряше на въпросите й изчерпателно и разговаряше с нея като с възрастен човек. Реакциите й често бяха провокиращи. За пръв път се сблъскваше с толкова свежо, освободено от условности съзнание. Изведнъж откри, че в нейните очи много от отговорите изглеждат противоречиви. Това му подейства като стимул.
	Пинта не харесваше политическите предавания по телевизията, защото политиците говорят твърде много и усмивките им са неестествени. Религията бе нещо добро, но свещениците бяха винаги прави и прекалено отдадени на вярата. Тя обичаше да ходи на училище, но само заради учителите. Обичаше също Мария и Бруно, но те я дразнеха, защото твърде малко неща ги интересуваха.
	Накратко, светът за нея беше просторна, неизследвана и много любопитна територия. Пинта имаше усещането, че се намира едва на първото стъпало към откриването й. Крийси се превърна в неин водач. Майка й живееше в свой, ограничен свят, а баща й се държеше с нея като с дете.
	Затова Крийси бе откритие за Пинта. Тя бързо разбра колко важно е не просто да го слуша, но и да коментира казаното от него. И винаги коментираше. Скоро общуването им се превърна в диалог на две различни поколения с различни позиции.
	Началото бе неделният обяд у Елио и Фелисия. Пинта разбра, че Крийси е отворил вратата към себе си и с благодарност влезе през нея.
	Той я прие. Тя бе предпазлива. Отначало разговаряше с Елио и Фелисия и непрекъснато гледаше към Крийси. Той изглеждаше спокоен и незаинтересован. Държеше се не като родител, а като приятел, довел Пинта, за да я запознае с други приятели. Затова тя се отпусна. Играеше с децата, помагаше на Фелисия в кухнята и заедно с нея се заяждаше с мъжете. Беше чудесно. Оттогава започна да се погажда с Крийси, да го разбира и внимателно да го изучава. Той започна да й отговаря дори на лични въпроси. Отначало Пинта го попита за Гуидо. Двамата с Елио бяха говорили за него по време на обяда. Тя научи за тяхното приятелство и за годините, в които са живели заедно. Забеляза, че когато Крийси говори за Гуидо, строгите черти на лицето му омекват. Реши, че иска да се запознае с него.
	За Крийси това бе същински катарзис. Той установи, че му е лесно да разговаря с Пинта. Може би поради липсата на знания и опит или поради неопетненото си съзнание тя го караше да се чувства по-добре. Можеше да говори дори за лоши неща — за болката, жестокостта и насилието, за войната. Тя внимателно го водеше, сякаш правеше тест. След този обяд, на път за вкъщи, Пинта докосна ръцете му и го попита:
	— Крийси, какво е станало с ръцете ти?
	Той не се отдръпна рязко както преди, а хвърли поглед към белезите по ръцете си и си припомни хиляда деветстотин петдесет и четвърта година, края на Диенбиенфу. Предадоха се. Последваха три седмици унижение и маршировка в лагера за военнопленници. Хранеха се малко, мнозина умираха. Когато някой паднеше и не можеше да се изправи, пазачите го убиваха. Много хора паднаха, но Крийси оцеля и пренесе на гръб млад ранен офицер. Последва разпит. Мъничкият учтив капитан от Виетмин, възпитаник на Сорбоната, седеше пред дървената маса — дребен и спретнат, а отсреща му стоеше високият измършавял легионер. Капитанът задаваше въпроси, много въпроси. Крийси клатеше глава и отказваше да отговаря. Виетнамецът палеше цигара от цигара — винаги „Галоаз“ — и гасеше фасовете във вързаните ръце на Крийси.
	— Някога един мъж ми задаваше много въпроси. Пушеше много. Нямаше пепелник.
	Пинта разбра всичко и дълго мълча. Очите й се напълниха със сълзи.
	Той я погледна.
	— На този свят се случват и лоши неща. Веднъж вече ти го казах.
	Тя се усмихна през сълзи.
	— Но се случват и хубави неща.
	Вече можеше да му задава лични въпроси. Научи малко неща за младостта му. Родителите му бяха бедни, пострадали от Голямата депресия*. Имаха малко земя в Тенеси — колкото да не умрат от глад. Крийси бе станал морски пехотинец на най-младата допустима възраст. В Корея бяха забелязали способностите му, след като бе пребил един глупак офицер, допуснал много войници да умрат, но кариерата му приключи скоропостижно. След това бе отишъл в Легиона.
	[* В Америка — трийсетте години. — Бел.прев.]
	След Гуидо това единайсетгодишно момиче знаеше за Крийси повече от всеки друг.


	Рика цъфтеше от щастие. Бе дошла пролетта. Тя изпълваше живота й с радост и светлина. Без съмнение Крийси също бе допринесъл за това. Рика се хвалеше пред приятелите си със своя „скъпоценен камък“ и говореше за това колко си допадат двамата — Пинта и този голям тромав мечок. Тя не бе забелязала коренната промяна, настъпила у него. За нея той бе все така мълчалив, далечен и тайнствен. Веднъж каза на Еторе, че Пинта го е опитомила, а той кимна в знак на съгласие. Самият Еторе гледаше на Крийси единствено като на допълнителна притурка към живота им. Беше полезен, защото Пинта и Рика бяха спокойни и щастливи, но все пак бе един зле платен слуга, който има проблем с пиенето.
	Но пиенето вече не беше такъв проблем. Сега Крийси пиеше по-малко и стигаше до половин бутилка на вечер. Вече нямаше нужда да приспива съзнанието си. Никога не бе стигал до клиничен алкохолизъм. Не беше пристрастен и въпреки че алкохолът го успокояваше и забавяше реакциите му, умът му се бе изострил. Освен това той психически се подготвяше да се погрижи за тялото си. Всичко започна от наближаващия спортен празник на Пинта.
	Веднага щом глезенът й се оправи, Крийси измайстори две дървени блокчета, които улесняваха заемането на старт, и ги постави на ливадата пред къщата. След това заедно с Пинта поработи върху стартовата й позиция. Обясни й за бързината на реакциите:
	— Ухото ти чува началния изстрел и предава съобщението на мозъка. След това мозъкът изпраща съобщението към нервите на краката и ръцете ти. Съобщението гласи: „Тръгвай!“ Трябва да съкратиш времето за предаване на тези съобщения.
	Учеше я да се концентрира върху самия звук, без да се старае да го чуе по-добре или да го предвиди.
	— Когато дойде звукът, трябва да реагираш автоматично.
	Крийси имитираше изстрел с пляскане на ръце и след един следобед упражнения Пинта стартираше от блокчетата като подплашена сърна.
	— Всеки ден — каза й той, — всеки ден ще тренираме по един час и накрая ти ще спечелиш.
	Тази нощ Крийси лежеше в леглото си и слушаше Джони Кеш. Мислеше за момичето. Пинта беше толкова жизнена, толкова бърза, тялото й се движеше красиво. Той се замисли за себе си. Реши, че след три месеца, когато посвикне с работата, ще потърси гимнастически салон в Комо или Милано и ще прекарва по няколко часа седмично в упражнения. Ако почака още известно време, ще бъде прекалено късно. Едва сега осъзна какво е направила Пинта с него. Бе запълнила вакуума. По някакъв начин Крийси бе променил живота си. Тя имаше цял живот пред себе си, а той щеше да я наблюдава как расте и се развива. Щеше да изиграе роля в оформянето на съзнанието й. Нямаше вече смърт, нямаше разрушение и осакатяване. Животът му не беше безсмислен.
	Джони Кеш свърши. Крийси се протегна и смени касетата.
	Линда Ронщат пееше „Синьото езеро“. На долния етаж Пинта чу музиката и се усмихна.


	Рика излезе от фризьорския салон и се огледа за колата. Беше мрачен делничен ден и движението по улиците на Милано беше натоварено. Тя забеляза колата: беше паркирана на около трийсет метра по-нататък, а до нея стоеше Крийси. Рика се запъти към него, но внезапна суматоха на улицата привлече вниманието й: двама мъже изскочиха от страничната врата на микробус „Фолксваген“ и се втурнаха към човек, който отключваше вратата на бял фиат. Тя видя оръжие в ръцете им и при първите изстрели се закова на място. Човекът се обърна и бръкна под сакото си. В този момент Крийси я сграбчи през кръста и я повлече към входа на един магазин. Рика падна на паважа под тежкото му тяло. Последваха нови изстрели, едно стъкло над тях се строши и тя извика. Забеляза пистолета, който Крийси държеше в ръка плътно до тялото си. Чуха се звуци — вратата на микробуса хлопна, моторът изръмжа, гумите изсвистяха и настъпи тишина.
	— Стой тук, не мърдай.
	Гласът на Крийси беше спокоен, тих и уверен. Той внимателно се изправи, така че стъклата да не паднат върху Рика. Тя почувства облекчение. Остана да лежи неподвижно и да го наблюдава. Крийси тръгна към колата. Беше прибрал пистолета си. Спря се и погледна към отсрещната страна на улицата. Рика проследи погледа му. Върху капака на фиата лежеше мъжът. Белият метал бе обагрен от червена кръв. Тя инстинктивно разбра, че е мъртъв — лежеше като мъртвец. Крийси отвори задната врата на колата и се върна при нея. Подаде й ръка и й помогна да се изправи. Краката й трепереха. Той я прегърна през раменете и бавно я отведе до колата. Хората наоколо се раздвижиха. Една жена се разплака от преживения шок. Чу се вой на приближаваща се сирена. Крийси настани Рика на задната седалка.
	— Остани тук. Ще се забавим известно време. Полицията ще блокира улиците и ще разпита всички наоколо.
	Тя леко потреперваше. На фона на черната коса лицето й изглеждаше смъртнобледо. Крийси се протегна и докосна бузата й с опакото на дланта си. Беше студена. Повдигна с ръка брадичката й, обърна лицето й към себе си и я погледна в очите. Блясъкът в тях бе угаснал.
	— Добре ли си? Рика, погледни ме!
	Погледът й се концентрира върху него и тя бавно кимна. Пристигна полицейската кола. Светлините й още продължаваха да примигват, но сирената бе замлъкнала. Улицата се изпълни с възбудени гласове и вой на приближаващи сирени. Рика отново кимна — вече бе дошла на себе си.
	— Остани тук — повтори Крийси. — Ще поговоря с полицаите. Ще си тръгнем при първа възможност.
	Погледна я отблизо, след това доволен затвори вратата и прекоси улицата.
	Убийството беше дело на „Червените бригади“. Жертвата бе прокурор — събитие, обичайно за Милано. Крийси показа на полицаите разрешителното си за бодигард и им разказа какво е видял. Не беше много. Направи описание на двамата въоръжени мъже, на което биха могли да отговарят стотици хиляди младежи в града. Съобщи и номера на фолксвагена, който със сигурност беше откраднат.
	След половин час той вече напускаше града на път за Комо. Рика мълчаливо се бе свила на задната седалка. На половината път тя внезапно избухна:
	— Животни! Да избиват хората по улиците… Животни!
	Крийси сви рамене.
	— Ти държеше пистолет — каза Рика. — Видях те. Защо не ги застреля?
	— Това няма нищо общо с мен — нито пък с теб — кратко отговори той. — Между другото, освен шофьора в микробуса имаше още един човек. На предната седалка. Носеше рязана пушка. Ако бях започнал да стрелям по приятелите му, той щеше да ни гръмне. Всъщност извадихме късмет. Убитият стреля веднъж и куршумът мина на два фута разстояние от нас.
	Това я накара да замлъкне за десетина минути. Крийси я наблюдаваше в огледалото. Целият й вътрешен свят бе излязъл на повърхността. Ужасът се бе отпечатал на лицето й като на телевизионен екран. Той наблюдаваше как тя се успокоява и отново потъва в себе си.
	Рика наведе глава и извади от косата си късче стъкло.
	— Ти беше много бърз, Крийси. Изобщо не разбрах как се озова при мен. Слава Богу, че дойде!
	Крийси влезе през портата и се насочи към главния вход.
	— Трябва да пийна едно бренди — каза тя, щом слезе от колата. — Голямо бренди. Заповядай, влез.
	— А Пинта? — попита той, все още в колата.
	— Пинта?
	— Часът е пет без четвърт.
	— О, да, разбира се! Съвсем бях забравила. Върви. Ще се видим по-късно.
	Рика се спря на стълбите и изчака Крийси да обърне колата. След като колата се отдалечи, тя влезе вътре и си сипа голяма чаша бренди. Ужасът си бе отишъл. Рика започна да възстановява случилото се в паметта си: неочакваното рязко раздвижване, шума от строшено стъкло, тежестта на тялото на Крийси върху себе си, спокойствието му, вкуса на уплахата в устата си. Крийси бе толкова уверен, толкова спокоен. По-късно Рика ще се обади на Еторе в Рим и ще му разкаже за това. Ще разкаже и на приятелите си. Добрият бодигард беше рядкост. Беше толкова невъзмутим — огледа убития, без да трепне. Явно бе свикнал с подобни гледки. Рика си припомни докосването на ръката му, докато повдигаше брадичката й. Същата ръка с белези, за която Пинта й бе говорила. Изпитателният му тежък поглед я успокои. Тя си сипа още бренди и започна да го пие на бавни глътки. Нямаше да се обажда на Еторе тази вечер. Можеше да го направи и на сутринта.


	Не бе реагирал достатъчно бързо — за бързина и дума не можеше да става, поне според неговите понятия. Той лежеше в леглото и размишляваше над случилото се. Не беше си пуснал музика, не пиеше. Една част от съзнанието му бе в покой, друга анализираше. Реши, че ако Рика беше мишената, сега щеше да бъде мъртва. Преди време би застрелял мъжа с рязаната пушка и другите двама, преди още да са направили няколко крачки. Определено бяха новаци, аматьори. Жертвата стреля напосоки, но терористите извадиха късмет. Трябваше да свършат работата с рязаната пушка, без да слизат от микробуса. С тази двуцевка щяха да улучат от десет метра. Аматьори.
	И все пак той се забави. Реакциите му бяха мудни.
	Рика можеше да бъде мъртва.
	Крийси взе решение. Беше свикнал да гледа на тялото си като на оръжие, да се грижи за него както за пистолетите си, да го предпазва от повреди. Поддържаше го в изправност и искаше от него вярно да му служи. Но този път беше различно. За разлика от пистолетите тялото не можеше просто да се лъсне с парцал до блясък и да се смаже в движещите се части. Изгубената форма трябваше бавно да се възстановява. Това бе дълъг и мъчителен процес. Не изглеждаше невъзможно — едва ли бе напълнял. Само Гуидо, който го познаваше от младежките му години, можеше да забележи, че мускулите му са се отпуснали. Доброто оръжие бе хванало ръжда. Нужни му бяха месеци. Отначало — кратки, десетминутни кръгови обиколки на стаята всяка сутрин в умерено темпо. След това — упражнения на лоста в гимнастическия салон, вдигане на тежести. Щеше да си възвърне формата. Още не беше късно. Бе забелязал проблема тъкмо навреме.


	Минаваше полунощ, когато на вратата тихо се почука. Това сложи край на очакването.
	Беше облечена в дълга бяла нощница. В ръката й се полюшваше голяма чаша коняк. Прошумоля коприна — тя прекосяваше стаята. Предложи му чашата с коняк и той я пое с върховете на пръстите си. Тя седна на леглото. Гледаше го как отпива от чашата. Чаршафът стигаше до кръста му. Тя изучаваше лицето и тялото му. Внезапно протегна ръка и прокара пръст по белега на рамото му. Пое свободната му ръка и я притисна към бузата си. Бавно раздвижи глава. Косата й с цвят на абаносово дърво се разлюля. Той остави чашата на масичката до леглото и доближи главата й до себе си. Последва дълга целувка.
	Тя стана и бялата коприна се свлече на пода. Остави се да я разгледа. Не го предизвикваше, не позираше, просто му се показваше. „Това е тялото ми, виж го; предлагам ти го. Това е подарък. Нещо, което само аз мога да ти подаря.“
	Самотният абажур хвърляше мек отблясък върху съвършените й пропорции: дългата бухнала коса, двете цветни точки — очи, и големите плътни устни. Лека сянка падаше върху брадичката с трапчинка и извивката на стройната шия. Погледът му бавно се спускаше все по-надолу. Сенки се спотайваха под гърдите с набъбнали зърна и обгръщаха талията, стройна като на младо момиче. Дългите симетрични крака се сливаха в сенчест триъгълник.
	Тя стоеше абсолютно неподвижно с очи, вперени в лицето му. Той я притегли към себе си.
	И в този момент разбра. Разбра, че всеки мъж може да бъде привлечен и опиянен от тази красота. Тя завладяваше съзнанието.
	Вдигна поглед нагоре и я погледна в очите. Тя се приближи. Отново застана неподвижно, но по-близо. Той бавно прокара ръка от талията към нежната гънка зад коляното. При допира кожата й леко потръпна.
	Тя се приближи още, седна на леглото, дръпна чаршафа и на свой ред започна да оглежда. Прокара пръст по белега над коляното, който стигаше почти до слабините; след това черната коса се надвеси над него, устните и езикът й проследиха пръста и продължиха нагоре. Внезапно влажна топлина го обгърна: дишането му се учести.
	Ръката й се плъзна от гърдите към лицето и устата му. Дългите пръсти докоснаха устните и проникнаха между тях.
	Тя вдигна глава и се мушна в леглото до него. Той усети нежния й дъх. Устните й последваха пръстите, езикът се плъзна между неговите устни. Тя надникна в очите му, косата й падна на възглавницата и закри лицата им — и неговото, и нейното. Той отново почувства влажната топлина, но този път бе различно. Първо — бавно докосване, кратко сливане; след това потъна, плътно обгърнат от топлината. Мекият й корем бе долепен до неговия. Усещаше лекия й дъх, движението и допира на гърдите й до неговите, удоволствие, вълнение, трепет.
	Остана неподвижен — наслаждаваше се на усещанията. След малко я прегърна: с една ръка обви раменете й, притисна я към себе си, другата прокара леко по извивката на таза и успокои движенията му. След това се обърна, стисна я в прегръдките си и я намести под себе си.
	Тя затвори очи. Не можеше да следва разума си. Искаше да се наложи, да поеме нещата в свои ръце. Но беше невъзможно. Чувстваше устните му върху лицето, затворените очи и устните си. Движенията ставаха все по-бързи, дишането — по-учестено. Той я прегърна още по-силно. Инстинктът й подсказа, че партньорът й наближава кулминацията. Искаше да свършат едновременно и опита да го настигне. Щеше да закъснее, усещаше спазмите му. Изви гръб, отвори очи и на инчове от себе си видя сиво-синята дръжка на пистолета, която стърчеше от лъскавия кобур. Внезапно стигна върха заедно с него и двамата едновременно потръпнаха.
	Дълго време лежаха в мълчание. Тя усещаше допира на ръцете му. Той я докосваше — като слепец, който вижда с пръсти. Целуваше лицето й и с устни рисуваше чертите му.
	Още щом се съмна, тя стана, вдигна от пода копринената нощница, погледна спящото му лице и леко потръпна. Бързо облече нощницата. Нямаше да дойде повече. През нощта се бе чувствала безпомощна като дете. Той бе преодолял волята и бе изпепелил чувствата й. Това я плашеше.
	Знаеше, че и той няма да я потърси. Нямаше нужда от нея. Откакто бе влязла в стаята, не бяха си казали нито дума.


	— Защо да не използваме пистолета ти?
	— Защото не е подходящ.
	Пътуваха към Комо. Крийси бе решил, че в тренировките й липсва реализъм. Пляскането с ръце не можеше да замести истинския звук. Бяха тръгнали да търсят спортен магазин, в който да се продават стартови пистолети или в краен случай магазин за играчки, където има пистолети с капси.
	— Обаче гърми, нали? — настояваше тя.
	— Да — каза той. — И освен това стреля с куршуми.
	— Можеш да се целиш във въздуха!
	— Пинта, всичко, което лети нагоре, може да падне, а куршум, който пада от около една миля височина, е опасен.
	Отговорът на Крийси й се стори логичен и тя насочи вниманието си към местния вестник. Търсеше реклама на някой спортен магазин. Вместо това откри хороскоп.
	— Кой е твоят знак, Крийси?
	Той я погледна с недоумение.
	— От зодиака. Кога си роден?
	— На петнайсети април.
	— Петнайсети април! Та това е след няколко дни! — Пинта започна да пресмята. — В неделя!
	Крийси равнодушно сви рамене, но на нейната възраст рождените дни бяха нещо много вълнуващо.
	— Един ден след състезанието. Ще помоля Мария да направи торта. На колко години ставаш?
	Той я погледна строго.
	— Нищо няма да казваш на Мария. Няма да вдигаш шум. Минал съм възрастта, когато рождените дни са повод за празненство.
	— Но нали трябва да направим нещо! Мама и татко ще отсъстват.
	Изведнъж й хрумна нещо.
	— Какво ще кажеш за един пикник? Можем да отидем в Алпите.
	— Добре. Но само ако спечелиш състезанието в събота.
	— Крийси, не е честно!
	— Вече имаш добър стимул. Не спечелиш ли, няма да има пикник.
	Тя се усмихна.
	— Добре. И без това ще спечеля.
	— След всички тези усилия трябва да го направиш — промърмори той.


	Родителите й заминаха за Ню Йорк. Пинта остана силно разочарована. В интерес на истината Рика се чувстваше виновна, но знаеше, че Еторе има нужда от нея в това важно пътуване. Пък и щеше да има още състезания.
	Затова, когато Крийси паркира колата в двора на училището, Пинта попита:
	— Ще дойдеш ли да гледаш състезанието, Крийси? Моля те!
	Крийси се поколеба. Щеше да бъде пълно с родители и той щеше да се чувства не на място, дори направо нежелан.
	— Всичко ще бъде наред — примоли се тя. — Никой няма да обърне внимание.
	Крийси погледна разтревоженото й лице, кимна и слезе от колата.
	Това очевидно бе светско събиране. Под голям раиран навес се разхождаха богато облечени родители с питиета в ръце.
	Пинта изтича да се преоблече, а Крийси застана встрани. Чувстваше се неудобно. Забеляза приближаващата се синьора Делука и неудобството му нарасна.
	— Вие сте мистър Крийси, нали? — попита тя с усмивка.
	Той кимна и обясни, че родителите на Пинта отсъстват от града. Директорката го погледна с разбиране.
	— Естествено е детето да иска родителите му да бъдат край него в ден като днешния.
	Тя го хвана за ръка.
	— Няма значение. Днес вие ще й бъдете вместо баща. Елате да пийнете нещо. До началото на състезанието има поне още половин час.
	Директорката заведе Крийси до навеса, предложи му студена бира и го представи на един-двама родители. Той все още се чувстваше неудобно и изпита облекчение, когато всички се раздвижиха при появата на първите състезателки.
	Беше топъл пролетен ден и момичетата, много от които вече в период на съзряване, представляваха привлекателна гледка в късите си спортни шорти.
	Крийси ги огледа оценяващо. Но когато Пинта излезе на стартовата линия, той я видя в друга светлина.
	Мнозина обаче гледаха на нея като на жена. Тя бе най-очарователното и жизнено момиче на площадката, но за Крийси беше просто дете и приятел.
	Той критично наблюдаваше как момичетата застават на стартовата линия и внезапно го обзе безпокойство. Искаше Пинта да се справи добре.
	Но нямаше нужда да се притеснява. Тренировките си казаха думата. Още при старта тя изпревари другите и пристигна на финала с пет ярда преднина.
	Продължи да тича, дотича до него и се хвърли на врата му.
	— Спечелих, Крийси! Спечелих!
	Той я погледна и гордо се усмихна.
	— Добре се справи. Никой не може да се мери с теб.
	За Пинта това бе отличен завършек на деня — за пръв път видя Крийси да се усмихва.


	— Честит рожден ден, Крийси.
	Той лежеше върху карирано одеяло на тревата. Вдигна поглед в изненада.
	Тя държеше в ръце малък пакет.
	— Какво е това?
	— Подарък за рождения ти ден.
	— Казах ти, че не искам да се вдига шум.
	Пинта тежко тупна върху одеялото.
	— Исках само да ти благодаря за това, че ми помогна да спечеля състезанието.
	Крийси остави пакета и отиде до колата да вземе кошницата с храна. Беше смутен — не бе свикнал да благодари. Сега си припомни, че в началото на седмицата Пинта бе ходила с майка си на покупки в Милано. Сигурно тогава бе купила подаръка. Надяваше се да не е някоя скъпа глупост. Не знаеше как да реагира и какво да каже.
	Пакетът още стоеше недокоснат, когато Пинта отвори кошницата. Бързо долови настроението му. Мария доста се бе потрудила над обяда и докато разгъваше храната, Пинта възклицаваше от удоволствие. В кошницата имаше студено печено пиле, яйца с телешко и шунка по флорентински, малка тънка пица гарденера, сухари с пикантно сирене, различни плодове и накрая — две бутилки сухо бяло вино, добре увити във вестник, за да се запазят студени.
	Бяха избрали едно място над езерото Маджоре. То представляваше високо лятно пасище, осеяно с борови дървета. На север и запад, в посока към Швейцария, се издигаха високи върхове, покрити със сняг. Отсреща — на юг — долината на река По опираше в хоризонта.
	Скоро одеялото се покри с пластмасови чинии и подложки от станиол. Крийси сипа вино в две чаши.
	— À votre santé!
	— Какво означава това?
	— На френски е. Означава „наздраве“.
	— Yamsing — отвърна тя и се разсмя при вида на учуденото му лице. — Това е на китайски.
	— Знам, но откъде…
	И изведнъж си спомни за книгата за Марко Поло. Пинта попиваше всичко.
	Разговориха се за различните езици и Крийси й разказа един виц.
	Един тексасец отивал за пръв път в Европа. Пътувал по море с парахода „Франция“. През първата вечер главният стюард го сложил на една маса с французин, който не говорел английски. Когато им донесли храната, французинът казал: „Bon appetit“*, а тексасецът, като помислил, че той му се представя, отвърнал: „Харви Гренджър“.
	[* _Добър апетит_ (фр.). — Бел.прев.]
	На другата сутрин по време на закуската французинът отново казал: „Bon appetit“. Учуден, тексасецът отново отговорил: „Харви Гренджър“. Това продължило и през следващите пет дни.
	Последния ден преди вечеря тексасецът отишъл в бара и си поръчал питие. Там завързал разговор с друг американец.
	— Странни хора са тези французи — забелязал той.
	— Защо?
	И тексасецът разказал на събеседника си как се срещал с французина много пъти и при всяка среща той му се представял.
	— Как се казва?
	— Бон апети.
	Американецът се разсмял и обяснил, че това не е името на французина. Той просто му пожелавал добър апетит.
	Тексасецът доста се притеснил и когато седнал да вечеря, се усмихнал на французина и му казал: „Bon appetit“. Французинът засиял от щастие и отвърнал: „Харви Гренджър“.
	Момичето се разсмя и плесна с ръце, а Крийси се протегна, взе пакета и го разгъна. Вътре имаше малка кутия. Докато я отваряше, смехът на Пинта утихна. Тя очакваше реакцията му.
	В кутийката имаше разпятие от чисто злато и тънка, фино изработена златна верижка. Той знаеше защо Пинта му го подарява. Веднъж бяха говорили за религията. За него тя криеше огромни противоречия. Родителите му бяха католици и Крийси бе израснал с тази вяра. Майка му, както и майката на Гуидо, беше много набожна. Казваше, че Бог ще се погрижи за тях, но той не го правеше. Накрая тежката бедност я съсипа.
	Тя почина, болна от пневмония, без средства, с които да си осигури нужните грижи. След година баща му я последва. Алкохолът бе ускорил смъртта му. Четиринайсетгодишен, Крийси бе приютен от съседи и изпратен да работи на полето като най-евтина работна ръка. На шестнайсет избяга и година по-късно стана морски пехотинец.
	Тези първи премеждия, както и дългото воюване, не го приближиха до Бога. Крийси не искаше да приеме, че Върховен Разум като него може да бъде толкова безразличен към милионите невинни, осъдени на смърт през всичките войни на човечеството.
	Едно взривено с напалм бебе не би могло да бъде наказано за греховете си. Бог оставаше безучастен към воплите на изнасилено младо момиче. Садист, измъчил свещеник до смърт, спокойно доживяваше старините си. Дори и да влезеше в ада след смъртта си, през целия си живот той бе създавал ад за други, невинни хора. Крийси не виждаше логика в религията. Виждаше единствено нейната йерархия, пищност и благополучие. Той бе свидетел на посещението на папата във Филипините — най-голямата католическа страна в Азия и може би най-бедната. Красиви църкви се издигаха сред море от бедност. Местните епископи се бяха събрали в Манила да посрещнат папата. След няколко дни Крийси отлетя за Хонконг. В същия самолет пътуваха неколцина епископи, които се прибираха у дома. Седяха в първа класа и пиеха шампанско. Нямаше логика в това.
	Нямаше логика и в другата крайност. В Конго и Виетнам Крийси бе срещал мисионери, трудили се цял живот без материални облаги. Те никога не бяха вкусвали шампанско. Спомни си как с Гуидо бяха отишли в болницата на мисията край Леополдвил. Съобщиха на четири белгийски монахини, че трябва да бягат, защото симбасите* ще дойдат до двайсет и четири часа. Не можеха да им осигурят защита. Монахините отказаха. Техен дълг беше да останат при пациентите си. Крийси започна да настоява, като красноречиво описа какво може да им се случи. Но те останаха. Едната от монахините беше млада и привлекателна. Двамата мъже неохотно седнаха в ланд роувъра. Преди да отпътуват, Крийси кимна към нея и каза:
	[* Воини от племето симба. — Бел.прев.]
	— Ти най-много ще страдаш. Ще страдаш дълго и накрая ще умреш.
	Дълбоко в очите й проблесна страх, но тя го погледна с решителност.
	— Сбогом — каза монахинята и ведро се усмихна.
	Тяхната част бе принудена да се оттегли. Мина цяла седмица, докато успеят да се прегрупират и върнат обратно. Първата работа на Крийси и Гуидо бе да отидат в болницата. След всички зверства, които бяха видели, те се оказаха неподготвени за това, което видяха през онзи ден.
	Носеха със себе си лопати. Изкопаха гроб и заровиха в него всички останки. Същия ден по-късно те се натъкнаха на симбаси и Крийси уби повече от необходимото — много повече. Стреляха до късно през нощта. Гуидо караше ланд роувъра, докато Крийси стреляше с картечницата. Вероятно бе убил и много други, освен тези, които бяха изнасилили и осакатили младата монахиня. Кой знае? Дали това бе Божията воля? Или Божието възмездие?
	Имаше ли логика? Къде беше тя? Бяха му казвали, че вярата трябва да се изпита. Но кой изпитваше вярата? Епископите, които пиеха шампанско? Властите във Ватикана?
	Имаше обаче хора, които биваха подлагани на това изпитание. Нима всички те бяха сгрешили? Бе срещал много хора, у които разумът и вярата вървяха ръка за ръка, но не разбираше как е възможно това.
	Опита се да разкаже на Пинта за някои от тези противоречия. Тя го изненада.
	— Човек никога не знае — каза момичето. — Ако знаеш нещата със сигурност, нямаш нужда от вяра.
	Да — това е последното противоречие. Вярата е свързана с незнание.
	Самата Пинта имаше много проста и ясна представа за нещата. Щеше да вярва, докато някой не докаже със сигурност, че всичко това са безсмислици.
	— А как ще разбереш, че доказателството е сигурно? — попита Крийси.
	Тя се усмихна дяволито и отвърна:
	— Ще го съобщят по телевизията!


	— Купих го сама, с мои пари — каза Пинта. — Спестявах ги.
	Той не каза нищо, само я погледна.
	— Няма да ти навреди, нали? — попита тя с усмивка. — Задръж го поне докато съобщят доказателството.
	Крийси се усмихна в отговор, взе верижката и я сложи на врата си.
	— Благодаря ти — каза той, протегна се и стисна рамото й. — Изведнъж се почувствах много набожен.
	Пинта се разсмя и скочи.
	— Крийси, ако някога срещнеш дявола, трябва да го вдигнеш и да го държиш пред себе си.
	Крийси горчиво се усмихна. Сигурно бе по-различно от това да държиш картечница.
	Зазвъняха звънчета. Стадо крави се преместваше на по-високо пасище. Те се приближиха към мястото на пикника и едно куче с лай се втурна напред на разузнаване.
	В знак на приятелство Пинта му предложи парче шунка и кучето с благодарност го прие. Двамата отидоха да играят, а през това време Крийси сипа на краваря чаша вино.
	Дълго щеше да помни този следобед. Двамата мъже седнаха и поведоха непринуден разговор. Кравите пасяха наоколо, а момичето и кучето се гонеха сред стадото.
	— Хубаво момиче си имате — забеляза краварят и се озадачи, когато забеляза изражението, появило се на лицето на Крийси.
	На залез-слънце те прибраха всичко в кошницата и вече по тъмно тръгнаха към колата.
	Свежият въздух и движението изтощиха Пинта и когато колата се спусна по склона към Комо, тя се прозя, свлече се на седалката и заспа със свити крака, положила глава в скута на Крийси.
	Той караше към къщи много бавно и често поглеждаше надолу към заспалото лице на момичето. На слабата светлина по покритото му с белези мрачно лице се виждаше необичайно изражение на задоволство. Крийси бе в мир със себе си.


>>	Глава 8

	Този ден Пинта имаше урок по пиано.
	Сред родителите в миланското общество беше на мода да развиват музикалните способности на децата си, ако те изобщо имаха такива способности. Рика не можеше да си представи Пинта с тромпет или флейта в ръце. Спря се на пианото.
	Уговориха среща с един прочут учител и Крийси трябваше да закара Пинта на първия, най-важен урок. Ако прочутият учител откриеше у нея и най-слаб проблясък на талант, щяха да й купят пиано и тя щеше да започне редовни занятия.
	Пинта не бе особено ентусиазирана. Крийси — също. Мисълта, че ще трябва да слуша как момичето непохватно срича упражненията си, не беше от най-приятните.
	Но това бе само едно малко облаче на хоризонта. Бе намалил пиенето практически до нула с изключение на една-две чаши вино, които си позволяваше по време на хранене. Беше започнал да прави упражнения сутрин и бе намерил един малък гимнастически салон в Комо, който работеше до късно вечерта. Оградата около къщата беше поправена и Крийси вече можеше да се заеме със себе си.
	Оптимизмът му бе помрачен от един разговор между Рика и Еторе, който той случайно дочу скоро след завръщането им от Ню Йорк.
	— Той трябва да си отиде, Еторе, и то бързо. Настоявам!
	— Но защо, скъпа, та ти толкова го харесваше!
	Причините бяха две. И двете бяха основателни, но тя можеше да обясни само едната.
	— Тя е прекалено привързана към него — нищо друго не я интересува.
	— Надявам се, не мислиш, че те правят нещо лошо?
	Рика поклати глава.
	— Не, не е това. Връзката им е духовна — той гледа на нея като на приятел.
	Тя направи пауза, за да придаде внушителност на следващите си думи:
	— А тя го чувства като свой баща.
	— Това е нелепо!
	— Не, не е. Развило се е постепенно, просто преди не бях го забелязала. Е, знаех, че е привързана към него, но сега, след като се върнахме, стана съвсем очевидно.
	Еторе се замисли и каза:
	— Преувеличаваш. Разбира се, че се е привързала. Прекарва дълго време с него, а може би и ние отсъстваме прекалено често; но пък да го чувства като баща.
	Рика въздъхна.
	— Еторе, вие винаги сте си били прекалено чужди. Ти никога не си говорил истински с нея. Не ми се вярваше, но се оказа, че Крийси го прави и тя му отговаря. Възхищава се от него, уважава го. Страда за всяка минута, която прекарва далеч от него. Господи! Та тя едва очаква края на вечерята, за да хукне към кухнята!
	Трябваше да признае, че това е вярно. Изпита неудобство от съзнанието, че нещо му липсва.
	— Просто винаги съм толкова зает, Рика! Когато се прибирам у дома, искам да си почина, а не да слушам детински брътвежи.
	Тя отново въздъхна. Той наистина не познаваше дъщеря си.
	— Разбирам, скъпи, но трябва да положиш известни усилия, а ако се вслушаш в думите й, ще видиш, че не са чак толкова детински. Тя е много интелигентна. Необичайно за годините си.
	Рика започна да мисли за проблема, след като Пинта купи разпятието за рождения ден на Крийси. Тя влачеше майка си от магазин на магазин, докато накрая откри точно това, което търсеше. Странен подарък за човек като Крийси. Рика й го каза. Пинта се засмя.
	— Знам, мамо, но това е последното, което той би очаквал. Мечо Крийси е странен човек. Ще разбере.
	Изведнъж Рика започна да гледа на Крийси като на заплаха за Еторе. Двойна заплаха: веднъж — заради Пинта, и втори път — заради себе си. Защото нощта, прекарана с Крийси, остави дълбока следа в нея. Преди няколко дни тя се улови на мисълта за това как се бе чувствала в ранната утринна светлина, докато гледаше спящия Крийси. Това беше не просто физическа любов и удовлетворение, което бе изпитвала с Еторе и други мъже. Имаше още нещо: беше изгубила себе си. Бе изгубила съвършения си контрол. С Еторе и другите мъже тя даваше и получаваше удоволствие. Можеше дори да го дозира. В онази нощ с Крийси тя бе дала повече от себе си. С всеки изминал ден споменът ставаше все по-ярък. Спомняше си тялото му, ръцете, които я докосваха. Той бе отнел волята й. Когато отвори очи, първото, което видя, беше пистолетът над главата й. Усещаше единствено тежкия натиск в себе си. Гледката и усещането се смесиха и сляха в едно. И още: накрая, когато лежеше в прегръдките му и всички нейни мисли бяха далеч, чувстваше как ръцете му я докосват, притежават я.
	В Ню Йорк споменът не излизаше от главата й. Когато се върнаха и отново видя Крийси, тя разбра, че наистина е в опасност. Тази нощ, докато правеше любов с Еторе, не преставаше да мисли за мъжа на горния етаж, за грубите му пръсти, белезите и синьо-черния пистолет, висящ над главата му.
	Но не можеше да говори за това. Затова говореше само за Пинта. Никога не бе се замисляла за чувствата на дъщеря си към Еторе. Досега нямаше друг човек, с когото да направи сравнение. Но когато наблюдаваше как момичето се държи с Крийси, тя виждаше дълбочината на детските чувства. Ако тези чувства не се пренасочеха от Крийси към Еторе, скоро щеше да бъде твърде късно.
	— Така че, скъпи, той трябва да си отиде, и то незабавно.
	— Добре — замислено каза Еторе, — тримесечният пробен срок изтича идната седмица. Просто няма да подновя договора. Още когато го наех, му намекнах за такава възможност.
	Странно безпокойство обзе Рика.
	— Не, Еторе. Не изчаквай. Кажи му го още утре. Разбира се, ще трябва да му платиш за цялото време и да му дадеш солидна премия. Вината не е негова.
	— Една седмица нищо няма да промени — разумно отсъди той. — А и не искам да предизвиквам лоши чувства у него.
	Тя продължи да настоява, впрегна цялата си воля, за да му въздейства, дори предложи като извинение да вземат Пинта със себе си в Рим за няколко дни. Крийси би могъл да разсъди и да си тръгне, преди да са изтекли трите месеца.
	Но Еторе бе неумолим. Ако Пинта отново престанеше да ходи на училище, това щеше да й подейства зле.
	Завърза се разгорещен спор. Еторе й напомни, че целият проблем се дължи на нейната параноя. Накрая Рика като никога бе принудена да отстъпи. Еторе каза, че ще обяви решението си на Крийси в края на седмицата.
	— Ще бъде трудно — отбеляза той.
	Рика сви рамене.
	— Малка е — ще го преживее.
	Отговорът, който последва, бе едновременно типичен и неочакван:
	— Нямах предвид Пинта.


	Абсолютно нехаещ, Крийси караше Пинта на урок по пиано. Говореха за идната неделя. Крийси отново трябваше да ходи у Елио на обяд и Пинта искаше да отиде с него.
	— Родителите ти са у дома. Трябва да останеш с тях.
	— Но искам отново да видя Елио, Фелисия и децата.
	Той спокойно започна да я разубеждава. Щеше да има много други възможности да се види с тях, а родителите й често отсъстваха.
	Не беше лесно да открие апартамента на учителя. Пинта разгъна картата и му обясни как да стигне до „Корсо Буенос Айрес“ — широк булевард с три платна. Блокът се намираше в дъното на просторна тревна площ. Крийси паркира на булеварда. Двамата прекосиха тревата и се запътиха към входа. Вратата беше с автоматично заключване. Имаше домофон. Крийси съобщи за Пинта и вратата се отвори с бръмчене.
	— Няма да трае дълго, Крийси — само един час.
	— Свири лошо.
	Тя се изсмя.
	— Добре.
	Той се върна в колата, седна и зачете вестник. До ухото му долитаха слаби звуци от пиано, идващи от отворения прозорец.
	Измина един час. Крийси чу как хлопна вратата на блока. Пинта му махна с ръка и се запъти към колата. Оставаха й четирийсет метра, когато една черна кола изскочи от ъгъла, мина пред колата на Крийси и се качи на тревата. Той видя четирима мъже и внезапно осъзна какво става. Бързо изскочи от колата и посегна към пистолета си. Пинта стоеше в недоумение.
	— Бягай, Пинта, бягай! — извика той.
	Колата се плъзна напред, спря пред нея и й препречи пътя към Крийси. Задната врата се отвори и оттам изскочиха двама мъже. Но Пинта беше бърза. Тя се мушна под протегнатата ръка на единия, мина зад колата и хукна към своя бодигард. Двамата бързо се втурнаха след нея. В ръцете си държаха револвери. Крийси се опита да стреля по тях, но момичето беше наблизо и той се поколеба. Тогава единият я настигна, грабна я и я понесе към колата. Другият застана срещу Крийси и стреля, но куршумът мина високо. Крийси го простреля два пъти в гърдите.
	Мъжът, който държеше Пинта, се опита насила да я пъхне на задната седалка, но тя упорито се противеше, крещеше и риташе. Крийси се приближи точно когато мъжът вече бе успял да я натика в колата и сега вървеше към него с оръжие в ръка. Крийси стреля високо — целеше се в главата, за да не рикошира куршумът в колата. Куршумът простреля мъжа под носа и мина нагоре през мозъка. Тялото падна върху колата и вратата се затвори. Последваха три изстрела от предната седалка. Крийси падна. Гумите изсвириха, буксувайки на място, намериха сцеплението и колата се понесе напред. Когато се качи на пътя, момичето го извика по име.
	Лежеше почти неподвижно — бе в шок от куршумите. Беше много тихо. Крийси лежеше и чакаше някой да му помогне. След болката и преживения шок той единствено се молеше да не умре. Бе чул как Пинта го вика по име. Не беше вик за помощ — тя го бе видяла да пада. Беше вик на страдание.


>>	Глава 9

	До леглото седеше медицинска сестра и четеше книга. Крийси лежеше в забрава, силно упоен от лекарствата. Над него висяха два буркана, окачени на метална рамка. Безцветната течност периодично капеше в прозрачни туби. Една от тях бе вкарана в лявата му ноздра. Тръбичката на другата се губеше под бинта, в който бе увита китката на дясната му ръка.
	Вратата се отвори. Влезе униформен полицай и каза нещо на сестрата.
	— Имате посетител. Докторът ви дава само една минута.
	Гуидо влезе в стаята, отиде до леглото и погледна болния.
	— Крийси, чуваш ли ме?
	Той кимна едва забележимо.
	— Най-лошото свърши. Ще се оправиш.
	Крийси отново кимна.
	— Ще остана в Милано. Ще намина по-късно, когато вече можеш да говориш.
	Гуидо се обърна към сестрата:
	— Нали ще стоите при него?
	— При него винаги има човек — отговори тя.
	Гуидо й благодари и излезе от стаята.
	В коридора го очакваха Елио и Фелисия.
	— Вече е дошъл на себе си, но ще му трябват ден-два, за да започне да говори. Хайде да си вървим, аз ще намина утре.
	Докторът им каза, че когато са го донесли, Крийси е бил почти мъртъв. Оперирали са го веднага и набързо са го зашили. Той обясни, че е работил дежурният екип от спешната хирургия. Ако излезе от следоперативния шок, ще го изчакат да се възстанови и отново ще го оперират — този път по-старателно. Засега — и докторът красноречиво сви рамене — положението е критично.


	Два дни Крийси беше на ръба. След това започна да се оправя. „Сигурно има силна воля — отбеляза докторът пред Гуидо. — И силна жажда за живот.“
	На следващия ден Крийси вече можеше да говори. Първото нещо, за което попита Гуидо, беше Пинта.
	— Преговарят — отвърна той. — А тези неща отнемат време.
	— Какво е състоянието ми?
	Гуидо му обясни подробно и спокойно. И двамата бяха привикнали към подобни неща.
	— Улучен си на две места — в стомаха и дясната част на белия дроб. За щастие куршумите са били трийсет и втори калибър. Да бяха малко по-големи — вече щеше да си свършил. Закърпили са ти дроба, ще се оправи. Проблемът е в стомашната рана. Налага се нова хирургична намеса, но докторът е опитен и благонадежден. Очевидно в тази болница често лекуват огнестрелни рани.
	Крийси го изслуша внимателно и попита:
	— Двамата, по които стрелях, мъртви ли са?
	Гуидо кимна.
	— Улучил си единия в сърцето. С два куршума. Другият е прострелян в мозъка. Добър изстрел.
	Крийси поклати глава.
	— Действах мудно, по дяволите, толкова мудно!
	— Били са професионалисти — отсече Гуидо.
	— Знам, а и не очакваха да срещнат особен отпор. Отначало стреляха във въздуха, за да ме сплашат. Ако бях реагирал по-бързо, щях да ги убия до един. Те действаха много небрежно.
	Той се почувства уморен и Гуидо стана да си върви.
	— Ще отида в Комо да се срещна с Балето. Ще видя дали не мога да помогна с нещо.
	Изведнъж нещо привлече вниманието му и той с любопитство погледна надолу. Беше разпятието. Крийси забеляза погледа му и каза:
	— По-късно ще ти обясня.
	Посещението в Комо се оказа безполезно. Гуидо взе Елио със себе си. Беше дошъл Вико Мансути с жена си. Правеше се, че е поел грижата за нещата в свои ръце. Еторе беше зашеметен и сломен. Но Рика влезе в стаята бясна. Фактите бяха излезли на повърхността. Тя бе научила, че Крийси е нает от милосърдие, само за нейно успокоение. Сега се чувстваше излъгана.
	— Пияница! — крещеше Рика на Гуидо. — Един отвратителен пияница е бил нает да пази дъщеря ми!
	Тя погледна мъжа си с презрение.
	— Един бойскаут би се справил по-добре!
	Елио се опита да протестира, но Гуидо го успокои. Те събраха нещата на Крийси и си тръгнаха.
	— Ще й мине, когато дъщеря й се върне — отбеляза Гуидо.
	Той не спомена пред Крийси за посещението, а след седмица лекарите отново го оперираха. Операцията протече успешно.
	Гуидо влезе в стаята, взе един стол и го постави до леглото. Крийси изглеждаше по-добре, вече не беше толкова блед. Той забеляза разтревоженото лице на Гуидо и го погледна въпросително.
	— Тя е мъртва, Крийси.
	Болният вдигна очи към тавана. Лицето му беше безизразно, погледът — празен.
	Гуидо се поколеба за момент, след това продължи:
	— Станало е неволно. Откупът е бил платен преди два дни. Тази нощ е трябвало да я пуснат. Тя не се прибрала у дома, а на сутринта полицията я открила в багажника на една открадната кола. Имало е голяма хайка за хора от „Червените бригади“. Предполага се, че похитителите са се изнервили и са се покрили за няколко часа. Ръцете и устата й са били вързани, а тя е повърнала — вероятно от бензиновите пари. Знаеш как става в такива случаи. Направили са й аутопсия. Умряла е от задушаване.
	Той млъкна. Последва дълга тишина. Накрая Крийси попита:
	— Нещо друго?
	Гуидо стана, отиде до прозореца и погледна надолу към градината. Зад гърба му отекна дрезгав глас.
	— Е?
	Той се обърна и тихо каза:
	— Била е изнасилвана. Многократно. Има синини по раменете и ръцете.
	Отново настана тишина. Отдалеч долиташе звън на църковни камбани.
	Гуидо се приближи до леглото и хвърли поглед към Крийси. Лицето му продължаваше да бъде неподвижно и безизразно. Той гледаше в тавана. В погледа му блестеше омраза.


	Нощният влак от Милано за Неапол се носеше край гарите отвъд Латина. Беше средата на юни и дългият влак, натоварен с куфари и летовници, пътуваше на юг към слънцето. Последният тъмносин вагон носеше емблемата на „Интернешънъл Слийпинг Кар Къмпани“. На долното легло в купе номер три седеше Крийси и разлистваше някакъв бележник. Беше се събудил в Рим след четири часа сън. След малко щеше да излезе в коридора и да отиде да се изкъпе, а ако шафнерът е буден, да си поръча кафе. Беше спал добре. Винаги спеше добре във влаковете.
	Ранната светлина падаше върху лицето му. То беше бледо и отслабнало, отдавна невиждало слънце. Крийси бе гол до кръста, в избелели джинси. На кожата му се виждаха два пресни червени белега.
	Той прекъсна четенето, взе химикалка от масичката в ъгъла и започна да пише нещо върху последната празна страница. Някакъв приятен спомен го накара да се усмихне.
	Когато приключи, слънцето отдавна бе изгряло. Крийси откъсна листа и го пъхна в джоба на сакото, което висеше над вратата.
	Взе кърпата и принадлежностите си за бръснене и тръгна по коридора. Шафнерът бе станал и приготвяше подносите със закуската. Беше дребничък спретнат човечец с малки кокетни мустаци и — въпреки ранния час — с бодра усмивка.
	— Добро утро. След един час сме в Неапол.
	Крийси се усмихна в отговор.
	— Кафето мирише добре. Банята свободна ли е?
	Шафнерът кимна.
	— Никой още не е станал.
	Крийси влезе в банята, взе душ и спокойно се обръсна. Пътуването с влак бе по-приятно от пътуването с кола и дори със самолет.


	Той бързо се възстанови. Беше добър пациент, внимателно слушаше доктора и следваше всички предписания. Седмица след втората операция Крийси вече можеше да става от леглото и да се движи в инвалидна количка. След няколко дни вече ходеше.
	Не се насилваше. Беше опитен и знаеше, че за да се възстанови, тялото му има нужда от повече време. Бързото възстановяване можеше да даде обратен резултат.
	Започнаха да го пускат в градината. Всеки ден той се разхождаше по малко, гол до кръста, и слънцето напичаше гърба му между превръзките.
	Крийси бе любимец на персонала и сестрите. Не ги безпокоеше без нужда и спокойно и тихо понасяше всички неудобства на положението си. Освен това бяха го измъкнали от смъртта и това го правеше различен от останалите пациенти.
	Беше дал пари на една от сестрите и тя му бе донесла всички вестници от времето около отвличането. По-късно му извади копия от броевете от последните месеци. Крийси я помоли да му донесе бележник и постепенно го изпълни със записки.
	Веднъж дойде неочакван посетител. Една вечер късно се появи синьора Делука и донесе пакет с плодове. Остана половин час, поговориха за Пинта, тя си поплака. Той я утеши. Синьора Делука се питаше как от всички деца точно с Пинта е трябвало да се случи. Избърса сълзите си и го погледна със симпатия. Беше дочула, че Крийси не е бил истински бодигард и че е бил нает само за пред хората. Но тя знаеше колко привързан е бил към момичето. Попита го какво възнамерява да прави по-нататък. Крийси сви рамене и отвърна, че няма планове. Жената остана изненадана. Той изглеждаше спокоен и уверен. Не бе очаквала подобно нещо. Накрая го целуна по бузата и си тръгна.
	Крийси започна да ходи на физиотерапия, да прави упражнения и да плува в топлия басейн. Дадоха му малки гуми за упражнения на ръцете. Всеки ден обикаляше градината, мачкаше гумите и чувстваше как силата на ръцете му се възвръща.
	След месец докторът му каза, че възстановяването му върви отлично и надминава очакванията. Още една седмица — и край.
	Повечето време Крийси прекара в отделението за физиотерапия. Правеше упражнения с всички налични уреди.
	Когато излезе от болницата, все още беше слаб и далеч не беше си възвърнал формата, но всяка част от тялото му функционираше добре.
	Докторът, старшата сестра и още няколко сестри го изпратиха, пожелаха му късмет и получиха неговите благодарности. Те стояха на стълбите и го гледаха как се отдалечава по алеята с куфар в ръка.
	— Странен човек — отбеляза старшата сестра.
	Докторът се съгласи и добави:
	— Има опит с болниците.


	Влакът влезе в Неаполската централна гара. Крийси остави бакшиш на шафнера и се присъедини към тълпата, която се движеше към „Пиаца Гарибалди“. Бързо си намери такси.
	— „Пансионе Сплендиде“ — каза той на шофьора. Последният се протегна, включи брояча и тихо изруга. Вече беше юни, а той още не беше возил нито един истински турист.
	Когато таксито пристигна, Пиетро тъкмо се връщаше с микробуса от сутрешното си пазаруване. Той огледа Крийси от главата до петите и двамата си стиснаха ръцете.
	— Как се чувстваш?
	— Добре. Нека ти помогна да разтовариш.
	Когато влязоха, Гуидо седеше на масата в кухнята и пиеше кафе.
	— Здравей, Гуидо — каза Крийси и остави един от пакетите на масата.
	— Здравей, Крийси.
	Гуидо го огледа внимателно, след това стана. Те се прегърнаха.
	— Не изглеждаш много зле. Добре са те закърпили.
	— Бива си ги — отвърна Крийси.
	И двамата се усмихнаха при добре познатите думи.
	След вечеря те седнаха на терасата и се разговориха надълго и нашироко. Вечерта беше топла. Крийси имаше чувството, че цяла вечност е минала от последния път, в който бе седял тук.
	Той спокойно обясни на Гуидо какво възнамерява да прави. Не ставаше дума за нравственост, за справедливо наказание за извършеното престъпление. Гуидо го познаваше твърде добре. Крийси искаше да отмъсти. Бяха убили човек, който му беше скъп. Сега беше негов ред да убива.
	— Око за око? — тихо попита Гуидо.
	Крийси бавно поклати глава и категорично отвърна:
	— Нещо повече. Не само окото. Всяка частица от тях.
	— Наистина ли си бил толкова привързан към нея?
	Репликата беше нещо средно между въпрос и твърдение. Крийси се замисли, преди да отговори. Търсеше подходящите думи. Гуидо разбра колко важно е това за него.
	— Гуидо, знаеш що за човек съм. Преди пет месеца аз седях тук и не виждах никаква перспектива пред себе си. Приех работата само за да не си пръсна черепа.
	Той забеляза изражението на Гуидо и горчиво се усмихна.
	— Наистина. Наистина мислех да го направя. Чувствах, че всичко е свършено, а е безсмислено да продължавам по-нататък. Момичето ме промени. Не знам как. Сякаш надникна в мен. Постепенно се промъкна в живота ми.
	Споменът го накара да потръпне. Гуидо мълчеше, озадачен от неговата откровеност.
	— Знаеш що за човек съм — повтори Крийси, сякаш се опитваше да изясни какво точно е станало с него. — Никога не бях си имал работа с деца. Винаги са ми били досадни. Тогава се появи тя. Беше толкова млада. Моят живот беше свършил — всичко бях загърбил. Тогава започнах да виждам нещата през нейните очи. За нея всичко беше ново, сякаш целият свят се бе появил ей така изведнъж, една сутрин, само за нея.
	Крийси прекъсна монолога си и се загледа отвъд светлините, в тъмното море долу.
	— Тя ме обичаше, Гуидо! Мен! — тихо каза той и вдигна поглед. — По друг начин, нали разбираш. Не физически. По-хубаво.
	Гуидо не каза нищо и Крийси продължи:
	— Съвсем се отказах от пиенето — нямах нужда от него. Всяка сутрин изкарвах колата пред къщата и тя тичешком се спускаше по стълбите. Боже мой, човече, сякаш носеше слънцето със себе си! В нея нямаше нищо лошо. Нито злоба, нито алчност, нито омраза.
	По лицето му личеше, че прави усилие — опитва се да обясни. Използваше думи, които му бяха чужди. Изведнъж попита:
	— Слушал ли си Доктор Хук?
	Гуидо поклати глава.
	— Това е кънтри енд уестърн. Има песен за една жена, която е по-възрастна от него. Казва, че не може да й сваля звезди от небето и не може да направи невъзможното — да й върне младостта. Но, Гуидо, тя направи с мен точно това!
	В устата на този човек подобни думи звучаха нелепо, дори смешно. Но за Гуидо те бяха истински. Болезнени и истински. Той ги разбираше. Същото, но по различен начин, се бе случило и с него, когато в живота му се появи Джулия.
	Изведнъж Гуидо си припомни нещо.
	— А разпятието?
	— А, да, тя ми го подари. За рождения ден.
	Крийси се усмихна.
	— Каза, че ако срещна дявола, трябва да го вдигна и да го държа пред себе си.
	Усмивката изчезна. Гласът му стана рязък.
	— А онези копелета са я отвели, изнасилили са я и са я оставили да умре от задушаване, след като е повърнала! Представям си как е било. Държали са я със завързани очи. Вързана за някое мръсно легло. Изнасилвали са я, докато им е омръзнало. Каква гадост!
	Яростта и омразата бликаха от него.
	— Разбираш ли сега, Гуидо, защо искам да ги намеря?
	Гуидо стана и отиде до парапета. Беше силно развълнуван. Разбираше чувствата на Крийси. Най-сетне някой бе успял да превърти ключа в ръждясалата ключалка.
	— Да, Крийси, разбирам. И на мен ми се е случвало. Обичах Джулия. По друг начин, но беше същото. Донякъде ти завиждам. След смъртта й исках да отмъстя, но на кого? Шофьорът на колата беше дете. От катастрофата полудя.
	Той сви рамене и продължи:
	— Мисля, че това беше достатъчно. А и тя не би го искала. Но знам как се чувстваш.
	Крийси се приближи и застана до парапета.
	— Имам нужда от помощ, Гуидо.
	Гуидо кимна и сложи ръка на рамото му.
	— Ще ти помогна, Крийси. Ще направя всичко възможно. Но не искам повече да убивам. Отказах се от това. Обещах й. Ще ти помагам по друг начин.
	— Не те моля, нито те карам да убиваш. Аз ще се заема с това. Но като ми помагаш, можеш да се изложиш на опасност.
	Гуидо се усмихна.
	— Възможно е. Няма да ми е за пръв път.
	Той погледна Крийси въпросително.
	— Знаеш ли кой го е направил?
	Крийси кимна.
	— Със сигурност. Успях добре да ги разгледам и проучих някои неща. Мъжът, който стреля по мен, се казва Сандри. Шофьорът на колата е Рабия. Работят за човек на име Фосела.
	На лицето му се появи ледена усмивка.
	— Толкова са самоуверени! Твърдят, че в деня на отвличането са били в Торино. Имат дузина свидетели.
	— Откъде научи имената им?
	— В полицията ми показаха цяла книга със снимки. Лесно ги открих.
	— Каза ли на полицаите?
	Крийси поклати глава.
	— Кажи ми, Гуидо, какво щяха да направят?
	Въпросът беше риторичен, но Гуидо отговори:
	— Най-много няколко години затвор с много удобства и привилегии. Преждевременно освобождаване. Знаеш как е.
	— Точно така. Е, този път ще бъде другояче.
	Гуидо помисли и каза:
	— Няма да е трудно. За тях ще бъде неочаквано. Ще успееш да ги пипнеш и да си изясниш нещата. Със сигурност са дребни риби.
	— Няма да стане така, Гуидо — тихо, но категорично каза Крийси.
	Гуидо изглеждаше озадачен.
	— А как?
	— Няма да са само онези двамата. Ще преследвам всеки, който има пръст в тази работа или е получил нещо от нея. Ще стигна до върха. Ще разбутам цялото им гадно, смрадливо гнездо!
	Гуидо го погледна изненадан и се разсмя с цяло гърло. Изведнъж осъзна смисъла на думите и се разсмя още по-силно. Крийси се усмихна.
	— Сега разбираш защо имам нужда от твоята помощ.
	— Как! Знаеш ли какво означава това? Наясно ли си с цялата им организация?
	Крийси кимна.
	— Сравнително наясно съм. Не знам всичко — само основните неща. В Милано има двама главни босове: Фосела и Абрата. Фосела е организатор на отвличането, затова той е наред след Рабия и Сандри. Конти в Рим е получил своя дял, така че също влиза в списъка. Накрая — дебелият котарак от Палермо, Кантарела. Той получава процент от всички. Значи и той ще влезе в списъка.
	Гуидо отново се засмя, но този път по-сдържано.
	— Познавам Конти. Никак няма да ми е мъчно за него. После ще ти обясня защо. Откъде имаш цялата тази информация?
	Крийси сви рамене.
	— По-голямата част — от стари вестници. Имах достатъчно време да проуча всичко. Толкова са безочливи, че съвсем открито ни осведомяват за себе си. Прочетох и книгата на един журналист на име Андато — „Другата държава“. Доста се е поразровил наистина. Цяло чудо е, че е още жив.
	Гуидо поклати глава.
	— Книгата вече е публикувана. Те убиват, за да запазят нещата в тайна, а след като книгата е видяла бял свят, това вече не е тайна.
	Той се замисли.
	— Добре, мога да ти помогна. Имам някои стари познанства. Ще проуча организацията.
	— Какви познанства?
	Гуидо се усмихна.
	— Да, никога не съм ти разказвал как се озовах в Легиона. Каква ирония! По-късно ще ти разкажа. Какво друго мога да направя за теб?
	Те отидоха в кухнята да пият кафе. Седнаха на масата и се задълбочиха в подробностите.
	Крийси бе изработил предпазлива стратегия. Когато я изложи пред Гуидо, той беше впечатлен. Записа си някои неща в бележника. Накрая се облегна на стола, отпи от кафето и хвърли поглед към приятеля си иззад чашата.
	— Добре, Крийси, много добре. Доколкото разбирам, след Милано ще импровизираш. Дотогава трябва да си събрал достатъчно информация. Но даваш ли си сметка срещу кого искаш да се опълчиш?
	— Обясни ми.
	Гуидо подреди мислите си.
	— Те са по-могъщи, отколкото повечето хора си представят или поне биха искали да си представят. Изобщо не зачитат полицията, понякога дори я контролират. Подкупват съдебните власти. Подкупват и политици на всички нива — от селски съветници до министри. В някои райони, особено на юг и в Сицилия, практически представляват закона и раздават правосъдие както си искат. Те управляват затворите отвътре. През всичките тези години властите неколкократно се опитваха да направят нещо. Сега действат в Калабрия. В Реджио има голям процес за корупция и принудително изкупуване на земя за новия металургичен завод, но…
	Той направи изразителен жест с чашата в ръка и продължи:
	— Средствата, с които разполагат властите — карабинери, съдилища и затвори, — често са корумпирани. Внедрени са техни хора. Има няколко добри полицаи и смели прокурори и съдии, но самата система е слаба. Само Мусолини през трийсетте години постигна известен успех, но само защото прилагаше фашистките си методи. Покрай мафията пострадаха и много невинни хора. След Мусолини те се завърнаха и станаха по-силни от всякога. Разполагат с хиляди информатори. Имат връзки дори в полицията. Във всеки град, независимо от броя на жителите, а на юг — и по селата, действа отделна група: цяла армия от силни мъже.
	Гуидо си сипа още кафе и разказа на Крийси за ранните си връзки в Неапол, най-вече за Конти. След като свърши, той се отпусна на стола и зачака реакцията на Крийси.
	— Няма да е лесно — съгласи се приятелят му. — Но аз имам няколко предимства. Първо: както и Мусолини, аз мога да използвам средства, които полицията няма право да използва. Терор например. Тези хора го упражняват като начин на действие, но не са свикнали някой друг да го използва срещу тях. Второ: с всяка следваща крачка аз ще получавам нова информация. Това е информация, недостъпна за полицията, защото тя не използва моите методи.
	Гуидо прие довода му. Крийси щеше да ги накара да проговорят.
	— Трето — продължи той, — за разлика от полицията аз имам за цел не да събера доказателства за пред съда, а да ги убия.
	Гласът му стана по-тих.
	— Четвърто, имам повече мотиви от полицията. Имам мотиви, които полицаите и съдиите нямат. Те си вършат работата. Имат съпруги, семейства, кариера, за които трябва да мислят. Аз нямам. И ще ги нападна така, както никой досега не ги е нападал.
	Гуидо се замисли. Крийси имаше особени преимущества, които можеха да се окажат решаващи.
	— Оръжие? — попита той.
	Крийси бръкна в джоба на сакото си.
	— Базата на Льоклерк още ли е в Марсилия?
	— Мисля, че да — отвърна Гуидо. — Мога да се обадя и да проверя.
	Той взе листа хартия, прочете списъка, който Крийси бе съставил във влака, и тихичко подсвирна.
	— По дяволите, Крийси, ти направо си тръгнал на война! Мислиш ли, че Льоклерк разполага с всичко това?
	— Може да го намери — отговори Крийси. — Преди година-две предлагаше такива неща в Родезия. Повикаха ме за консултация. Добра сделка беше. Да не мислиш, че ще го затрудня? За него това е дреболия.
	— Предполагам — каза Гуидо. — Ти го измъкна при Букаву. Сигурно ще ти се отблагодари както подобава.
	— Може би, но той е хитро копеле. Много пари направи, откакто започна да продава оръжие, вместо да го използва. Богатството променя хората. Може би ще трябва да го притиснеш.
	— Имаш ли нещо предвид?
	— Кажи му, че ще му уредим пищно погребение.
	Споменът накара Гуидо да се усмихне.
	— Сигурно ще свърши работа.
	Той посочи списъка.
	— За кога ти трябва това?
	— Не по-рано от два месеца. Поне толкова ще ми трябва, за да се възстановя напълно. Лично ще отида до Марсилия да го взема. Вече съм измислил как да се добера дотам.
	Въпросът за възстановяването доведе до друг проблем.
	— Трябва да отида някъде на спокойствие — каза Крийси. — Можеш ли да ми предложиш нещо?
	Гуидо помисли малко.
	— Какво ще кажеш за Малта? При семейството на Джулия, на остров Гозо. Те още държат фермата. Много е спокойно. Убеден съм, че ще бъдеш добре дошъл. Аз всяка година ходя там за по две седмици. Мога да им се обадя.
	Крийси размисли върху предложението и накрая кимна.
	— Звучи добре. Сигурен ли си, че няма да им преча?
	Гуидо се усмихна.
	— Можеш да помагаш на Пол в работата. Тежко е, тъкмо ще заякнеш. Винаги си обичал физическата работа. Ще станеш добър фермер.
	Въпросът беше уреден. Заговориха за пари. Гуидо предложи да плати оръжието и да поеме разходите на територията на Италия. Освен това имаше известна сума в Брюксел и му беше по-лесно да прехвърля пари. Щом приключеше с всичко, Крийси щеше да му се издължи.
	— Какво ще стане, ако не успея? — сериозно попита той.
	Гуидо се усмихна.
	— Ще ме споменеш в завещанието си.
	Крийси също се усмихна, но нищо не каза. Нямаше нужда.
	Разговорът продължи и през нощта. Решиха, че след два дни Крийси ще се качи на ферибота за Палермо. Искаше тайно да огледа базата на Кантарела. Оттам щеше да хване влак за Реджо ди Калабрия и да продължи с ферибота за Малта.
	Едва на разсъмване двамата приятели приключиха разговора. Времето бе минало неусетно. Отминалите спомени ги бяха държали будни. Когато накрая станаха от масата, Гуидо взе бележника си и разлисти страниците, за да провери дали не е пропуснал нещо. После вдигна поглед и каза:
	— Най-важно сега е да се възстановиш.
	Крийси се протегна, прозина се и мрачно се усмихна.
	— Да. Да се възстановя и да действам.


>	Книга втора

>>	Глава 10

	„Мелиталенд“ не беше от добрите образци на корабната естетика. Тромав и войнствен, той се мъдреше на повърхността на водата и сякаш нехаеше за грубите си форми и скосените си комини. Работата му беше да превозва коли, товари и хора по двете мили между Малта и Гозо.
	Крийси стоеше на горната палуба с куфар в краката. Италианският ферибот от Реджио закъсня с дванайсет часа заради стачка на работниците и пристигна на централната морска гара в Малта рано сутринта. За негово удоволствие това му спести необходимостта да прекара нощта на големия остров; той с нетърпение очакваше пристигането, за да пристъпи към изпълнение на програмата си.
	Корабът мина покрай малкия остров Комино и старата наблюдателница, разположена високо над скалите. Водата бе ослепително синя, под нея прозираше дъното. Това беше Синята лагуна. Крийси си спомни как преди осем години идваше да плува тук с Гуидо и Джулия.
	Вълните и подводните течения не позволяваха на водата да се замърси, тя беше прозрачна, брегът — чист.
	Крийси хвърли поглед напред към Гозо. Брегът му бе по-стръмен и зелен от този на Малта. Горе се виждаха села. Островът се отличаваше със силно развито земеделие. От върха на склона до самата вода се спускаха тераси с обработваема земя.
	Той бе харесал Гозо още при първото си идване. Островът беше уникален, защото местното общество не бе класово разделено. И най-бедният рибар не беше по-лош от най-богатия земевладелец. Хора, които се смятаха за по-добри от останалите, нямаха работа в Гозо. Крийси си спомни за хората. Те бяха шумни, весели и бързо се сприятеляваха. И сега, още с влизането в малкото пристанище Мгар, пътниците започнаха да се блъскат, за да слязат по-бързо, и настана шумна суматоха.
	Той се изкачи по склона и стигна до един бар, който носеше необичайното име „Гленийгълз“*. Помещаваше се в стара дълга сграда с тесен балкон, който гледаше към морето. Гуидо му бе казал да отиде там и да се обади на родителите на Джулия, за да дойдат да го вземат. Вътре беше прохладно. Имаше високи тавани и пейзажи по стените. Няколко местни жители подпираха бара. Приличаше на хамбар.
	[* Орлова долчинка. — Бел.прев.]
	Крийси остави куфара си до вратата. При вида на халбите с бира той си спомни, че е жаден, и посочи към кранчето. Барманът — нисък плешив мъж с кръгло лице — попита:
	— Цяла или половинка?
	— Цяла, благодаря.
	Настани се на един от столовете и постави халбата пред себе си. Бирата беше студена, с цвят на кехлибар. Той отпи една голяма глътка. Когато барманът му донесе рестото, Крийси попита:
	— Имате ли телефонния номер на Пол Шембри?
	Барманът му хвърли празен поглед.
	— Пол Шембри — повтори той. — Има ферма недалеч от Надур, сигурно го познавате.
	Човекът сви рамене и каза:
	— Шембри е често срещано име, а в Гозо има много фермери.
	И отиде да обслужва други клиенти.
	Крийси не се обезкуражи. Беше убеден, че барманът познава Пол Шембри. Островът беше малък. Но хората тук не обичаха да ги безпокоят. И най-безобидното нашествие на туристи беше в състояние да им развали спокойствието. Тук се държаха приятелски с чужденците, но не говореха с тях, преди да разберат що за хора са и какво искат. Местният жител би отрекъл, че познава родния си брат, преди да е разбрал кой се интересува от това.
	Ето защо Крийси спокойно допи бирата си, след това поръча още една и когато барманът му я донесе, каза:
	— Гуидо Арелио ме изпраща. Ще остана при Пол Шембри.
	Нещата се изясниха.
	— А, вие имате предвид _онзи_ Пол Шембри, който има ферма до Надур?
	Крийси кимна.
	— Точно него.
	Барманът го изгледа и накрая се усмихна с една от онези ослепителни усмивки, които озаряват всичко наоколо. Подаде му ръка.
	— Аз съм Тони. Сега си спомних. Вие бяхте тук, когато Гуидо се ожени за Джулия.
	Той посочи един по-млад мъж, облегнат на бара, след това — един пияница с мазно лице.
	— Това е брат ми Сам, а това е Шрайк — и продължи с други двама: — Микеле и Виктор. Когато не пият тук, работят на ферибота.
	Крийси си спомни, че ги беше виждал да наглеждат товаренето на колите и багажите и да събират таксата. Вече не беше чужденец. Тони вдигна телефона, набра някакъв номер и каза нещо на малтийски. После отново се усмихна.
	— След няколко минути ще дойде Джоуи да те вземе.
	Сам постави нова халба пред Крийси и посочи към Шрайк. Крийси си припомни умението на местните хора да пият. Започнеха ли да се черпят един друг, можеха да прекарат цял ден, а и повече, в пиене. Той се почувства добре и се отпусна. Умееше да общува с тези хора. Те нямаше да го обсипват с въпроси, нямаше да любопитстват и да го слагат в определени рамки, нито да му предлагат фалшиво приятелство. Всичко беше истинско. Можеше да бъде какъвто си иска, да прави каквото пожелае, само да не притеснява другите и да не се държи като скъперник, когато е наред да черпи, но най-вече да не бъде горделив. На остров Гозо горделивостта е най-големият възможен грях. Да бъдеш горделив, значи да се държиш надменно. Дори престъпникът и хомосексуалистът биха могли да разчитат на добро отношение, но горделивият — за нищо на света.
	Крийси допи бирата си. Забеляза, че Тони го гледа. Тони беше от онзи рядък вид бармани, които виждат всичко, независимо от това колко са заети. Той обиколи бара, сипа по още едно питие и си взе от парите, оставени пред Крийси.
	— А ти? — попита го Крийси.
	Тони поклати глава.
	— Още ми е рано.
	След десет минути той отново се усмихна, взе от Крийси още десет цента и каза:
	— Защо пък не?
	И си сипа бира.
	По-късно Крийси разбра, че това е обичайно за него. Тони винаги отказваше предложеното му питие и след това в продължение на десет минути до половин час се питаше защо. Размисълът винаги завършваше с усмивка и задължителното „Защо не?“.
	Всеки на остров Гозо си имаше прякор и Крийси никак не се учуди, когато научи, че прякорът на бармана е „Защо не“.
	Пред бара спря стар разнебитен ланд роувър. От него изскочи дългокрак млад мъж с открито лице и черна къдрава коса. Той подаде на Крийси ръка, загрубяла от работа.
	— Здравей, аз съм Джоуи. Добре дошъл на Гозо.
	Крийси слабо си спомняше по-малкия брат на Джулия. Навремето той беше едва десетгодишен. Джоуи погледна Тони и въздъхна престорено тежко, за което бе възнаграден с бира.
	— Няма за къде да бързаме, нали? — попита той с усмивка.
	Крийси се усмихна в отговор и поклати глава. Джоуи преполови бирата си.
	— Това е добре. Цял ден съм брал лук, а от тази работа човек ожаднява.
	Кроткото пиене върви с голяма доза приятен хумор. Английският е вторият език на Малтийските острови. Затова пиещите само от време на време преминаваха на малтийски, за да изяснят мисълта си. Езикът съдържа много арабски и италиански думи, на него се пеят много интересни песни. С познанията си по двата езика Крийси успяваше да разбере много от думите.
	Започнаха да прииждат рибарите, прежаднели след дългия ден, прекаран в открити лодки под горещото слънце. След това Виктор и Микеле си тръгнаха за последния курс на ферибота.
	Повечето от клиентите започнаха да преминават от бира на по-силни питиета, когато Джоуи погледна часовника си.
	— Пресвета Дево! Часът е шест! Да тръгваме, Крийси. Майка ми вече сигурно вдига пара.
	Те изкачиха стръмния склон, минаха през малкото селце Кала, след това се спуснаха и поеха по пътя към Надур.
	Къщата — дълга каменна сграда — ограждаше вътрешен двор в стар стил. Едното крило изглеждаше по-ново от останалата част и беше снабдено с външно стълбище.
	От кухнята излезе висока здрава жена. Лицето й бе кръгло, с едри приятни черти. Когато Крийси слезе от колата, тя се усмихна, прегърна го и го целуна по бузата.
	— Добре дошъл, Крийси. Много време мина.
	Тя хвърли гневен поглед към сина си.
	— Крийси беше жаден, мамо — каза той с дяволит поглед и намигна на Крийси.
	Жената нежно го смъмри, каза му да качи горе куфара на госта и поведе Крийси към кухнята.
	Той помнеше просторното сводесто помещение. Кухнята беше център на семейния живот — трапезарията и салонът се използваха само в официални случаи.
	Тогава Крийси осъзна, че се намира в семеен кръг. В други случаи това би го накарало да се почувства неудобно. Но Лора се суетеше наоколо, приготвяше кафе, разпитваше за Гуидо, наглеждаше три тенджери, които къкреха на печката, и Крийси се чувстваше добре. Тук спокойно приемаха присъствието му. Той окончателно се убеди в това, когато Пол Шембри се върна от полето. Беше по-нисък от жена си и на пръв поглед изглеждаше слаб, но ръцете му бяха мощни и възлести и Крийси остана с впечатлението, че е здравеняк. Пол му кимна и попита:
	— Всичко е наред, а?
	Това е най-често използваният израз в Малта, независимо от езика. Той покрива цял спектър от значения, от въпрос и твърдение до поздрав и дори сбогуване. Покрива и дори надхвърля значението на френското „Ҫa va“.
	— Всичко е наред — отвърна Крийси, а Пол седна и пое чашата кафе, която му предложи Лора.
	Поздрави го така, сякаш Крийси си бе тръгнал не преди осем години, а предната вечер. Това окончателно успокои американеца.


	В Неапол Крийси си бе купил малък касетофон. Сега той пусна една от касетите, които Гуидо бе донесъл от къщата в Комо, отпусна се в леглото и докато Доктор Хук тъжно пееше за любов, обмисли положението си сред хората тук. Гуидо бе прав, когато му предложи да се установи на Гозо; той знаеше, че у Шембри Крийси ще намери сдържан, но топъл прием. Знаеше също, че те скоро са взели под аренда от църквата просторни площи незасята земя, а терасирането и подготвянето на земята за посев е тежка работа. Крийси с радост щеше да им помага, а щеше да има и полза от това. Гуидо проведе дълъг разговор с Пол по телефона, обясни положението на Крийси и изложи последните събития. За по-нататъшните му планове не спомена.
	Крийси бе настанен в няколко самостоятелни стаи в новото крило на къщата. В тях се влизаше през отделен вход от външното стълбище. По време на вечерята Пол обясни, че тези стаи са били предназначени за складове и плевня. След сватбата си с Джулия Гуидо всяка година им изпращаше пари; продължаваше да го прави и след нейната смърт. Отначало Пол се ядосваше: в края на краищата те не бяха бедни; беше се заканил, че ще започне да ги връща обратно. Но Гуидо го обезоръжи, като му каза, че го прави заради данъците.
	— Знаеш какъв е — отбеляза Пол пред Крийси.
	Част от парите бяха използвани за преоборудване на старите сервизни помещения, за да се чувства Гуидо удобно и да има възможност за уединение, когато идва тук всяка година. Там имаше две големи стаи и малка баня — сводести помещения в обичайния за къщата стил. Гъсто подредените каменни плочи бяха по-скоро лакирани, отколкото боядисани и имаха светъл кафяво-жълт оттенък. Стаите бяха простичко обзаведени. В спалнята имаше голямо старо легло и скрин, а по стените бяха наредени дървени закачалки за дрехи. В другата стая бяха поставени няколко ниски удобни стола, маса за кафе и добре зареден бар. В продължение на поне два месеца тези стаи щяха да бъдат негов дом. Още през първата нощ Крийси се почувства удобно и уютно.
	Той се замисли за семейство Шембри. По всичко личеше, че са най-обикновени фермери. Но на Гозо нивото на образование е високо, а когато хората водят консервативен начин на живот в тесен кръг, те се интересуват от света около тях и често са доста начетени. Тъй като островът е пренаселен, много от местните жители се преселват в чужбина, особено в Северна Америка и Австралия. След време мнозина от тях се завръщат и купуват къщи в родните си села. Движението на хората в една общност спомага за обновяване на нейния начин на мислене.
	Пол Шембри беше типичен фермер, чиито представи за света се въртяха около земеделието и тежкия полски труд. Той мълчеше и не изказваше мнението си по всеки въпрос. Имаше пари в банката и можеше да си позволи да гледа хората право в очите. Донякъде приличаше на зидовете, които ограждаха владенията му — студен, малко прашен, но стабилен; между камъните нямаше цимент, нито хоросан, но зидът можеше да удържи дори зимните ветрове, които идваха отвъд морето — от Европа — и брулеха ниските хълмове.
	Лора беше по-дружелюбна. Някой страничен наблюдател би останал с впечатлението, че тя е по-силната фигура в семейството, но това бе само привидно. Лора беше едра жена, сигурна в себе си. И въпреки че Пол признаваше достойнствата й, тя бе достатъчно мъдра, за да не злоупотребява с неговия привидно отстъпчив характер. Но в духовно отношение Пол бе по-беден от нея. Лора беше по-умна, по-любознателна и с по-широки интереси.
	Джоуи приличаше повече на майка си: простодушието и любознателността му бяха сродни на нейния открит благодушен характер. Крийси реши, че по всяка вероятност има успех сред жените. Такъв мургав хубавец със сигурност ги привличаше и несъмнено събуждаше у тях майчински инстинкти.
	Той се замисли за момичето — Надя. Тя работеше на рецепцията в един от хотелите на остров Малта. Връщаше се през почивните дни и помагаше на семейството във фермата.
	Гуидо му бе споменал, че е била омъжена за офицер от английската флота и е живяла в Англия, но преди година бракът им се е провалил. Крийси слабо си я спомняше от сватбата на Гуидо. Беше в пубертетна възраст и притежаваше същата дискретна красота като Джулия. Крийси се надяваше, че появата й няма да предизвика усложнения. Досега всичко вървеше добре. От следващата сутрин щеше да започне тренировките. Не искаше никой да му пречи.
	Той обърна касетата и Доктор Хук запя за един стар бруклински пияница, който се моли да го пренесат малко по-нататък. Съвсем малко по-нататък.


	Той изкачи дългия хребет, който се издигаше над залива при Марсалфорн, и спря да си поеме дъх. Дрехите му бяха потъмнели от пот. Слънцето бе още слабо — беше изгряло само преди час — и заливът, заобиколен от високи хълмове, още тънеше в сянка. Той седна върху един нисък зид и пое дълбоко дъх. Седеше приведен; мускулите болезнено реагираха на внезапното, неочаквано натоварване. Още веднъж си повтори, че не бива да се претоварва. Един разтегнат мускул можеше да разстрои плановете му за дни или дори седмици напред.
	Бе станал малко преди изгрев-слънце. Направи обичайните упражнения, следвайки старите си навици още от времето на Легиона, но като за начало ги съкрати.
	След това взе студен душ и слезе по стълбите. Учуди се, когато видя Лора в кухнята, и я попита защо е станала толкова рано.
	— Ходя на утринната литургия от пет часа — отвърна тя с усмивка. — Все някой трябва да се моли за всичките грешници в семейството.
	Крийси също се усмихна.
	— Помоли се и за мен, Лора — весело каза той. — И аз съм грешник.
	Лора изведнъж стана сериозна, кимна и хвърли поглед към златното разпятие, което висеше на врата му.
	— Католик ли си? — попита тя.
	Крийси сви рамене.
	— От всичко по малко.
	Лора му приготви голяма чаша силно кафе. Докато отпиваше, в кухнята влязоха Пол и Джоуи, облечени за работа.
	— Отивам да тичам — каза Крийси. — След това ще поплувам. Да дойда ли после да ви помогна?
	Фермерът се усмихна, кимна и излезе навън, а Крийси го последва. Пол посочи към морето отвъд хълма.
	— Ако искаш да плуваш, тръгни по тази пътека. Там има малък залив. Можеш да скачаш от скалите. Дълбоко е и водата е чиста. Дотам се стига само през моя парцел или с кораб.
	Лора му каза след плуването да се върне за закуска. Мисълта за прохладна вода и храна му вдъхна сили. Той се изправи на крака и в бавно темпо се върна по същия път.


	Малкият залив беше усамотено кътче. Водата беше дълбока и чиста. Варовиковите скали се рушаха в долната си част и на брега се беше образувала плоска тераса, издадена над морето. Крийси се съблече и се гмурна във водата. Преплува стотина метра в посока към северния пролив на Комино. Струваше му се, че малкият остров е близко — на една ръка разстояние, но знаеше, че до най-близкия му край има почти миля. _По-късно, когато заякна, ще плувам дотам, а още по-късно — дотам и обратно._
	В къщата го чакаше обилна закуска. Лора му беше приготвила омлет с шунка и топъл, прясно опечен хляб, намазан с прозрачен мед. Тя седеше, пиеше кафе и със задоволство наблюдаваше как Крийси поглъща съдържанието на чинията си.
	Спомни си как преди осем години Крийси бе дошъл тук с Гуидо. Беше също толкова мълчалив. Сега изглеждаше остарял и безкрайно уморен. Гуидо им бе казал по телефона, че е бил на косъм от смъртта.
	Лора обичаше своя зет като роден син и след злополуката с Джулия тя оплакваше и дъщеря си, и Гуидо.
	Спомни си вечерта преди сватбата. Гуидо дойде сам да разговаря с нея и Пол. Разказа им накратко за миналото си и им обеща, че бъдещето ще бъде по-различно. Говори за любовта си към Джулия и за техните планове относно пансиона в Неапол. Накрая каза, че ако нещо му се случи и Джулия има нужда от помощ, Крийси ще й помогне.
	На другия ден Лора наблюдаваше как високият мълчалив американец прави опит да се приобщи към веселието на типичната местна сватба. Чувстваше, че той се радва на щастието на приятеля си и интуитивно осъзна, че това, което Гуидо им бе казал, е истина. Гуидо й остави един адрес в Брюксел, откъдето препращаха писмата за Крийси, и Лора беше тази, която изпрати вестта за злополуката с Джулия. Тази телеграма накара Крийси да тръгне от Африка за Неапол, за да остане с приятеля си. Сега тя бе твърдо решена да помогне на този човек да възстанови силите си. Упражненията и тежкият труд бяха много важни, но Лора щеше да го подсили с изобилна, прясна и вкусна храна.
	След закуска Крийси излезе на полето, намери Пол, свали ризата си и започна да работи с него. За построяването на зид без хоросан от ронлив материал са нужни умения. Камъните трябва да се подбират внимателно и да се поставят точно един до друг. Старият човек бе изненадан от бързината, с която Крийси схващаше, но Крийси имаше набито око за строителни конструкции.
	Въпреки това след час гърбът му се схвана от постоянното навеждане, а от камъните по изнежените му ръце се появиха драскотини и мехури. По обяд Пол обяви почивка и Крийси се спусна към заливчето, за да измие ръцете си с морска вода.
	Обядът беше прост: студено месо и салата. След това всички отидоха да подремнат, за да избегнат най-горещите часове на деня. Плътните каменни стени и високите сводести тавани запазваха прохлада в стаите и Крийси спа добре въпреки болките в тялото. Събуди се в три часа. Беше се схванал, ожулените ръце го боляха. Добре би било да помързелува. Тази мисъл го поблазни, но той си спомни за целта, която си бе поставил, и отново отиде на полето с Пол. Крийси ставаше все по-сръчен и двамата мъже напреднаха в работата. Те мълчаливо се трудеха рамо до рамо. След час-два дойде Лора и донесе студена бира в кофа с лед.
	Тя смъмри Крийси, че е оставил гърба си да изгори и с нескрито любопитство огледа белезите му — и старите, и по-новите.
	— Здравата са те накълцали, Крийси — отбеляза жената. — Щеше да е по-добре, ако винаги се беше занимавал само с фермерство.
	След като видя в какво състояние бяха ръцете му, тя съвсем се разгневи и се обърна към Пол:
	— Как му позволяваш да работи с такива ръце? Погледни го!
	Пол сви рамене.
	— Опитай се ти да му кажеш.
	Лора хвана ръцете на Крийси и ги огледа.
	— Всичко е наред — каза й той. — По-късно ще отида да поплувам. Солената вода е добро лекарство. За няколко дни ще заякнат.
	Лора пусна ръцете му, огледа белезите и поклати глава.
	— Фермерството е много по-безопасно — отсече тя.
	Следващите три дни бяха по-тежки. Всяка нощ Крийси рухваше в леглото абсолютно изтощен.
	Но вече си бе изградил стабилни навици: всяка сутрин — бягане, след това — плуване, с всеки ден на по-далечно разстояние, после — работа на полето, гол до кръста, под горещото слънце. Правеше упражнения веднага след ставане от леглото и вечер преди лягане. Тези първи дни бяха мъчение, особено сутрин, когато раздвижваше схванатите и безчувствени мускули. Предполагаше, че така ще продължава около две седмици, преди да влезе във форма. Но болката му действаше и като стимул. Тя постоянно му напомняше за целта, която си бе поставил, за момичето и за това какво се бе случило с нея, и омразата му заглушаваше болката.
	Пол и Джоуи забелязаха това веднъж след вечеря, когато всички седяха отвън на двора, пиеха кафе и бренди и гледаха в далечината отвъд тъмното море, където се очертаваше силуетът на Комино, а още по-далеч блещукаха светлините на Малта.
	Тези светлини напомниха на Крийси за пристигането му в Неапол преди много месеци и за събитията, които преобърнаха живота му: постепенното сприятеляване с Пинта и онези няколко седмици, през които той бе истински щастлив.
	Мислите му се върнаха към последния им ден заедно; след това си спомни как Гуидо дойде в болницата и му съобщи за нейната смърт.
	Пол се обърна да му каже нещо, но когато видя лицето на Крийси, думите заседнаха в гърлото му. Омразата бе забулила погледа му както мъгла студено море.
	Внезапно Крийси стана, пожела им лека нощ и отиде да си легне.
	Джоуи погледна баща си. Благото му лице беше необичайно тревожно и мрачно.
	— Нещо го гложди отвътре. В него сякаш бушува пожар. Никога досега не съм виждал толкова тъжен и в същото време толкова разгневен човек.
	Пол кимна в знак на съгласие.
	— Владее се, но все пак му личи. Някой ще пострада от това.
	Джоуи пропъди мрачното си настроение, засмя се и стана.
	— И в мен бушува пожар, но от друго. Отивам в „При Барбарела“. В петък вечер туристките са самотни и щедри.
	Баща му добродушно поклати глава.
	— Не закъснявай много, иначе утре няма да ми бъдеш от полза, а ни остават още три необрани парцела лук.
	Момчето прекоси вътрешния двор, за да избегне срещата с майка си, която щеше да се впусне в лекции за морала на чужденките. От отворения прозорец на спалнята на Крийси се носеше тиха музика. Джоуи спря и се заслуша. Той разпозна песента. Беше много популярна преди година-две — „Синьото езеро“. Донякъде се изненада: това прибавяше нов щрих към портрета на странния американец. Младежът яхна своето „Сузуки“ и натисна стартера. Музиката внезапно заглъхна, мотоциклетът набра скорост и пое по пътя за Ксагра.


	В събота Надя се върна у дома. Когато тримата мъже се прибраха за обяд, тя седеше на масата в кухнята.
	— Крийси, спомняш ли си Надя? — каза Лора и посочи към момичето.
	— Съвсем слабо — отвърна той и се обърна да я погледне. — Тогава носеше плитки.
	Надя се усмихна и строгите черти на очарователното й лице омекнаха. След това стана и го целуна по бузата.
	Беше висока, стройна, с дълги крака. Имаше странна походка: малко скована, красива, но някак особена, въртеше ханша си малко повече от нормалното.
	Докато обядваха, Крийси скришом я наблюдаваше. Тя внесе оживление в семейния кръг. Дразнеше Джоуи заради неговия махмурлук, а после го защитаваше, когато Лора му се караше за това, че се е прибрал в два часа през нощта и на другата сутрин по изгрев-слънце едва са го измъкнали от леглото, за да отиде на работа.
	Лицето й беше умно, прекалено строго, за да бъде красиво, но високите скули и пълните устни го правеха интересно. Имаше крайно сексапилно излъчване. Хвърли поглед към Крийси и забеляза, че той я гледа.
	— Как е Гуидо? — попита тя.
	Гласът й беше плътен и подхождаше на външността й. Той затрептя и отекна в стените.
	— Добре е, изпраща ви много поздрави.
	— Каза ли кога ще дойде?
	Крийси поклати глава и се зачуди дали между Гуидо и това момиче има нещо. Тя много приличаше на Джулия. Беше малко по-висока и слаба, но имаше същия сериозен поглед, който не съответстваше на беглата усмивка. Естествено беше Гуидо да я харесва, а и от смъртта на Джулия бяха минали пет години. После си спомни, че тя се бе върнала в Малта преди по-малко от година. Но така или иначе, ако имаше нещо такова, Гуидо би му казал.
	След обяда, когато мъжете се разотидоха по стаите за почивка, Надя остана в кухнята да помогне на майка си в миенето на съдовете.
	Те помълчаха малко и изведнъж тя каза:
	— Бях забравила… Имам предвид начина, по който се държи. Сякаш се смущава.
	— Да — отвърна Лора. — Тежък случай. Не е от приказливите. Но сега живее тук и много помага на баща ти.
	Тя се замисли за миг, след това добави:
	— Знам що за човек е. Харесва ми. Баща ти смята, че той преследва някаква конкретна цел и затова тренира. След като си отиде, много хора ще пострадат. Жесток е, но всички го харесваме.
	Надя мълчаливо подсуши съдовете. След това попита:
	— Колко е годишен?
	Лора се замисли.
	— Трябва да е около петдесетте. Той е с няколко години по-възрастен от Гуидо. Има късмет, че е още жив. По тялото му има страшни белези.
	Надя подреди чиниите и ги прибра в шкафа.
	— Но поне е мъж — унесено каза тя сякаш на себе си.
	След това забеляза любопитството, появило се върху лицето на майка й — любопитство, примесено с тъга, — и се усмихна.
	— Истински мъж — в това няма съмнение.
	В устата на Надя тази забележка не звучеше никак странно. Тя гледаше на мъжете по особен начин. Бързо си съставяше мнение за тях благодарение на тежкия си опит.
	Съпругът й беше красив, интелигентен и много духовит. Надя се омъжи за него с радост и големи надежди. Връзката им беше приказно романтична: танци, партита, въодушевление от пътуването зад граница и блестящите перспективи. След това тя постепенно осъзна, че нещо не е наред. Мечтите рухнаха.
	Той имаше хомосексуални влечения. Дълго време се бе въздържал. Бракът бе част от това въздържание. Знаеше за наклонностите си и се бореше с тях още от пубертетна възраст. Но загуби войната. Последната битка беше бракът му с Надя. Загуби я след многобройни атаки, самообвинения, жалки залитания и падения в бездната, с които не можеше да се пребори.
	Дълго обсъждаха проблема, опитваха се да се борят заедно. Беше й тежко. Не можеше да разбере, чувстваше се засегната като жена. Би могла да приеме изневярата му с друга жена — поне знаеше как да се пребори с нея. Но срещу такъв враг се чувстваше безпомощна.
	Краят дойде неочаквано и по най-противния начин. Бяха на едно парти в морската база в Портсмут. Всички бяха пили много. Тя го изгуби от поглед и тръгна да го търси. Намери го пиян, гол, в компанията на млад мичман. Вече не я беше грижа: трябваше да приеме действителността.
	Отиде си на другия ден — отлетя обратно за Малта.
	Завръщането у дома беше тежко. Тя разказа всичко на Пол и Лора. Те проявиха мъжество, състрадание и разбиране. Беше им мъчно и за нея, и за себе си — едната им дъщеря беше мъртва, а нещастието на другата бе оставило неизлечима следа в душата й.
	Надя поиска развод, но чакането продължи цяла вечност. Каубоя, който ги беше оженил, изпрати документите във Ватикана и с груби, недодялани думи се опита да я успокои и да й обясни защо всичко трае толкова дълго и има толкова много пречки. Необходими бяха свидетели, които да дадат показания под клетва, а след това безименни, безлики съдии да се произнесат по въпроса. Това можеше да отнеме години. Защо? Защото бракът е нещо свещено. Но защо пренебрегваха болката, хората? Каубоя не ги пренебрегваше и бе дълбоко опечален, когато тя дойде да се изповяда и да помоли за опрощение на греховете си. Заговори за мъжете, с които беше спала. Започна с младия рибар от Мгар:
	— Той е мъж, отче, а аз исках да опозная мъжа.
	След това бе имала случайни връзки с туристи, които идваха в хотела, където работеше. Нямаха лица — като съдиите. Идваха за две седмици заради слънчевия тен и някое необичайно приключение с местно момиче.
	Този начин на живот не я удовлетворяваше. Тя знаеше, че хората я одумват, дори я съжаляват, и това не й харесваше. Искаше да заживее нормално — така бе възпитана. Искаше да има семейство, деца, да я уважават. Дори ако съдиите във Ватикана й дадат развод и решат, че пред Бога този брак не се е състоял, какво ще прави по-нататък? Вече е на двайсет и шест години. Кой местен мъж ще се омъжи за нея в тази малка общност след всички приказки по неин адрес? Дали да не замине за чужбина? Тази перспектива не я привличаше. Имаше нужда от семейството си, от спокойствие и подкрепа. От къщата, в която се бе родила и израснала. От земята — истинска и неизменна. Тук нямаше нужда да се преструва. Затова Надя се завръщаше у дома дори когато беше на Малта. Каквото и да се случеше, искаше то да се случи в този дом, където се чувстваше в безопасност.
	В късния следобед тя взе банския си костюм и слезе по пътеката към заливчето. Когато стигна до терасата, забеляза нечии дрехи. Крийси плуваше в пролива. Надя седна и започна да го наблюдава. Той преплува около двеста метра, след това се обърна и тръгна да се връща.
	— Мислех, че ще стигнеш до Комино — каза тя, когато Крийси излезе от водата.
	— Ще го направя идната седмица, когато укрепна — отвърна той и седна до нея, задъхан от напрежението.
	Надя хвърли поглед към скорошните му белези отпред на стомаха и отстрани. От силното слънчево изгаряне те бяха станали по-розови и ярки от останалите.
	— Ще плуваш ли? — попита Крийси.
	— Да. Обърни се, за да се преоблека.
	След минута тя се появи в цял черен бански костюм и ловко се гмурна във водата.
	Плуваше добре. Насочи се към малкото заливче в пролива. Чудеше се дали Крийси наистина смята да плува чак до Комино. Течението сигурно беше силно. Тя и сега го усещаше, макар че беше близо до брега. Искаше да му каже за това, но се въздържа. Той беше от онези мъже, които не биха приели съвет от жена.
	По-късно, след като се върна на терасата, те легнаха един до друг под слабите лъчи на късното слънце. Тя започна да го разпитва за Гуидо и пансиона. Не спомена нищо за отвличането и неговото раняване. Бе прочела за това в италианските вестници. Искаше да научи повече, но реши да изчака.


>>	Глава 11

	Крийси бързо караше раздрънкания ланд роувър по криволичещия път към Сиркева. Виждаше как на „Мелиталенд“ товарят последните коли. Изпуснеше ли ферибота, трябваше да прекара нощта в Малта. Когато излезе на последната отсечка, корабните въжета вече бяха отвързани, трапът — вдигнат. Той припряно натисна клаксона и изпита облекчение, когато край трапа се появи Виктор и му махна с ръка. Трапът беше свален и Крийси успокоен се качи на ферибота.
	— За малко да го изпуснеш — каза Виктор с широка усмивка.
	Крийси се усмихна в отговор.
	— Казаха ми, че винаги закъснявате — и той погледна часовника си. — Всъщност потегляте с две минути по-рано.
	— Днес е различно — отвърна Виктор. — Тази вечер има тържество, а преди това искам да пийна някое и друго питие, за да се поразвеселя.
	Крийси знаеше, че „някое и друго питие“ означава двучасов престой в бар „Гленийгълз“. Е, днес и той щеше да се присъедини към останалите. Чувстваше, че го е заслужил. Вече трета седмица бе тук. Най-трудното бе минало. Мускулите му бяха извадени от дългото бездействие и бяха започнали да му се подчиняват. Все още бе далеч от най-добрата форма, но това беше само въпрос на време; силите му се връщаха. Имаше добра координация, която щеше да се подобри още повече.
	Бе прекарал чудесен следобед на Сейнт Елмо — огромното старо укрепление, което пазеше входа на старото пристанище. Това се случи благодарение на една вестникарска статия, която Джоуи бе прочел преди няколко вечери. В нея се разказваше за един опит за отвличане на самолет в Западна Германия. Описваше се как се е намесила специална антитерористична група. Пол отбеляза, че на Малта има такава група. Командваше я неговият племенник Джордж Замит, полицейски инспектор.
	Това наведе американеца на някои размисли. На другия ден той попита Пол дали неговият племенник ще позволи Крийси да тренира заедно с групата. Пол се обади по телефона и лесно уреди това.
	Този следобед не мина напразно. Групата използваше оръжия, оставени й от британската армия: автомати „Стърлинг“ и няколко модела пистолети. В подземията на укреплението имаше добре оборудвано стрелбище с подвижни мишени и Крийси изпита удоволствие от това, че отново усеща допира на оръжието. Беше отвикнал и както му се струваше, бе станал несръчен; но през следващите седмици щеше да си възвърне навиците. След занятията по стрелба групата от петнайсет души плюс Крийси отиде в гимнастическия салон, където започнаха тренировките по ръкопашен бой. Групата беше добра. Бе формирана наскоро и членовете й бяха още неопитни, но изпълнени с ентусиазъм и желание за работа. Джордж Замит беше едър полицай, добродушен и сърдечен. Той много внимателно наблюдаваше как Крийси борави с оръжието.
	Докато „Мелиталенд“ с пуфтене прекосяваше пролива на път за Гозо, Джордж се обади на чичо си по телефона.
	— Пол, знаеш ли какъв човек сте приели да гостува в дома ви?
	— Той е приятел на Гуидо — отвърна Пол. — Не ви създава неприятности, нали?
	— Никакви. Но той е професионалист. Пол, експерт. Какво точно прави в Малта?
	Пол му обясни за отвличането и раняването и каза, че Крийси е дошъл тук просто да се възстанови.
	— Няма намерение да остане тук на работа, нали? — попита Джордж.
	— Определено не. Знам със сигурност, че е наемник като Гуидо. Какво би могъл да прави тук такъв човек?
	Джордж се разсмя.
	— Нали не подготвяте преврат?
	От другата страна на линията също се чу смях.
	— Значи вече имам подръка човек, който да свърши тази работа! Толкова ли го бива?
	— По-добър от него не съм виждал, а съм бил на курсове в Англия и Италия. Стреля с нашите оръжия така, сякаш борави с тях, откакто се е родил. Той е много, много сръчен.
	Последва нова пауза. Накрая Джордж попита:
	— Би ли ме поканил на вечеря, Пол? Не исках да му задавам въпроси още при първата ни среща — би било неучтиво. Но бих искал да науча повече неща за него. Имаме недостиг на инструктори. Вероятно бих могъл да го използвам за това — разбира се, съвсем неофициално.
	Пол го покани на вечеря следващата събота и доволен затвори телефона.
	Крийси слезе последен от ферибота и на отиване до „Гленийгълз“ Виктор се метна на седалката до него. Барът беше шумен и пълен. Тълпата се раздели, за да им направи път. Сега Шрайк беше наред да черпи. Той подаде на Крийси халба бира. Беше време за пиене: работният ден беше приключил. Джоуи му махна с ръка от другия край на заведението. На една от малкото маси Крийси забеляза Надя: седеше заедно с жената на Виктор. Тя му се усмихна и вдигна чашата си. Той се почувства неудобно. Между тях постепенно се установяваха опасни отношения.
	Почти всеки ден плуваха заедно. Тя не се натрапваше; обикновено мълчеше, унесена в мислите си, но все пак присъстваше някъде в периферията на съзнанието му.
	Той бе започнал да свиква с мисълта, че се е променил. Беше започнал да вниква в същността на хората, в тяхната индивидуалност. А Надя го привличаше физически със своята скована походка, дълга талия и сериозно лице.
	Крийси я погледна още веднъж и видя, че тя го гледа замислено. Беше свикнал с този поглед. Надя сякаш го преценяваше.
	Той се обърна и направи знак на Тони да напълни чашите на бара.
	— Пийни и ти едно.
	— Благодаря ти, Крийси, но още ми е рано.
	Крийси остави парите на бара и търпеливо зачака. Наоколо течеше разговор. Той почти бе изгубил търпение, когато на лицето на Тони цъфна широка усмивка.
	— А защо не?


	В събота сутринта, малко след изгрев-слънце, Крийси заплува в посока към Комино. Плуваше спокойно и отмерено, като се ориентираше по синьо-белите очертания на хотела отпред. Лекият бриз къдреше повърхността на водата. Вятърът духаше от запад в посока към пролива и засилваше течението. Крийси не бе проверил фазите на прилива и отлива — мислеше, че няма да е необходимо, но когато наближи средата между двата острова, той погледна към хотела и забеляза, че се е отклонил на изток. Крийси коригира посоката си и заплува по-бързо, но скоро разбра, че не може да се справи с течението. Помисли, че би могъл да стигне до втория залив източно от хотела, но водата продължаваше да го отнася и той изруга наум, ядосан от собствената си глупост. Над този залив се издигаха високи, стръмни, неприветливи скали. Крийси се обърна и заплува обратно към Гозо. Беше почнал да се уморява; знаеше, че няма да се пребори с течението между двата острова.
	Крийси престана да се съпротивлява. Опитваше се да запази силите си за последен напън, когато излезе в дълбоката вода извън обсега на течението. Отпред се показа североизточният край на Гозо. Крийси виждаше червения пясък на Рамла Бийч. Но дотам имаше около миля. Той отново започна да плува. Напредваше бавно и лесно се уморяваше. Беше изтощен и вече плуваше изправен, когато дочу пъшкането на дизеловия двигател и се огледа да види ярко оцветената рибарска лодка „Луцу“. Можеше да различи на носа двата силуета, които се взираха във водата — Надя и Джоуи. Опита се да извика, махна с ръка, но потъна под водата и започна да се дави. Тогава те го забелязаха, обърнаха лодката и бързо се приближиха. Крийси нямаше сили да се качи. Джоуи скочи във водата и подложи рамо под него. Двамата рибари го издърпаха за ръцете и го качиха в лодката.
	Задъхан, Крийси легна на шпигатите и повърна морска вода.
	Докато пътуваха обратно към Мгар, той седеше мълчаливо на кърмата и вдишваше дълбоко. Надя скришом наблюдаваше сърдитото му лице. При изгрев-слънце, докато стоеше на прозореца в спалнята, тя го видя да плува към пролива и отгатна намерението му да отиде до Комино. Видя как течението го отнася и как той прави усилие да се върне обратно към Гозо. Надя повика Джоуи. Двамата се качиха в ланд роувъра и отидоха в Мгар. Повечето рибари вече бяха излезли в морето, но една лодка тепърва се готвеше да отплава. За щастие рибарите — двамата братя Мици — предната нощ бяха пили до късно в „Гленийгълз“ и махмурлукът ги бе забавил. Надя и Джоуи им обясниха набързо положението и скочиха в лодката.
	— Имаше късмет, Крийси — каза тя. — Без малко да те загубим.
	— Знам — съгласи се той. — Проклет глупак! Трябваше да проверя приливите и отливите.
	Надя забеляза как Крийси хвърли поглед към Комино, а след това — към Гозо. В очите му имаше злоба. Той ненавиждаше тази ивица вода. Тя предположи, че Крийси отново ще опита — и то скоро.
	Когато се върнаха в пристанището, американецът поиска от Джоуи пет лири, за да ги даде на рибарите. Вече беше късно да излизат в морето. Те се засмяха и поклатиха глави.
	— Ти си най-едрата риба, която сме уловили това лято — каза единият брат.
	— Чудя се как ще е по-добре: да те опечем или да те опържим? — продължи другият.
	Всички заедно отидоха в „Гленийгълз“. Крийси застана на бара по бански и поръча питиета.
	Тази случка внесе разнообразие. Тони приготви от своето специално лекарство за удавници — огромна чаша топъл сладък чай, подправен с много бренди плюс малко ром. Толкова се гордееше с коктейла си, че приготви един и за себе си. След малко Виктор и Микеле се завърнаха от първия курс на ферибота и щом чуха историята с Крийси, решиха, че и те трябва да опитат.
	— Но как ще идвате в бара, след като се удавите? — попита Тони.
	— Вече имаме опит — отвърна Виктор. — Снощи едва не се удавихме — толкова течност погълнахме.
	Шрайк пристигна за своето тонизиращо питие преди закуска и веселбата започна.
	— Те могат да ти бъдат благодарни, Крийси — престорено надменно каза Надя. — Вече имат повод да пият преди обяд.
	Шрайк дълбокомислено кимна.
	— Жалко, че не успя да се удавиш, Уомо*. Тогава щяхме да си направим истинско празненство — каза той с усмивка. — За да изкажем своите съболезнования, нали разбираш.
	[* _Uomo_ — мъж (итал.). — Бел.прев.]
	На път за вкъщи Крийси попита:
	— Какво е това „Уомо“?
	— Твоят прякор — обясни Джоуи. — Всеки на Гозо си има прякор.
	Крийси потъна в размисъл. На италиански „Уомо“ означава „мъж“. Този прякор беше похвала. „След сутрешния провал — помисли си той — по-добре да ме бяха нарекли «магаре»“.
	Но това означаваше, че са го приели. Чужденците не заслужават да имат прякори.


	Крийси и Джордж излязоха във вътрешния двор. Вечерята беше истинско удоволствие. Лора и Надя бяха изгубили почти цял следобед, за да я приготвят: имаше минестра*1, след това тимпано*2 по малтийски, последвано от пълнен заек. Вечерята завърши с плодове и местното пикантно сирене от козе мляко.
	[*1 Вид супа. — Бел.ред.]
	[*2 Вид десерт. — Бел.прев.]
	След сутрешната злополука Крийси прекара деня спокойно. След обяд отиде с колата до полицейския участък в Рабат, за да провери времето на приливите и отливите.
	Той забеляза, че Пол и Джоуи съзнателно се оттеглиха, за да ги оставят насаме. Надя изнесе поднос с кафе и коняк и след това се върна в кухнята.
	Джордж замислено натъпка голямата си лула, драсна клечка кибрит, всмука и запали тютюна. Крийси сипа кафе и коняк. Пол бе сметнал, че е добре да го предупреди.
	Доволен от добре разпалената си лула, Джордж се отпусна и каза:
	— Знаеш ли, че аз отговарям за сигурността на островите?
	Крийси кимна и му подаде чаша кафе.
	— Искаш да разбереш дали аз представлявам заплаха за сигурността, така ли?
	Джордж възрази с жест.
	— Не. Пол ми обясни защо си тук. За всеки случай аз научих малко повече неща за теб.
	Той изпитваше известно неудобство.
	— Тази сутрин изпратих телекс до Париж.
	Крийси остана изненадан.
	— До Париж?
	— Да, до Интерпол — на лицето на Джордж се появи обезоръжаваща усмивка. — Не е това, което си мислиш. Просто през последните няколко години много страни водят досиета на всички известни наемници — още от времето на провала в Ангола. За по-удобно ги пазят в Интерпол. Не става въпрос за нещо криминално, нали разбираш.
	Крийси мълчеше. След като направи пауза, Джордж продължи:
	— Всъщност в четвъртък аз ти позволих да дойдеш и да се присъединиш към моята група само защото си приятел на чичо ми; но ако смяташ да участваш в тренировката ни, длъжен съм да направя справка, за да нямаме проблеми.
	— Разбирам — каза Крийси. — А има ли проблеми?
	Джордж поклати глава, бръкна в джоба на сакото си и му подаде сгънат лист хартия.
	— Това е отговорът на телекса ми. Получих го днес следобед — той сви рамене. — Всъщност не би трябвало да ти го показвам.
	Крийси зачете, а Джордж започна да изпуска кълбета дим. Настана дълго мълчание. Накрая Крийси попита:
	— Какво означава последното?
	Джордж се наведе и разчете края на кодираното съобщение:
	— „Липсва политическа мотивация. Няма връзки с престъпния свят. Няма групова принадлежност. При желание повече подробности.“
	Крийси сгъна листа и го върна на Джордж. Последва ново мълчание.
	— Вярно ли е в общи линии?
	Крийси кимна и за пръв път се усмихна.
	— Липсва само това, че вече не съм бодигард. Какви са тези подробности, за които споменават?
	— Изпратих запитване на второ ниво — обясни Джордж. — По-евтино е, а местните власти не са много богати. Изпратиха ми някои подробности. На първо ниво щяха да ми съобщят всичко, което им е известно за теб.
	Крийси бе впечатлен.
	— Откъде получават информация?
	— Главно от разузнавателните служби — отговори Джордж. — Ние също предоставяме известна информация. Те са докачливи хора, а наемниците могат да им създадат неприятности. Например превзеха Коморските острови в Индийския океан и ги направиха свое владение. Сред хората от твоята професия има и нехранимайковци, Крийси.
	— Прав си — съгласи се Крийси, — и тези нехранимайковци понякога създават неприятности на нехранимайковци като мен.
	Той хвърли оценяващ поглед към Джордж.
	— Да не би да се страхуваш, че това може да се случи и тук?
	Джордж поклати глава.
	— Нищо подобно. Но ние сме неутрална страна. Тук вече няма чуждестранни бази. Можем сами да се грижим за себе си, дори и никой да не одобрява това. Истината е, че Малта се намира в центъра на събитията. Ние не искаме тук да се установят хора, които замислят някакви действия в района наоколо.
	Това беше остроумен и прям отговор.
	— Аз съм обикновен човек — каза Крийси със слаба усмивка. — Както гласи справката, аз нямам групова принадлежност и нямам планове, които биха могли да ви обезпокоят. Дошъл съм просто да възстановя силите си.
	— Това е добре — отбеляза Джордж. — Тогава си добре дошъл при нас. Можеш да използваш нашата база — разбира се, само неофициално.
	— Благодаря.
	Джордж се усмихна.
	— Но при едно условие. Дреболия.
	Той потупа джоба си.
	— Ти си много опитен. Искам да използвам твоя опит.
	— Как?
	Лулата на Джордж угасна. Той се зае с нея, докато събираше мислите си. Накрая заговори:
	— Групата ми беше сформирана за намеса в по-специални инциденти. Терористични действия: отвличане на самолети и тъй нататък. В днешно време почти във всяка страна има такава група. Но ни липсва опит. В миналото на Малта винаги е имало чуждестранна армия, която е отговаряла за сигурността й. Днес разполагаме с малочислен военен състав — ВСМ — Въоръжени сили на Малта. Не сме богата страна и не можем да си позволим лукса да издържаме армия само за военни цели. Затова ВСМ се използва и за граждански цели — строеж на сгради и други подобни. Това е рентабилно и аз го одобрявам. В интерес на истината ние не можем да си позволим дори да наемем инструктори за различните видове борба. Преди да си отидат, британците ни подпомогнаха, а либийците ни доставиха необходимата техника — хеликоптери, морски патрулни катери и така нататък. Помогнаха ни и да обучим нашите хора да си служат с тях. Но за специализираната подготовка ни липсват опит и инструктори. Да вземем моята група. Преминах курс на обучение в чужбина и им предадох това, но аз никога не съм участвал в битки. Необходимо е да знаем на теория как да действаме в определени ситуации. В съвременния тероризъм могат да се случат много непредвидени неща.
	Той се облегна на стола, стиснал лулата между зъбите си, и погледна Крийси въпросително.
	— Ти си попадал във всякакви ситуации, воювал си и за едните, и за другите.
	— Добре — съгласи се Крийси. — Ще направя каквото мога. Освен това, което вече видях в четвъртък, с каква друга техника разполагате?
	Двамата се впуснаха в обсъждане на техническите подробности. Приключиха след полунощ. Между тях се беше установило разбирателство. И двамата бяха практични и сдържани. Бяха се преценили един друг и останали доволни от наблюденията си.


	Този път той скочи от плоската тераса петнадесет минути преди началото на прилива. От запад отново подухваше лек бриз, но течението беше слабо и Крийси уверено заплува към своята цел. Надя стоеше на прозореца в спалнята и го наблюдаваше с бинокъла на баща си. Видя как той стигна до малкия залив и се насочи към кея на хотела. Тя слезе по стълбите и се обади на Джоуи по телефона. През последните три дни Надя всяка сутрин го изпращаше в „Гленийгълз“ да стои нащрек. Крийси не бе споменал нищо за нов опит да плува до Комино, но тя вече го бе опознала. След това Надя позвъни на приятелката си, която работеше на рецепцията на хотел „Комино“.
	Бос и мокър, Крийси минаваше край входа на хотела, когато чу, че някой го вика по име. Едно момиче слезе по стълбите с найлонов пакет в ръка и голяма чаша запотена бира.
	— Много поздрави от Надя — каза тя усмихната.
	Крийси щеше да се разсмее. Той се обърна и погледна назад, отвъд пролива. Успя да различи къщата навръх хълма. Нещо блесна на един от прозорците на горния етаж — слънцето падна върху лещите на бинокъла. Той помаха с ръка и мълчаливо вдигна чашата си за тост.
	В пакета имаше чифт джинси, бяла фланелка и гумени сандали. Всичко беше чисто ново; освен това имаше хавлия и бележка.
	„В тази страна живеят убедени католици — прочете той. — Не можеш да се разхождаш полугол!“
	— От другата страна има кабини за преобличане, а тази пътека води към Синята лагуна — посочи момичето и погледна часовника си. — Фериботът тръгва след четирийсет минути.
	Крийси й благодари и й подаде празната чаша.
	Джинсите и фланелката му бяха точно по мярка. „Наблюдателно момиче“ — помисли си той, след като ги облече.
	Пътеката се издигаше до билото на нисък хълм и след това отново се спускаше към прозрачните води на лагуната. Слънцето вече грееше високо над хоризонта и сухата гола земя пареше. Вляво от себе си Крийси забеляза един мъж в торбести панталони, прихванати с бял кожен колан. От едната страна на колана висеше издута торба, а от другата — найлонов плик. Мъжът беше облечен в сива риза с дълги ръкави, закопчани на китките, и плоско кепе на главата — обичайно облекло за фермерите на Гозо; но действията му бяха съвсем необичайни. Той държеше в ръце дълъг неокастрен прът, вървеше по склона на хълма и удряше пръта в земята. От време на време се навеждаше да вдигне нещо, което след това прибираше в найлоновия плик. Озадачен, Крийси слезе към кея. В далечината се виждаше малкият жълт ферибот, който току-що бе потеглил от пристанището Мгар. Той седна на една скала и започна да наблюдава действията на мъжа, който се спускаше по склона към него.
	Мъжът стигна до кея, когато фериботът се приближи, и кимна на Крийси. Крийси погледна отблизо прозрачния плик, който висеше на кръста му. Това бяха скакалци! Живи скакалци. Когато се качиха на ферибота, той все още недоумяваше, но след като излязоха от залива, старецът бръкна в обемистата си торба и извади оттам въдица. Вероятно скакалците щяха да послужат за стръв. Но за въдицата беше закрепена стара захабена гумена стръв, която човекът бързо хвърли в килватера.
	Любопитството на Крийси надделя.
	— За какво служат скакалците?
	Старецът отмести поглед от въдицата.
	— Имам славей. Те му служат за храна.
	Крийси все още недоумяваше.
	— Но на Гозо е пълно със скакалци. Виждал съм много.
	Човекът се усмихна.
	— Но скакалците на Комино са по-вкусни.
	Това накара Крийси да замлъкне за момент. Двамата се загледаха в потъналата гумена стръв.
	— По много ли ловиш?
	Старецът поклати глава.
	— Рядко ми се случва.
	Крийси си помисли, че това може би се дължи на лошото състояние на стръвта, но този беше един от редките случаи. Водата беше прозрачна и той видя как нещо сребристо блесна и рибата се замята във водата. Вдигна се глъчка. Фериботът спря и трима от екипажа се скупчиха на палубата. Всички крещяха, суетяха се и даваха ненужни съвети. Старецът задърпа въдицата спокойно и без да бърза.
	Рибата беше едра и когато се издигна до кърмата, въодушевлението нарасна. Старецът се наведе да дръпне за последен път, за да я качи на кърмата. Рибата беше вече във въздуха, когато се изплъзна от куката, цопна във водата, проблесна за последен път и изчезна.
	Екипажът нададе оглушителен вой. Чуха се многократни обръщения към Преснетата Дева. Само старецът стоеше спокоен и невъзмутим.
	— На всички ни е много мъчно — с прискърбие заяви Крийси.
	Човекът поклати глава.
	— Не на всички — каза той. — Рибата не съжалява особено.


	— Защо скакалците на Комино са по-вкусни от скакалците на Гозо? — попита Крийси по време на вечеря.
	Пол го изгледа равнодушно, а Крийси му разказа за рибаря философ.
	— Това е старият Салву — засмя се Пол. — Има малка ферма край Рамла. Това е само претекст да се качва всеки ден на ферибота, за да полови риба.
	— Чуден човек е този Салву — забеляза Лора. — Жена му почина преди пет години. Всяка неделя той ходи на църква в Надур и се изповядва пред Каубоя. Изповядва се в най-страшните възможни грехове, само за да го накара да избухне.
	— Мислех, че изповедта се пази в тайна — каза Крийси.
	— Така е — отвърна Лора. — Каубоя не би издал нищо, но Салву все се хвали с това. Казва, че просто иска да помогне на Каубоя да научи малко повече за живота — това, което е пропуснал.
	— Е, той ме покани на вечеря следващия път, когато улови риба — каза Крийси.
	Пол беше впечатлен.
	— Това е необичайно за него. Старият Салву е самотник; но можеш да отидеш. Той прави най-силното вино на Гозо, а и ще похапнеш добре.
	Разговорът бе прекъснат от звъна на телефона. Гуидо се обаждаше от Неапол. Двамата с Крийси проведоха много загадъчен разговор, Крийси разбра, че Гуидо се е свързал с Льоклерк в Марсилия и той се е съгласил да сътрудничи. Всички останали приготовления течаха без проблеми. Крийси даде да се разбере, че след четири до шест седмици ще бъде готов да потегли, и помоли Гуидо да му изпрати писмо, когато приключи с всичко.
	Тази нощ Крийси лежеше в леглото, слушаше Джони Кеш и преценяваше състоянието си — физическо и психическо. Беше доволен от напредъка си. Тялото му функционираше добре и постепенно се възстановяваше. След месец-два то щеше да бъде в добра форма и да му се подчинява. За щастие беше срещнал Джордж Замит и му бе позволено да тренира с групата. Когато си тръгне от Малта, ще бъде напълно подготвен за предстоящата задача — не само физически, но и психически. Крийси осъзнаваше коренната промяна в себе си. Вече гледаше на живота по-бодро. Дори с интерес. По-рано хората, които срещаше в живота си, бяха нещо несъществено. Той не ги възприемаше като отделни личности или обекти на някакви чувства, а гледаше на тях повърхностно и безпристрастно. Пинта го промени. Всичко, което виждаше, я впечатляваше. Крийси си я представяше на Гозо. Колко ли щеше да й хареса старият Салву! Как ли щеше да реагира при срещата с тукашните хора, откривайки нови страни от живота… Сега Крийси виждаше всичко през нейните очи… Преди година Салву би бил един безинтересен старец, който има птица, лови скакалци и е малко глуповат. А сега той имаше намерение да вечеря с него, да разговарят и да го опознае по-добре. Пинта бе причината за това. Тя бе направила така, че Крийси да дойде на Гозо и да бъде приет от тази затворена общност. И да се радва от това, че са го приели. Той се замисли над несправедливата прищявка на съдбата, сложила край на краткия й живот. Но това е съдба. Нищо не е предопределено. Всяка случка, всяко събитие, в което участват хора, е резултат от техните собствени действия или от действията на други хора. Късметът не е произволно явление. Съдбата на всеки човек е предопределена от самия него.
	Мислите му се върнаха към Надя. Крийси си даваше сметка какво чувства, изпитваше магнетичната й сила. Искаше да се пребори с нея. Това щеше да предизвика твърде много усложнения. Беше планирал да свърши много неща за кратко време.
	Но това със сигурност беше съдба. По друго време и на друго място тази среща би завършила другояче. Крийси се чудеше често ли става така. Колко ли хора се срещат при неподходящи обстоятелства? Но и това беше не съдба, а среща на хора с различен опит и еднакви надежди и очаквания.
	Да. Неговите очаквания бяха ясни и прости, а бъдещето му — предначертано.
	В друга част на къщата, в друга стая, мислите на Надя течаха успоредно с неговите. Животът я беше направил цинична. Бъдещето й също беше строго предопределено. В нейната общност една омъжена жена си оставаше завинаги такава независимо от обстоятелствата. Дори ако Ватикана обявеше брака й за недействителен, тя не би могла да очаква, че ще започне живота си отначало. Тукашните майки не биха желали синовете им да се оженят за жена с опетнена чест, а и самите синове гледаха на нея просто като на жена — желана, разбира се — но не и като на потенциална съпруга.
	Това обаче не бе я направило по-цинична, не бе я огорчило допълнително. Надя имаше свое място, откъдето можеше да обърне гръб на хората и да гледа в друга посока.
	Но имаше нещо, което тя силно желаеше. Не беше се отказала от всичко. Другите жени имаха съпрузи, положение, добра репутация и сигурност в обществото, а Надя имаше нещо свое. Хората можеха да я одумват и дори да я осъждат — не я беше грижа за това. Семейството й щеше да я разбере. А това имаше значение — решаващо значение. Благодарение на този факт тя можеше без страх, уверено да заеме своето място.
	Нямаше много време — от четири до шест седмици. Така го беше чула да казва по телефона. Трябваше да стане по-скоро.
	На сутринта Пол и Джоуи отидоха на полето, а Крийси — да плува. Надя виждаше как малката точка — главата му — се приближава към Комино. Майка й бе отишла в Надур на покупки. Тя слезе по стълбите и се обади на Гуидо. Двамата открай време си бяха близки.
	Започна да го разпитва за Крийси и за бъдещите му планове — какво смята да прави, къде иска да отиде и защо.
	Гуидо веднага разбра какво се е случило. Стана му мъчно за нея. Опита се да й обясни, че това е безсмислено, че няма бъдеще. Но не отговори на въпросите й. Каза, че е по-добре да попита Крийси.
	По съчувствения тон и нежеланието му да говори Надя отгатна отговора на въпроса си. Но изводите на Гуидо не бяха съвсем правилни. Тя искаше да разбере дали Крийси има конкретни планове за бъдещето. Те се оказаха повърхностни, но това не я разстрои, а само засили нейната решителност.
	В късния следобед Надя отиде на полето, където баща й и Крийси довършваха последните метри от зида, с който бяха оградили терасата. Знаеше, че Крийси ще отиде да поплува, преди да се върне в къщата. Тя седна на зида и започна да наблюдава двамата мъже. Баща й — нисък и жилав — изглеждаше твърде дребен в сравнение с огромния американец. Забеляза, че в Крийси е настъпила промяна — тъмнокафяв тен, здрави мускули, ръце, ожулени от седмиците тежък труд.
	— Нямаш ли си друга работа? — престорено сърдито попита баща й, неспособен да скрие преструвката в гласа си.
	— Свърших си работата — отговори Надя. — Отивам да поплувам. Ще изчакам Крийси.
	Крийси вдигна един голям камък и го положи върху зида.
	— Да не се притесняваш, че ще се удавя? — шеговито попита той.
	Надя поклати глава.
	— Не. Искам да поговоря с теб.
	— За какво?
	— Ще ти кажа след плуването.
	— Върви, Крийси — каза Пол. — Поплувай, докато е още светло. Аз ще свърша след няколко минути.
	Те заплуваха към пролива. Комино се къпеше в медножълта светлина от залязващото слънце. Водата беше равна и спокойна. От време на време плясък на риба смущаваше гладката й повърхност. Надя се обърна и тръгна да се връща, а Крийси продължи напред. Чувстваше, че е напрегната, и това го смущаваше.
	Когато се върна в заливчето, тя лежеше върху една хавлия, опната на плоската тераса. Той легна до нея. Беше мокър и се остави на топлината от последните слънчеви лъчи да го изсуши. След няколко минути Надя заговори:
	— Крийси, обичам те.
	Тя махна с ръка.
	— Моля те, не ме прекъсвай.
	Надя внимателно подбираше думите си.
	— Знам, че и ти изпитваш нещо към мен, но не искаш да се обвързваш. Знам също, че си поне с двайсет години по-възрастен от мен. Знам, че до един месец ще си тръгнеш и може би няма да се върнеш повече.
	Тя се обърна да го погледне и много тихо каза:
	— Но аз съм сигурна, че те обичам, и докато си тук, ще бъда твоя.
	Крийси неподвижно гледаше към небето. Изведнъж отмести поглед и бавно поклати глава.
	— Надя, ти си полудяла. Всичко, което казваш, е вярно и най-вече това, че повече няма да се върна. Такава връзка няма бъдеще. Що се отнася до любовта ти към мен, подобни думи се произнасят много лесно.
	— Знам — отговори тя. — Но досега съм ги произнесла само веднъж в живота си, а те ми изиграха лоша шега. Много лоша шега.
	Надя му разказа за брака си и за своя съпруг. Той се намръщи, стана и я погледна.
	— Значи би трябвало да внимаваш и да не се забъркваш в безнадеждни неща.
	Тя лежеше, подложила ръце под главата си, и невъзмутимо го гледаше. Черният бански подчертаваше маслиненокафявия цвят на кожата й.
	— Не ме ли харесваш?
	— Знаеш, че те харесвам. Но това не бива да се случва. Няма бъдеще.
	Крийси се наведе да вземе дрехите си.
	— Много си млада. В сравнение с мен си още дете. Независимо от всичко, което се е случило, ти имаш цял живот пред себе си. Ще намериш някой добър човек, с когото да го изживееш.
	Опитваше се да бъде реалист. Искаше да приеме признанието й като безразсъден изблик на емоции.
	Надя стана и вдигна хавлията си.
	— Възможно е — спокойно каза тя. — Кой знае? Но междувременно искам да го изживея с теб.
	Сега нейният глас звучеше разсъдливо. Той загуби самообладание.
	— Надя, това е нелепо! И ти ми говориш толкова спокойно, сякаш ме каниш на кино!
	Внезапно му хрумна една мисъл.
	— Освен това какво ще си помислят родителите ти? Та аз съм техен гост! Това ще бъде голям удар за тях.
	— Ще ме разберат — отговори тя. — Тази вечер ще говоря с тях.
	Крийси я погледна с изумление.
	— Какво!
	Надя се усмихна.
	— Крийси, моите родители може да са старомодни местни фермери, но все пак са ми родители и аз ги разбирам. Знам как точно да говоря с тях и какво да им обясня. Ако не бъдем недискретни, всичко ще бъде наред.
	Тя вдигна роклята си и се облече. Крийси стоеше онемял. Надя се заизкачва по пътеката.
	— Почакай малко — извика той. — Почакай, моля те!
	Тя се обърна и го погледна. Лицето му изразяваше недоумение и ужас.
	— Какво е това отношение, по дяволите? Аз не съм говедо!
	Крийси размаха дрехите си в безсилие да намери подходящите думи.
	— Нямам ли право на мнение? Ти се самозабравяш! Нямам нищо общо с това, разбра ли!
	Надя се усмихна с лека, загадъчна усмивка.
	— Но нали каза, че ме харесваш?
	— Да — отвърна той, сякаш внезапно осъзна истината. — Казах, че те харесвам, а не че те обичам. Нали знаеш, че не е едно и също!
	— Засега и това ми стига — извика тя през рамо и продължи да се изкачва по пътеката, като остави Крийси да стои на скалата ядосан и объркан.


	Вратата не се заключваше. Хрумна му да я подпре със стол, но идеята му се стори глупава. Тя не идваше, а той лежеше в леглото и се чудеше дали наистина би обсъдила подобно нещо с родителите си. Хрумна му, че може да си тръгне и да довърши тренировките си другаде или да поговори с Пол като мъж с мъж. Можеше да му обясни положението и да го помоли да говори с Надя. Но как да каже на човека, че неговата дъщеря му се предлага? Той прокле безумието на момичето и потъна в неспокоен сън.
	Рано сутринта Крийси излезе да потича. Докато минаваше край Надур, видя Лора да се връща от сутрешната меса. Тя му махна с ръка, той й махна в отговор и продължи да тича. Помисли си, че това е добър знак. Поне не беше хвърлила вината върху него. Ясното утринно слънце разсея лошите му мисли. И изведнъж проумя същността на нещата. Надя само опипваше почвата, искаше да види как ще реагира. Явното му неодобрение можеше само да я нарани. Крийси продължаваше да тича. Трябваше да признае пред себе си, че се беше поблазнил. Тази млада привлекателна жена му се предлагаше, а той бе достатъчно стар, за да й бъде баща. Вярно, че стегнатото му тяло бе допринесло за това. Крийси потупа плоския си корем. На неговата възраст само един на сто мъже можеше да бъде толкова стегнат, а може би и един на хиляда. Той дори малко се възгордя.
	Крийси мина по обичайния си маршрут и се спусна към залива Рамла, когато нечий глас прекъсна мечтанията му.
	Някой го викаше по прякор — Уомо. Той се огледа и видя Салву. Старецът работеше на нивата си. Крийси се спря да побъбри с него.
	— От два дни не съм те виждал на Комино — каза старецът.
	— Утре ще ходя — отвърна Крийси. — Ще плувам дотам. Още ли не си уловил риба?
	Салву поклати глава.
	— Скоро обаче ще хвана, Уомо. Обещал съм ти да хвана една и ще удържа на думата си.
	Крийси продължи по пътя си.
	Когато стигна до заливчето, лицето му блестеше от пот. Той свали дрехите си и се гмурна в благодатната студена вода.
	По-късно, докато лежеше на плоската скала, Крийси отново се замисли за Надя. Вероятно щеше да изпитва неудобство при срещата с него. Той се надяваше, че в къщата цари същата непринудена атмосфера. Би било адски неприятно, ако сега, на този етап, се наложи да се мести. Ще направи опит да се държи нормално с нея. Сякаш всичко е било само на шега. Това ще улесни нещата. Крийси знаеше, че Надя е чувствителна. А и кой не би бил чувствителен след един толкова объркан брак? Вероятно това я бе направило безразсъдна. Ако опита отново, той ще бъде любезен, но непоколебим. В живота му няма място за подобна връзка.
	Крийси стана. Слънцето го бе изсушило. Той облече дрехите си и тръгна по стръмната пътека към къщата.
	Надя не се виждаше никъде, но в кухнята беше Лора.
	Крийси я погледна изпитателно.
	— Ще закусиш ли, Крийси? — весело попита тя. — Много си подранил тази сутрин.
	Макар че беше психически подготвен, той изпита облекчение. Лора беше в обичайното си настроение — явно предишната вечер не бе имало разговор. Крийси внезапно почувства глад и седна, а Лора чукна четири яйца в един тиган и сложи до тях парче шунка.
	— Вярно ли е, че американците ядат палачинки на закуска? — попита тя през рамо.
	Той кимна.
	— Да, със сироп. Но аз не съм ял палачинки, откакто бях дете.
	Лора постави пред него една чиния с омлет и друга — пълна догоре с топъл хляб. След това му сипа голяма чаша силно кафе и сложи вътре три препълнени лъжици захар. Сипа кафе и на себе си, седна срещу Крийси и започна със задоволство да наблюдава как той яде. Заслужаваше си да се готви, когато хората се хранеха с апетит. Лора забелязваше в него промяна. Добрата храна и тренировките си бяха казали думата.
	Тя заговори с обичайния си тон:
	— Снощи Надя разговаря с мен и Пол.
	Крийси се задави.
	— Не се притеснявай — каза Лора. — Ние сме си много близки и Надя не би направила нищо скришом от нас — тя е почтено момиче.
	— Тя е глупаво момиче! — избухна Крийси, разгневен от неудобството, което изпитваше. — Всичко това е лудост.
	Лора се усмихна.
	— Всяка любов е лудост. Хората я превръщат в такава драма, а тя е нещо съвсем естествено, не мислиш ли?
	— Любов! — възкликна той. — Чувал съм, че любовта е щастлива, когато е споделена. Как може тя да говори за любов! Никога не съм й давал повод за това. Не знам как й е хрумнало.
	Лора сериозно кимна.
	— Знам, а и Пол знае, че не си давал никакви поводи. Тъкмо затова засегнах тази тема. Искам да знаеш, че в нищо не те обвиняваме.
	Крийси заговори настойчиво и убедително.
	— Виж, Лора, аз много харесвам Надя. И това е всичко. Но дори да изпитвах нещо повече към нея, всичко щеше да бъде безсмислено. Изглежда, че тя не разбира това. След няколко седмици аз ще си тръгна. Трябва да свърша някои неща. Едва ли изобщо някога ще се върна. Очакванията й отново ще бъдат излъгани. Това е неразумно.
	Лора отново се усмихна.
	— Неразумно! Каква дума! А кога любовта е била разумна? — тя махна с ръка. — Почакай, изслушай ме. Знаеш за нейния брак. Последствията за нея са много по-тежки, отколкото си мислиш. Не заради това, което се случи. Не заради следите, които то остави в съзнанието й. Този брак повлия на положението й на Гозо. Тя иска да остане тук. Твърдо го е решила. Но тук е по-различно отколкото другаде. Тук тя не може да бъде като останалите жени. Не може да започне отначало. А тя е темпераментна. Иска да обича, без да се крие и без да се срамува. Затова говори с нас снощи.
	Крийси поклати глава.
	— Но защо е избрала точно мен, Лора? Обстоятелствата са против тази връзка. Първо, аз съм много по-възрастен от нея и, второ, смятам да си тръгна — окончателно.
	Той се замисли за нещо.
	— Вероятно смята, че може да промени решението ми.
	Крийси погледна Лора изпитателно, право в очите, и след това изрече:
	— Това е невъзможно. Трябва да я убедиш. Може да те послуша и да забрави тази безсмислица.
	Лора се замисли. Думите му я изненадаха, защото Надя беше практично момиче. Нещо я накара да се поколебае. Миналата вечер, когато заговори за това с родителите си, Надя беше пряма и откровена. Те веднага й изтъкнаха, че тази връзка няма бъдеще. Баща й бе пределно откровен.
	— Ще си отиде и ще те изостави — каза й той. — Нищо няма да го спре. Сигурен съм.
	Но тя му отговори, че знае това и го приема. В края на краищата тя го обичаше. Не беше дете. Не искаше от него постоянство. Знаеше, че е невъзможно. Но имаше право да бъде щастлива, макар и временно.
	Затова сега Лора поклати глава и каза:
	— Съмнявам се. Не мисля, че ще се опитва да те разубеждава.
	Тя забеляза изражението му — учудено, смутено и в същото време дръзко. Гласът й омекна.
	— Крийси, ти се харесваш на жените. Сигурно знаеш това. Не можеш да живееш в самота. Ти предизвикваш някакви чувства у хората. Всеки го прави по един или друг начин. Не можеш да очакваш, че ще изживееш живота си, без това да окаже влияние върху останалите. Без да повлияе върху самия теб. Да вземем хората в тази къща: Джоуи те боготвори. И това е естествено. Той е млад, а ти идваш от един много интересен свят, който той никога не е виждал. Надя е влюбена. Това също е естествено. След несполучливия си брак тя вероятно би искала да започне всичко отначало. Може би вижда в теб онова, което е липсвало у съпруга й.
	Тази мисъл я развесели и тя хвърли поглед към Крийси. Огромните му ръце лежаха неподвижно на масата. Те бяха покрити с белези. Както и лицето му.
	— Не си от най-крехките създания.
	Никаква реакция, сякаш не бе чул думите й. Нещо от това, което бе казала преди, бе намерило отклик в съзнанието му, бе го върнало към миналото.
	„Не можеш да живееш в самота.“ Това бе вярно. Толкова дълго бе живял така! Но всичко се промени.
	Крийси се върна в настоящето. Стана и каза:
	— Както и да е, но за това са необходими двама души. Каквото и да си е наумила, ще трябва да го забрави.
	Той тръгна да си ходи. На вратата се обърна и каза:
	— Лора, съжалявам за случилото се. Не искам да ви създавам неприятности. Може би трябва да си отида.
	Тя сви рамене.
	— Засега няма проблеми, а няма и да има. Радваме се, че си тук. А и много помагаш на Пол. Той имаше нужда от помощ това лято. Но с Надя трябва да се оправяш сам. Нищо повече няма да ти казвам. Няма да се меся нито на нея, нито на теб.
	Лора се усмихна.
	— Но не ми приличаш на човек, който се спасява с бягство — дори от жена.
	Крийси я погледна ядосан, видя широката усмивка на лицето й, излезе и затръшна вратата след себе си.
	Тя дойде две нощи по-късно, малко след полунощ.
	Вратата тихо се отвори и той чу стъпките на босите й крака по каменния под. Лунната светлина, идваща от малкия прозорец, осветяваше неясния й силует на вратата на спалнята. Тя стоеше неподвижно и го наблюдаваше. След това се приближи до леглото. Дрехата й шумолеше от допира с кожата.
	— Върни се в стаята си — каза той.
	Тя дръпна тънкия чаршаф и се пъхна до него.
	— Не искам да идваш тук. Върни се в стаята си.
	Леката й ръка обви кръста му, нежни устни го целунаха по рамото и се придвижиха нагоре към врата му.
	Той лежеше абсолютно неподвижен, сякаш безчувствен.
	— Надя, разбери: не те искам.
	Тя леко се надигна. Малките й меки гърди се притиснаха към неговите. Устните й бавно се движеха от врата към брадичката, а оттам — към устните му. Той се опита отново да й каже, че трябва да си отиде, но този път се оказа трудно.


>>	Глава 12

	Беше нисък и набит, облечен в маскировъчни дрехи. От колана на кръста му висяха ръчни гранати и малък радиопредавател. В ръце държеше автомат „Стърлинг“. Облегна се на каменния зид и задиша тежко; почиваше от спринта до двуетажната сграда през голото поле.
	След като се успокои, той бавно се придвижи към ъгъла. Знаеше, че зад него има дълъг и тъмен коридор, а в края на коридора стълбище, което води към горния етаж. Той се сви и се наведе ниско напред, с пръст на спусъка. Рязък автоматичен откос отекна в цялата сграда.
	Крийси стоеше в края на стълбите в дъното на коридора и го наблюдаваше как се приближава. Погледът му долавяше всяка подробност.
	Гумените подметки на ботите скърцаха: мъжът стигна до стълбището и отново се долепи до стената. Празният пълнител с трясък падна на пода, на негово място бе поставен пълен. Мъжът протегна ръка към радиопредавателя.
	— Качвам се — каза той, хвърли поглед към Крийси и се втурна нагоре по стълбите. Крийси го последва. Отново се чуха изстрели. В другия край на сградата експлодираха ръчни гранати.


	Те се втурнаха навън и се пръснаха из каменистата градина — петнайсет души, облечени в маскировъчни дрехи. Всички възбудено разговаряха. Джордж излезе последен, събра ги пред един нисък зид и им нареди да седнат.
	Занятието трая пет минути, но разборът продължи цял час. Джордж обсъди всички фази на атаката, като на отделни места критикуваше или хвалеше командосите. Той стоеше пред тях, а Крийси стоеше отстрани. В групата цареше въодушевление; това беше първото занятие, имитиращо реална обстановка, и всички бяха възбудени от новата атмосфера.
	Джордж свърши и се обърна към Крийси.
	— Някакви забележки?
	Крийси излезе няколко крачки напред.
	— Като цяло беше добре — каза той.
	Последва множество усмивки.
	— Но ако това беше истинско сражение, половината от вас щяха да бъдат убити или пленени.
	Усмивките изчезнаха. Крийси посочи един нисък и закръглен командос.
	— Грацио, ти вървеше по коридора плътно долепен до стената. Тази стена е каменна. Това увеличава опасността от рикошет. Казах ти, че винаги трябва да се движиш в средата на коридора. Струва ти се, че си изложен на куршумите, но е по-безопасно. Когато заобиколи ъгъла, беше ниско приведен, но почти веднага се изправи и се прицели на нивото на кръста. Цели се винаги ниско. Врагът може да легне на пода, но не може да литне във въздуха. В каменна или тухлена постройка като тази използвай рикошета като предимство.
	Грацио кимна посърнал, но Крийси не го оставяше на мира.
	— Ако аз бях терорист, сега щеше да си мъртъв. И още нещо — бавно сменяш пълнителя, много бавно. Тук бързината е от решаващо значение. Тогава си най-уязвим. Трябва да се упражняваш, докато те заболят пръстите. Докато стане рефлекс.
	Погледът му се плъзна нататък по редицата.
	— Всички трябва да се упражнявате! Това е въпрос на живот или смърт! Няма време за губене.
	Той посочи един по-висок мъж с гарвановочерни мустаци.
	— Доми, ти влезе с Чарли в стая номер две. Трябваше да останеш в коридора и да покриваш вратите на стаи три и четири. Няма нужда и двамата да влизате вътре. Там не ви чакат момичета!
	Цялата група се разсмя. Доми беше известен донжуан. Крийси направи разбор на изпълненията на почти всички в групата. Джордж безшумно се възхищаваше от обширните му и подробни наблюдения. Той забеляза настъпилата промяна в поведението на Крийси, докато инструктираше групата. Не беше мълчалив както обикновено. Говореше кратко и ясно. Джордж забеляза, че момчетата го слушат и поглъщат всяка негова дума. За тях Крийси бе човек с огромен опит и авторитет. Те го гледаха как сменя празния пълнител на автомата. Леко движение — и внезапен автоматен откос. Наблюдаваха го как стреля с леки картечници, автомати, карабини, как ги разглобява и сглобява със същата увереност, с която те си служеха с ножа и вилицата. Всички се упражняваха с него в ръкопашен бой и останаха поразени от бързината на рефлексите му. В групата имаше само тренирани, силни млади мъже на около двайсетгодишна възраст, а Крийси, който беше много по-възрастен от тях, можеше да ги надвие и в най-сериозната схватка. Затова сега го слушаха.
	Накрая той им каза, че като за пръв път са се справили добре. Похвали бързината, с която атакуваха, и решителността на действията им във вътрешността на сградата.
	— Но не стойте на едно място — отсече Крийси. — Движете се постоянно. Движете се и се оглеждайте. Знаете колко е лесно да се порази неподвижна цел. Затова вървете ниско приведени, непрекъснато се движете и се оглеждайте.
	Той направи крачка назад. Джордж каза още няколко думи и разпусна групата.
	Крийси не бе допуснат съзнателно до планирането на занятието. Джордж искаше да чуе едно безпристрастно мнение. Сега той го отведе настрана и попита:
	— Какво ще кажеш за тактиката като цяло?
	Крийси погледна към сградата и се замисли. Сценарият беше следният: в сградата, вероятно на втория етаж, се укриват четирима терористи. Заложници няма. Преговорите с тях не дават резултат и групата получава заповед да щурмува сградата.
	— В действията ви липсваше синхрон — каза той накрая. — Пет души останаха отвън, десет души влязоха вътре. Трябваше да влязат през задния вход. Първо, защото при подобна акция повечето хора влизат през други входове и, второ, защото при началото на акцията има вероятност терористите да побягнат в различни посоки.
	Крийси посочи прозорците на горния етаж.
	— Могат и да скочат — не е много високо.
	След това гласът му омекна.
	— Посоката и начинът на проникване бяха добри. Хареса ми идеята да се докара камион под прозорците от южната страна; а отвличането на вниманието от главния вход беше навременно и реалистично.
	Той сложи ръка на рамото на Джордж.
	— Планът е изготвен с много въображение, но аз предлагам по-малко да разчиташ на радиопредавателите. Те са от полза при наблюдение, но при нападение не бива да им се обръща толкова внимание, освен в случаите на затруднение.
	Крийси се усмихна.
	— Като цяло е добре, Джордж. Особено като се има предвид, че ти е за пръв път.
	Джордж беше поласкан.
	— Благодаря — каза той. — Дадоха ми сградата за един месец. Ще проведем тук още две занятия, а следващата седмица „Еър Малта“ ще ни даде назаем за час-два един „Боинг“, за да тренираме проникване в самолет.
	Групата се скупчи край багажника на полицейския ланд роувър, където се раздаваха бутилки студена бира. Крийси и Джордж се присъединиха към останалите. Докато стояха и пиеха, Джордж внезапно и с престорена строгост попита:
	— Между другото, мислех, че не възнамеряваш да работиш на Малта.
	Крийси го погледна озадачен, но бързо схвана думите му и невинно отвърна:
	— Господи, Джордж, та аз само помагам на чичо ти във фермата!
	Петнайсетте млади полицаи дочуха разговора и се усмихнаха. Усмихна се и Джордж.
	— Нямах предвид това, Крийси, и ти го знаеш; но както и да е, добре направи. Спести ни малко работа и поправи една несправедливост.
	Ставаше дума за един инцидент, станал преди няколко дни.
	Бе започнал сезонът за лов на лампуки — любимата риба на малтийците. Една вечер Крийси откара Надя до Мгар, за да купи риба от първия улов за сезона направо от рибарите. В морето се виждаха ярко осветените лодки, идващи от пролива на Комино. Той остави Надя на кея и отиде да пийне нещо в „Гленийгълз“.
	На бара се бе скупчила малка групичка: Микеле, Виктор, Тони, Сам и Шрайк. Те се отдръпнаха да му направят място. Сам му наля бира и групата продължи прекъснатия разговор. Всички бяха необичайно сериозни и Крийси се заслуша с интерес.
	Разговорът се въртеше около един местен тип — Бени, по прякор Татуировката. Огромните му рамене бяха покрити с татуировки. Бени беше много едър, много як и външно приличаше на несполучлив Франкенщайн. Макар че беше от Гозо, той дълги години бе живял на големия остров. Крийси бе чувал някои истории за него. В една от тях се разказваше за миналите избори. Един политик обещал, че в замяна на помощта, която му оказал при предизборната кампания, Бени щял да получи доходна служба при новото правителство. Бени бил наивен човек и здравата се потрудил, а след като избрали въпросния политик, той отишъл в офиса му, за да получи обещаната служба. След като чакал един-два часа, секретарката му съобщила, че политикът не помни да му е предлагал работа, че е прекалено зает и не може да се срещне с него. Ядосан, Бени тръгнал след секретарката и понечил да влезе в офиса, но политикът предвидливо бил заключил вратата. Бени побеснял и я разбил. Политикът избягал през прозореца, благославяйки късмета си, че офисът му се намирал на приземния етаж. Офисът бил хубав, с нови мебели и тапети. Бени си изкарал яда на него. Когато дошли полицаите, още се чували звуци от трошене на дърво.
	Никой от полицаите не бил въодушевен да го арестува — Бени се ползвал с отлична репутация. Полицаите водели със себе си две овчарски кучета. Те казали на Бени по мегафона, че ако не излезе доброволно, ще пуснат кучетата. Последвала много кратка тишина и след това отново се разнесли звуците на разрушението. Полицаите пуснали кучетата. След половин минута кучетата се върнали обратно — излетели през прозореца със счупени вратове.
	Бени извадил късмет. Съдията не обичал животни и не поддържал въпросния политик. Затова Бени получил само три месеца затвор.
	Последният му сблъсък със закона станал преди шест месеца. Той бил нает на временна работа като „пазител на реда“ в един бар на „Стрейт стрийт“ във Валета. Тази улица, известна като „червото“, поколения наред била свърталище на моряци, но след закриването на британската морска база за нея настанали тежки времена. Останали да работят само няколко бара. Някои от тях били любимо място на различни банди на малкото, но отявлени малтийски гангстери. Бени имал врагове сред тях и една нощ, докато „пазел реда“, изпратил двама за дълго време в болница.
	Същият съдия му дал едногодишна условна присъда, която била съкратена на шест месеца. За да не се поддава на изкушения, Бени се върнал у дома — на Гозо, за да прекара шестте месеца в относителна изолация.
	Бени често идваше в „Гленийгълз“. Няколко пъти бе пил с Крийси. Беше близък с местните хора. Държеше се приятелски и бе винаги готов да помогне — да издърпа лодката, да боядиса къщата или да сплаши някой чужденец, който създава неприятности.
	Крийси го харесваше. Веднъж Бени беше довел със себе си момиче — силно изрусена туристка, леко пийнала, привлечена от гангстерската му слава. Тя два пъти разля чашата на Крийси. Втория път, докато Бени беше в тоалетната, Крийси рязко й направи забележка.
	— Направих го, без да искам — възмутено каза тя. — Не ми говори с този тон.
	Когато Бени се върна, тя се оплака, че Крийси я е обидил.
	В бара настъпи тишина. Бени погледна Крийси изпитателно.
	— Тя се опитва да ни скара — обясни американецът и му разказа за разлетите питиета.
	Бени кимна, погледна Тони и на бара се появиха две нови питиета.
	— Ти май се уплаши от него, а? — презрително попита момичето.
	Бени поклати глава.
	— Не. И той не се уплаши от мен. А сега млъкни или се махай.
	Крийси го хареса, затова внимателно се вслушваше в разговора за неговия проблем.
	Оказа се, че срокът на присъдата му изтича след няколко дни. Ако дотогава наруши реда, ще трябва да лежи една година в затвора. Някои от враговете му на Малта се бяха досетили за това. При последния рейс на ферибота Виктор забелязал двама от тях на пристанището в Сиркева. Те чакали на опашка в една от многото коли и Виктор, както може да се предположи, направил така, че да не се качат на ферибота. Но сега колата им е първа на опашката за следващия рейс. Групичката на бара размишляваше какво може да се направи. Всички знаеха, че този следобед Бени ще ходи да пие в Марсалфорн, но не биваше да го молят да не ходи там. Гордостта му щеше да се разбунтува. Не можеха да предупредят полицията за надвисналата опасност. Ясно беше, че враговете на Бени идват за да предизвикат сбиване, но те щяха да изчакат удобен момент, а Бени нямаше да чака, докато го предизвикат. Всички търсеха решение на проблема, само Крийси мълчеше и обсъждаше вариантите сам със себе си. Не искаше да се забърква; никога не се месеше в чуждите вражди. Не беше негова работа — но, от друга страна, той вече шест седмици живееше в тази общност и беше приет от нея. Тези хора се отнасяха добре с него. Техните проблеми не можеха да не бъдат негови проблеми. Бени му допадаше.
	Затова, когато Виктор погледна часовника си и обяви, че трябва да тръгва, Крийси помоли Тони да се погрижи някой да откара Надя у дома.
	— Аз ще се поразходя с Виктор, да глътна малко чист въздух.
	Когато „Мелиталенд“ влезе в пристанището на Сиркева, Крийси стоеше с Виктор в кабината на щурвала.
	— Това е колата — посочи Виктор. — Отпред на опашката.
	Колата беше голям стар „Додж“, боядисан в бяло и червено, украсен с хромирани лайстни и жребец с вдигнати предни крака.
	— Всички гангстери карат такива коли — каза Виктор. — Внимавай, Уомо. Онези двамата не са от най-слаботелесните.
	Крийси кимна.
	— Кога потегляте?
	— След половин час.
	Американецът отвори вратата на кабината.
	— Ако не се върна, ще хвана следващия рейс. Не ме чакайте.
	Колите започнаха да се придвижват по трапа, а Виктор се наведе да наблюдава Крийси. Крийси издебна подходящия момент и пред очите на гангстерите слезе от ферибота. С небрежна походка той се приближи до редицата от чакащи коли. Мина покрай доджа и изведнъж се спря, с рязко движение отвори задната врата, влезе вътре и затвори вратата след себе си.
	Доджът започна да се клатушка на меките си ресори. От мястото си Виктор не можеше да види какво става в колата.
	Той изтича на мостика, но и оттам нищо не се виждаше. Изведнъж клатушкането спря. Виктор чу как двигателят на доджа забръмча; колата много бавно напусна опашката, излезе на пътя и се отдалечи от пристанището. След първата миля тя изчезна от завоя.
	След половин час всички коли бяха натоварени. Екипажът гледаше към мостика и чакаше сигнал за вдигане на трапа.
	— Чакайте! — провикна се Виктор.
	Той отново забеляза доджа.
	Колата спря до трапа. Крийси слезе от задната седалка и се качи на ферибота. Доджът потегли обратно към Валета.
	— Какво стана? — нетърпеливо попита Виктор, когато Крийси застана на вратата на кабината.
	Американецът сви рамене.
	— Решиха да не посещават Гозо това лято.
	Тонът му красноречиво показваше, че е излишно да се задават повече въпроси. Пътуването до Мгар мина в мълчание.

	* * *

	— И най-малката дреболия на тези острови не може да се скрие от теб, нали? — попита Крийси.
	Джордж кимна.
	— Само искам да разбера: какво им направи всъщност?
	— Поговорихме си — отвърна Крийси и направи опит да смени темата. — Кога е следващото занятие?
	Джордж се засмя.
	— Следващата седмица, по същото време. Страхотен разговор сте провели обаче. Онези двамата не са си показали носа цели три дни.
	— Значи са решили да се поправят — промърмори Крийси и се обърна към един от мъжете, които се смееха. — Грацио, готов ли си?
	Роувърът на Пол беше на поправка, а тази сутрин Крийси трябваше да отскочи до Валета. Грацио му бе предложил да го откара до Сиркева.
	Докато пътуваха по криволичещия крайбрежен път, Грацио се опита да завърже разговор, но скоро се отказа. Крийси явно беше настроен за размисъл. Всъщност той бе зает с мисли за предстоящото си заминаване.
	След две седмици щеше да бъде готов. Мисълта за заминаването предизвикваше у него противоречиви чувства. Сега, когато почти си бе възвърнал добрата форма, Крийси гореше от нетърпение да се заеме с работа. Подготовката беше тежка и продължителна и той успя да се справи с трудностите само заради целта, която си бе поставил. Сега беше почти готов и гледаше напред, съзнанието му бе погълнато от проверка на стратегията. Крийси се опитваше да предвиди евентуалните затруднения. Духът му изпреварваше тялото и изчакваше то да го догони. След две седмици те щяха да се слеят в едно цяло.
	Надя беше другото нещо, което го вълнуваше. Надя и неговият живот на Гозо. Заминаването му щеше да бъде окончателно, Крийси предчувстваше това. Обичаше я. Съзнанието за това му причиняваше физическа болка, повишаваше адреналина в кръвта му.
	След първата нощ тя премести дрехите си в неговите стаи. Той прие това. Един месец — и край. Беше я предупредил. Но така беше само през първите няколко дни. Една сутрин Крийси се събуди рано. Слънцето осветяваше спящото й лице: сериозно и беззащитно. Той разбра, че я обича.
	Беше казала, че ще бъде негова. През тези няколко кратки дни Крийси видя какво означава това. Тя му се отдаде изцяло, но не натрапчиво. Надя притежаваше природна проницателност и бе превърнала присъствието си в част от неговото ежедневие. След онзи ден тя никога повече не заговори за любов. Никога не се натрапваше, не сантименталничеше. Надя усмиряваше страстта си със здрав разум.
	Тя спокойно въведе своя ред.
	На изгрев-слънце Надя се измъкваше от леглото и слизаше в кухнята да направи кафе. Винаги, когато се връщаше, заварваше Крийси да прави сутрешните си упражнения. Надя сядаше на леглото и със сериозен поглед го наблюдаваше как разтяга мускулите си. След това Крийси сядаше до нея на леглото и пиеше кафето си. Рано сутрин беше тихо. Не говореше много. Той отиваше да тича — сега изминаваше вече по миля на ден — и след като приключеше, тя винаги го чакаше в заливчето със студена бира и хавлии. Крийси плуваше до Комино и обратно, без да се интересува от приливите и отливите. Двамата лягаха на плоската скала и около половин час се припичаха на слънце, а след това се прибираха в къщата. По някакво негласно разбирателство майка й й бе отстъпила задължението да приготвя закуската на Крийси. Надя пържеше яйца с шунка и му ги сервираше по обичайния непретенциозен начин, сякаш бе правила това години наред. По-късно той отиваше на полето и цял ден работеше с Пол и Джоуи.
	За Надя вечерите бяха изключителни. Тя отново се срещаше с него в залива; двамата плуваха заедно и разговаряха. Говореха за незначителни неща — нищо ангажиращо; но тези разговори обогатяваха чувствата им. Те общуваха и изпитваха приятна топлота от това, че са се усамотили заедно. Надя го виждаше да се усмихва, понякога дори да се шегува. Тя откри сухото му, леко цинично чувство за хумор. А Крийси откри в Надя една изключително интелигентна жена, излъчваща загадъчна еротика. Жена, която можеше да запълни празнотата в живота му, без да го ограничава.
	След вечеря те често излизаха. Отначало Крийси искаше само да й достави удоволствие: чувстваше, че тя желае това, желае хората да ги виждат заедно. Имаше нужда да покаже пред обществото, че е негова жена и не се срамува от това. Обикновено първо отиваха в „Гленийгълз“ за по едно питие. Крийси сядаше в ъгъла на бара и се присъединяваше към тълпата. В повечето случаи само слушаше разговора, придружен от задължителните остроумия. Надя седеше до него с ръка около кръста му — поза, демонстрираща притежание. За Шрайк, Бени, Томи, Сам и останалите това се разбираше някак от само себе си — момичето на Шембри и Уомо. Беше нормално.
	Странно, но единственият човек, който каза нещо по този въпрос, беше Джоуи. На другия ден, след като Надя си премести нещата в стаите на Крийси, американецът помагаше на Джоуи да натовари чувалите с лук на ремаркето. Джоуи беше мълчалив и замислен. Изведнъж той каза:
	— Що се отнася до Надя…
	Тонът му беше много сериозен.
	— Аз съм неин брат… и знам какво става. Не искам да ме разбереш погрешно.
	Крийси се извисяваше зад него, гол до кръста.
	— За какво да те разбера погрешно? — кротко попита той.
	Джоуи търсеше подходящите думи.
	— Ами… обикновено, когато някой съблазни сестра на приятеля си в собствената му къща, този приятел трябва да направи нещо.
	Джоуи беше дързък и в същото време се чувстваше неловко.
	— Не съм съблазнявал сестра ти — кратко отвърна Крийси.
	— Знам.
	Джоуи стовари един чувал върху ремаркето, обърна се и каза:
	— Просто не искам да си мислиш, че не съм готов да защитя честта на сестра си. Ако я беше съблазнил или наранил по някакъв начин, щях да се бия с теб, колкото и да си силен.
	Крийси се усмихна.
	— Знам. Няма да я нараня… или поне няма да го направя съзнателно. И ако мога, ще попреча на някой друг да го направи.
	Те продължиха да работят в мълчание. Джоуи се усмихна при внезапно хрумналата му мисъл и каза:
	— Така или иначе, ако бях направил опит да се намеся, Надя щеше да ме фрасне с тигана по главата.


	След бара те обикновено отиваха някъде да хапнат: в „Ил Кател“ в Марсалфорн или в „Та Сенк“ — малък луксозен хотел, чийто собственик беше италианец. Беше скъпо, но готвеха вкусно.
	Понякога завършваха вечерта в „При Барбарела“ — дискотеката на хълма над Марсалфорн. Крийси харесваше това място: старата къща на фермера, превърната в дискотека. Дансингът се помещаваше в централния двор. На покрива имаше бар. Барът беше на открито, под звездите, на чист въздух. Барманът Сенсу също беше негов любимец. Беше срамежлив, усмихнат, спокоен и разбираше от всичко. Крийси бавно пийваше коняк и с удоволствие слушаше дискомузиката, докато Надя бъбреше с приятели. При първото им идване тя много се учуди, когато Крийси внезапно каза: „Хайде да танцуваме.“ Просто не й се струваше такъв човек. Но той имаше дарба да танцува — тялото му се движеше в съвършен синхрон с музиката, мрачните му очи бяха полузатворени, страничният шум оставаше незабелязан за него.
	— Тромав е като мечок — бе казал Джоуи на майка си. — И изведнъж сякаш става друг човек и потъва в звуците.
	Прибираха се винаги преди полунощ. Тя нито веднъж не го помоли да останат до по-късно. Знаеше, че програмата на тренировките му е тежка.
	Завършваха деня в голямото легло, където се любеха. Беше хубаво, както и всичко останало. Чувстваха се пълноценни и удовлетворени. Нямаше хитрини и преструвки. Всеки опознаваше тялото на другия и изследваше усещанията му. Той бе властен, но нежен. Тя бе покорна, но не подчинена. Между тях имаше равноправие. Краткото време, преди да заспи, беше най-хубавото време за нея, най-прекрасното време. Тогава тя лежеше в леглото — винаги по-ниско от него — положила глава точно под гърдите му, и се чувстваше в безопасност под закрилата на мускулестата му ръка. Тялото й се оплиташе в неговото, краката им се преплитаха. През това време тя изгубваше спомените си. Беше прекрасно, защото знаеше, че на сутринта ръката му все още ще я обгръща; можеше да заспи безгрижна като дете.
	Лора беше права. Надя нито веднъж не заговори за предстоящото му заминаване. По негласно разбирателство никой не говореше за бъдещето.


	Той се отърси от размислите си. Те се спуснаха по склона към Сиркева и излязоха на пристанището. Крийси слезе от колата и се обърна към шофьора.
	— Благодаря ти, Грацио. Ще се видим следващата седмица. Упражнявай смяната на пълнителя.
	Грацио се усмихна.
	— Да — докато ме заболят пръстите.
	Крийси отиде при кормчията. Микеле беше на смяна. Той каза на Крийси, че Салву най-после е уловил дългоочакваната риба — едра сребриста платика.
	— Цял следобед те чака в „Гленийгълз“. Ако скоро не си тръгне оттам, няма да е в състояние да се прибере, а още по-малко да я сготви.
	Но Салву се крепеше. Широкият му кожен колан беше разхлабен, а ръкавите на ризата — разкопчани, но той се държеше. Барът беше препълнен и шумен и Тони и Сам здравата се трудеха. Джоуи седеше в ъгъла с Надя. Той махна на Крийси.
	— Дойдохме да те вземем. Ланд роувърът е поправен.
	Крийси си проправяше път през тълпата и изведнъж осъзна, че всичко това ще му липсва. Шрайк се бе унесъл в разговор с Бени. Те прекъснаха разговора за обичайните поздравления.
	— Всичко наред ли е, Уомо?
	— Всичко е наред, а, Шрайк?
	— Всичко е наред, нали, Бени?
	— Всичко е наред!
	Салву му махна с ръка и му подаде бира.
	— Днес ще вечеряме, Уомо. Хванах я най-после.
	— Същата риба ли, Салву?
	Старецът се усмихна.
	— Същата. Онази проклетница, дето ми избяга миналия месец.
	— Как разбра, че е тя? — сериозно попита Крийси.
	Усмивката на стареца стана по-дяволита.
	— Ами като я хванах, тя ми хвърли един поглед и каза: „Исусе Христе! Пак ли си ти?“
	— Тази платика обича да богохулства — каза Крийси, все още сериозен.
	Салву кимна.
	— Не се притеснявай, в неделя ще се изповядам и заради нея. Тази вечер преждевременно ще изкупи греха си. Ще гори в адски огън на пещта.
	Салву кимна към Надя.
	— Доведи със себе си и момичето. В осем часа. Ще имаш нужда от нея — да те занесе у дома.
	Беше фантастична вечер. Те седяха в сводестата кухня на старата къща, където живееше старият Салву, пиеха от силното му вино и го наблюдаваха как готви рибата. Къщата бе строена през XVI век. Пещта от черно желязо сякаш бе стояла тук цяла вечност. Платиката бе нарязана рано сутринта и оставена цял ден да се маринова във вино и лимонов сок. Салву вадеше някакви подправки от ненадписани буркани и помирисваше всяка от тях, мърморейки под носа си като стар магьосник. След това пъхна всичко в пещта, седна на масата при тях и си наля голяма чаша вино.
	— Четирийсет минути — каза той и намигна на Надя. — Време е за едно бързо питие.
	На една кука на тавана висеше птича клетка. Славеят беше сънен и уплашен от необичайната компания.
	— Дебела птица — каза Крийси. — Прекалено много скакалци й даваш.
	— Прав си — съгласи се Салву. — Има нужда от движение. Следващия път, когато тръгнеш да тичаш, вземи го със себе си.
	— Или го вземи да плува с теб до Комино — предложи Надя. — Тъкмо сам ще си хване скакалци.
	Салву тъжно поклати глава.
	— Мисли си, че е патица, и всеки ден иска риба.
	Рибата стана вкусна. Беше мека, ухаеше много фино и беше гарнирана със зеленчуци от градината на Салву и сухари, затоплени в пещта.
	Крийси и Надя се хранеха мълчаливо, докато Салву, развеселен от виното, си припомняше доброто старо време на Гозо. Надя се забавляваше и от време на време изразяваше престорено изумление, когато той им разказваше някои минали скандални случки.
	— Нямаш представа какво става под повърхността — каза Салву и смигна на Крийси. — Да вземем например дядото на Надя по бащина линия. И той беше един…
	— Ах ти, стари мръснико! — възкликна Надя. — Недей да клеветиш дядо ми. Та той е мъртъв от двайсет години!
	— Така е — съгласи се Салву. — Много женски сълзи бяха пролети на този ден.
	И старецът продължи да разказва за някои от похожденията на дядо й.
	— Внимавай — предупреждаваше той Крийси. — В жилите й тече същата кръв. Трябва добре да си отваряш очите.
	Завършиха вечерта със силно пикантно сирене.
	— Помага за пиенето — каза Салву и изля останалото в каната вино в чашата на Крийси.
	След това излезе навън и се върна с нова препълнена кана.
	Тръгнаха си късно след полунощ.
	— Китайците имат една поговорка: „Управлявай държавата така, както би сготвил една малка рибка.“ Ти заслужаваш да бъдеш премиер, Салву.
	— Вярно е, но тогава няма да ми остава време за риболов — усмихнат отвърна старецът, облегнат отстрани на вратата.
	След количеството вино, което беше изпил, бе цяло чудо, че изобщо можеше да стои прав.
	Крийси беше в същото състояние и макар че на Надя не й се наложи да го носи до вкъщи, трябваше от време на време да го подпира, когато той се препъваше по каменистата пътека.
	На сутринта Крийси за пръв път от месеци насам се чувстваше отпаднал.
	— Днес няма да тренираш — му каза Надя, докато слагаше подноса с кафето на леглото.
	Той я погледна с блуждаещ поглед, стана и отиде в банята. Тя дочу шум от течаща вода. След няколко минути Крийси излезе с хавлия около кръста и започна да прави упражнения.
	Надя седеше на леглото и го наблюдаваше. „Нищо не е в състояние да го възпре — помисли си тя. — Аз му готвя, правя любов с него, а снощи дори го сложих да си легне, но нищо не мога да направя, за да го задържа.“
	Крийси потвърди размислите й няколко минути по-късно, когато седна на леглото и започна да пие кафето си.
	— Надя, след десетина дни аз ще си отида.
	Той говореше тихо, без да я гледа.
	— Заминавам за Марсилия. Днес ще проверя разписанието на корабите.
	— Аз ще го направя — сухо заговори тя. — Имам една приятелка, която работи в туристическа агенция във Валета. Ще й се обадя. Мисля, че дотам има рейс веднъж седмично — на кораба „Толетела“.


	На другия ден пристигна писмо от Гуидо. Крийси го взе и се качи в стаята си. Там внимателно разгледа плика. Беше отварян и наново залепен. Повторното залепване не покриваше изцяло старото лепило. Крийси седна с плика в ръка и дълго размишлява. След това го отвори. Вътре имаше четири страници, изписани с четливия почерк на Гуидо. За първата страница беше залепен отрязък от билет за гардероба на железопътната гара в Марсилия.
	Тази нощ той написа две писма: едното — до Париж, до един генерал от френската армия. При Диенбиенфу този генерал — тогава млад подофицер — беше тежко ранен. След капитулацията Крийси три седмици го носи на гърба си, докато стигнаха в лагера за военнопленници. Така му спаси живота.
	Сега Крийси искаше услуга от него — спецоборудване — и молеше генерала да му го изпрати в Марсилия до поискване.
	Второто писмо беше до един собственик на бар в Брюксел, бивш наемник, който се бе превърнал в официален пощальон и доверено лице. В него отново ставаше дума за пакет, който искаше да получи в Марсилия.


>>	Глава 13

	Времето напредваше.
	След два дни Крийси щеше да отпътува за Марсилия. Утре щеше да тренира за последен път с групата на Джордж.
	Той работи до късно вечерта. През отворената врата на спалнята виждаше как Надя спи. Дългите й черни коси бяха разпилени по бялата възглавница.
	Крийси не обичаше да остава длъжник. Тази нощ той се трудеше заради Джордж. Двамата бяха обсъждали работата по двойки в групата. Крийси беше препоръчал това. От личния си опит в работата с Гуидо знаеше, че двама души, всеки от които добре познава начина на мислене и постъпките на другия, в екстремни ситуации действат по-ефективно отколкото всеки сам за себе си, дори в цяла група. Сега Крийси преценяваше всеки член на групата и размишляваше кой с кого би могъл да работи.
	Той си водеше бележки за специализираните тренировки на всяка отделна двойка и отново ги преценяваше въз основа на резултатите от последните няколко седмици.
	След като приключи с това, Крийси състави списък на оборудването, необходимо на групата.
	Накрая нахвърли някои бележки относно тактиката, като опита да си представи типа ситуация, в която Джордж би могъл да попадне.
	Крийси започна работата си в девет часа и приключи късно след полунощ. Масата му беше отрупана с листа хартия. Той стана, протегна се, разгъна схванатите пръсти на дясната си ръка и влезе в спалнята.
	Докато се събличаше, Крийси гледаше Надя. Нощта беше топла и тя бе завита до гърдите само с чаршаф. Изведнъж откри, че я сравнява с Рика. Тялото на Надя беше по-слабо, но кожата й бе същата — като кадифе, поставено под стъкло. Лицето й беше по-строго, но имаше същата коса — черна, права и гъста. Това беше друга красота — по-оригинална, по-изтънчена. Във влюбените очи на Крийси красотата на Надя изглеждаше по-индивидуална, свързана с интелекта й. Огледало на душата.
	Той се пъхна в леглото до нея; тя промърмори нещо в съня си и механично се смъкна по-надолу, премести главата си на гърдите му, обгърна с ръка кръста му и отново потъна в дълбок, спокоен сън.
	Съвършена интимност: мъж, който лежи гол до красива жена, без да прави любов с нея. Да получава удоволствие единствено от допира с нея, от това, че спят заедно.


	Групата бе постигнала очевиден напредък. Това беше третото им упражнение; момчетата бяха подготвени и се справиха добре. По-късно, когато пред тях застанаха Джордж и Крийси, те бяха уверени в себе си и получиха повече похвали, отколкото забележки. Тъй като това беше последното занятие на Крийси, момчетата настояха да пийнат заедно по едно питие на прощаване. Крийси запротестира и обясни, че ще изпусне последния ферибот, но те бяха подготвили всичко предварително. Един от патрулните катери на ВСМ щеше да го откара от митницата до Мгар.
	— Вече предупредих Надя по телефона — каза Джордж. — Ще те чака в „Гленийгълз“ в осем часа.
	В бара му подариха вратовръзка. Беше на червени и бели ивици — цветовете на Малта; а върху тях беше изобразен черен орел. Това беше униформената вратовръзка на групата. Подаръкът означаваше, че Крийси е приет за неин неофициален член. Джордж произнесе кратка реч, в която му благодари за оказаната помощ и му пожела всичко хубаво за в бъдеще. След това младите полицаи започнаха здравата да се напиват.
	След известно време Крийси отведе Джордж на една маса в ъгъла и му даде списъците, които беше съставил през нощта. Заедно прегледаха списъка на необходимата екипировка. Крийси се спря на отделни точки от него.
	— Тези са произведени в Русия или в нейните сателити. Мисля, че имате възможност да ги получите от Либия.
	Джордж се усмихна.
	— Утре ще заведа военния им аташе на обяд.
	Той погледна към Крийси и се замисли.
	— Ти много ми помогна. Мога ли да направя нещо за теб?
	Погледът на Крийси стана сериозен и той каза сухо:
	— Да, Джордж. Кажи ми, ти ли проверяваш кореспонденцията ми?
	Джордж бе почтен човек и не беше способен на коварство. Отговорът се изписа на посърналото му лице. Крийси изпита облекчение, отпусна се на стола и отпи от бирата си.
	— Крийси, знаеш каква ми е работата — гласът на Джордж стана глух от неудобство. — Не бих искал да любопитствам, но… всъщност работата ми се състои тъкмо в това. А ти не си обикновен турист.
	— Всичко е наред, Джордж. Не те обвинявам. Просто исках да знам дали не е било направено още при изпращането.
	Внезапно му хрумна нещо.
	— Колко души от твоя екип видяха писмото?
	Джордж поклати глава.
	— Само аз — каза той натъртено. — Няма извадени копия. Аз лично разлепих плика и след това отново го залепих.
	Крийси се усмихна.
	— Трябва да се упражняваш повече.
	Джордж си възвърна усмивката, облекчен от това, че Крийси толкова леко прие нещата. След това отново стана сериозен.
	— Гуидо е бил много предпазлив, но аз успях да разбера достатъчно, за да отгатна какво възнамеряваш да правиш. Очевидно знаеш на какъв риск се излагаш. Бих искал да ти помогна, но знаеш, че не мога.
	Крийси кимна.
	— Но ти ръководиш разузнавателна организация. Ще се почувстваш ли длъжен да докладваш за плановете ми в Централното бюро на Интерпол?
	Джордж погледна с недоумение и попита:
	— Какви планове?
	След това хвърли поглед към часовника си.
	— Допивай си питието, катерът те чака. Ако в осем часа не бъдеш в „Гленийгълз“, Надя ще ми се разсърди. И тогава може да стане страшно.
	Двамата мъже станаха. Преди да се присъединят към останалите, Джордж добави:
	— Вече имаш приятели тук, Крийси. Особено на Гозо. Каквото и да се случи с теб, след като си отидеш, не го забравяй.
	— Няма — отвърна Крийси. — Благодаря ти.
	Това бе вечер за сбогуване. Крийси искаше да заведе Надя в „Та Сенк“, но когато влезе в „Гленийгълз“ и видя навалицата там, стана ясно, че поне един час трябва да остане в бара.
	Досега никога не беше завързвал приятелства. Когато влезе в голямото сводесто помещение, шумът го погълна и той стана център на внимание. Крийси изпита непознато досега усещане. Всички бяха там: рибари и фермери, Шрайк и Бени, братята Мици, Пол, Лора и Джоуи. Виктор му подаде питие, а Надя седна до него и му показа една телеграма, която бе пристигнала сутринта. Изпращаше я генералът от Париж. Молбата му беше изпълнена.
	Разговорът и пиенето течаха спокойно; Крийси се чувстваше уютно и на мястото си. Не му беше тъжно и нито веднъж не се поколеба в решението си да замине сутринта. Макар че тук, на това място, се чувстваше щастлив, той бе живял достатъчно дълго и трудно, за да знае, че забрави ли за целта си, ще се прости с щастието. Не можеше да остане повече тук и да живее спокойно с мисълта, че се е отказал от тази цел.
	Желанието му да отмъсти не бе намаляло. Сякаш го бе затворил в чекмедже. На сутринта щеше да отвори чекмеджето. През следващите седмици това желание щеше да властва над съзнанието му и да го накара да забрави всичко останало.
	Но в тази последна вечер чекмеджето още стоеше затворено. Нямаше тъга. Дори Надя бе изпълнена с енергия и веселие. Крийси реши, че по-късно ще говори с нея. Ще се опита да й обясни. Тя заслужаваше поне това. През изминалите седмици Надя нито веднъж не се опита да го разубеди и да го склони да остане. Нито веднъж — никакъв намек или дори жест. Това донякъде го изненада, но той познаваше нейната твърдост и хладнокръвие. Вземеше ли някакво решение, не го променяше.
	Бени му донесе ново питие и каза на Надя:
	— Ще ти го отнемем за минута.
	Те излязоха на балкона на спокойствие и едрият мускулест островитянин внушително заговори:
	— Уомо, ако някога имаш нужда от помощ и не се обадиш първо на мен, много ще ти се разсърдя.
	Крийси се усмихна.
	— Ще се обадя първо на теб. Обещавам.
	Бени кимна със задоволство.
	— Просто изпрати телеграма до „Гленийгълз“ и Тони ще ме намери по всяко време на денонощието.
	Те се върнаха вътре. Този път Крийси отведе Пол настрана.
	— Дължа ти пари. Пол — каза той.
	Фермерът явно се изненада.
	— За какво?
	— Много добре знаеш — отвърна Крийси. — Почти два месеца живях в твоята къща и се хранех до насита, а това струва пари.
	Пол се усмихна и каза:
	— Е, добре. Ще включа в сметката твоите петнайсет фунта седмично — толкова получава всеки работник земеделец тук. Така че сме квит.
	Той махна с ръка, за да спре по-нататъшните възражения на Крийси.
	— Крийси, никъде не бих могъл да намеря работник за през лятото, който да свърши толкова много работа. Сериозно ти говоря. Да не обсъждаме повече това.
	Пол отново се присъедини към тълпата. Крийси не можеше да направи нищо повече. Само сви рамене и го последва.
	След няколко минути американецът се сбогува с всички и си тръгна с Надя.
	Приличаха на млади влюбени в първите дни на тяхната любов. Нямаше усещане за раздяла, нямаше тъга. Те седнаха на маса отвън на терасата и си поръчаха риба. Трябваше да признаят, че макар и да беше вкусна, не бе така както при Салву. Изпиха бутилка студено вино „Соаве“, след това още една. За Крийси тази вечер бе по-мъчителна, защото на сутринта съзнанието му щеше да бъде заето с планове и приготовления за смърт и разрушение; и защото Надя със своя начин на поведение му помагаше. Тревожеше се за това какво ще остави след себе си на Гозо. Не искаше да си я спомня тъжна и тя не му даде повод за това. Поведението й демонстрираше самоувереност и сила и успокояваше неговите скрити угризения на съвестта. А Надя искаше да постигне тъкмо това.
	След вечеря те отидоха в „При Барбарела“. Крийси искаше да се сбогува със Сенсу.
	— Всичко е за моя сметка — каза Сенсу с любезната си усмивка.
	Крийси попита Надя дали иска да потанцуват. Тя поклати глава.
	— Почти пълнолуние е. Хайде да идем да поплуваме за последен път.
	Те допиха питиетата си, върнаха се във фермата и се спуснаха по каменистата пътека към заливчето. Влязоха в прохладната вода и се прегърнаха. Кожата й беше хлъзгава като мокро стъкло.
	Любиха се на плоската тераса. Крийси лежеше по гръб, за да й спести всяко възможно неудобство от допира с грапавата скала; но след като Надя се намести върху него, той не чувстваше нищо друго, освен нежната й топлина. Както винаги, те правеха любов бавно; страстта постепенно нарастваше. Той ясно виждаше очертанията на малките й гърди, осветени от луната, овалното й лице и тъмните очи, притворени от удоволствие. Когато страстта им достигна връхната си точка, от гърдите й се изтръгна дълбок стон и тя нежно и силно притисна коленете си към тялото му.
	По-късно Крийси говореше, а тя седеше гола, обхванала коленете си с ръце. Очите й бяха впити в неговите.
	Той й разказа какво смята да направи и защо. Описа й физическото и душевното си състояние при пристигането в Неапол. Разказа й как Гуидо и Елио уредиха да получи работата. Разказа й за първите си работни дни, за това как съзнателно отбягваше Пинта и как след това бавно и постепенно се сприятелиха.
	Крийси беше красноречив. За първи път в живота си бе способен истински да разкрие чувствата си. Може би се дължеше на обстановката, на нощта, на това, че току-що бяха правили любов, или просто защото обичаше жената, която толкова внимателно го слушаше, но той намираше подходящи думи, за да опише как се бе чувствал и какво се беше случило.
	Разказа й за деня, прекаран сред планините, когато Пинта му подари разпятието. Каза й, че това е бил най-щастливият и най-истински ден в живота му. Думите му съживиха Пинта. Надя кимаше с глава в знак на разбиране, а той й разказваше за момичето — за нейното безгрижие, любознателност и наивна гордост от живота.
	Разказа й за последния ден, за отвличането и за това как тя го извика по име, докато той лежеше на тревата. Как се събуди в болницата, как не знаеше със сигурност дали ще оживее, но го желаеше с всяка фибра от тялото си, как непрекъснато чуваше този последен вик и долавяше безпокойство в гласа й.
	Как по-късно Гуидо му съобщи, че е мъртва и че е била изнасилена.
	Крийси млъкна и в малкия залив се възцари тишина. След дълго мълчание Надя заговори. Беше положила глава на коленете си и мократа й черна коса почти докосваше скалата. Когато вдигна глава, на слабата светлина той видя, че по лицето й се стичат сълзи.
	— Не плача за това, че си отиваш, Крийси. Обещах си да не го правя — поне докато ти си тук.
	Плътният й глас трепна.
	— Плача заради Пинта. Вече я познавам. Докато разказваше за нея, ти сякаш я съживи и аз я опознах така, като че ли е мое дете. А когато ми разказа за смъртта й, сякаш я видях. И сега плача за нея.
	Думите й го утешиха. Тя можеше да разбере защо той трябва да си отиде, въпреки че я обича.
	— Обичам те — каза Крийси.
	Надя вдигна поглед към него.
	— Знам. Но не очаквах, че ще ми го кажеш.
	— Нямах такова намерение.
	— Тогава защо го направи?
	— Не знам точно. Може би защото говорехме за Пинта, а и, честно казано, исках да ти го кажа, преди да си тръгна. Дори и да е безсмислено.
	— Не е безсмислено, Крийси.
	Искаше й се да продължи. Да му каже всичко. Но както и със сълзите, тя беше обещала пред себе си да не го прави. Надя стана и погледна към озареното от луната море.
	— Какви са шансовете ти да оцелееш? — попита тя.
	— Много малки — категорично отговори той.
	— Но ако оцелееш, ще се върнеш ли при мен?
	Надя се обърна с лице към Крийси. Той стана.
	— Да, но не ме чакай. Не отивам да се самоубивам. Когато има и един процент възможност за оцеляване, това не е самоубийство. Но шансовете ми са приблизително такива.
	Крийси се приближи към нея и я прегърна.
	— Така че не ме чакай.
	— Просто исках да съм наясно — каза тя и силно, страстно го целуна. — Направи го, Крийси! — гласът й стана по-настоятелен. — Направи го! Убий ги! Всички! Те заслужават това. Мразя ги толкова, колкото и ти.
	Надя се притисна към него и почувства силата му. Тя прокара ръце по стегнатите мускули на гърба и раменете му. Когато заговори, устните й докоснаха врата му.
	— Не се тревожи за мен. Не мисли за мен. Мисли само за тях и за това какво са направили.
	Гласът й беше изпълнен с омраза и дори — той чувстваше това — преливаше от омраза.
	— Всяка сутрин ще ходя с майка си на църква. Ще се моля. Ще се моля да ги убиеш и няма да се изповядвам. Само ще се моля, а когато умреш или се върнеш тук, ще се изповядам.
	Те взеха дрехите си и тръгнаха към къщата. Думите и настроението й го бяха развълнували дълбоко. Имаше нещо, което Крийси не разбираше, което му убягваше. Но реакцията и чувствата й спрямо отмъщението му, това, че тя се идентифицираше с него — всичко му помогна да настрои и избистри мислите си за предстоящата цел.
	Надя не искаше повече да се любят. Не искаше и да спи. До изгрев-слънце имаше само няколко часа. Тя лежеше до него в леглото, с глава върху гърдите му, заслушана в равномерното му дишане.
	При изгрев-слънце тя тихомълком се измъкна, стана и отиде в другата стая да събере дрехите му и да му приготви чантата. Най-отгоре сложи касетофона. Няколкото касети бяха прибрани в страничния джоб. След това със слаба усмивка отново ги извади, отдели една от тях и я пъхна в касетофона.
	След това слезе в кухнята, приготви закуската, свари кафе и се качи горе с подноса.


	Трябваше да се качи на първия ферибот за Малта. Джоуи сложи чантата му в ланд роувъра и седна на мястото на шофьора. Лора го прегърна, целуна го по бузата и му пожела на добър час. Той я задържа в прегръдките си и й благодари за това, че му е помогнала да възстанови силите си.
	След това стисна ръката на Пол.
	— Всичко е наред, а, Пол?
	— Всичко е наред, Крийси!
	Надя реши да не го изпраща на ферибота. Тя се приближи, повдигна се на пръсти и го целуна по устните, пожела му късмет и след това отново се върна при родителите си. Ланд роувърът се отдалечи по пътя. Лицето й беше безизразно.
	След половин час Надя излезе пред къщата и видя как „Мелиталенд“ излиза от пристанището.
	Знаеше, че Крийси ще бъде до кормчията — с Виктор или Микеле, Когато всички заеха местата си, тя го видя да се приближава към вдигнатия трап и да гледа към хълма. Той й помаха с ръка. Надя му махна в отговор и продължи да гледа, докато фериботът зави край Комино и се изгуби от погледа й. Тя отиде в кухнята да помогне на майка си. Лора недоумяваше. Хората на Гозо бяха емоционални, а лицето на дъщеря й не изразяваше никакви емоции.
	Вечерта Надя тръгна по пътеката към Рамла, застана на билото на хълма и в далечината зърна белия кораб, който излезе от голямото пристанище и се насочи на север.
	Салву, който работеше на нивата си под хълма, забеляза как момичето стои и гледа към морето. Искаше да я повика, но след това проследи погледа й, видя кораба и мълчаливо се върна към работата си.
	Едва когато корабът изчезна в мрака отвъд хоризонта, тя се обърна и бавно се върна във фермата. Качи се в стаите, където бяха живели заедно, съблече дрехите си и се пъхна в леглото. Придърпа възглавницата му към себе си и я притисна към корема си.
	Нощта се изпълни с риданията й.


>	Книга трета

>>	Глава 14

	Сделката беше неизгодна за двамата араби. Трябваше да вземат или всичко, или нищо. Те не искаха петдесетте картечници „MAS“ и петстотинте автомата „Армалайт“ без ракетните установки. Това постави Льоклерк в затруднение. Както и всички търговци на оръжие, той работеше полулегално, като използваше пазара на държавната оръжейна промишленост. Неговият човек от министерството му бе съобщил, че точно на тези араби държавата няма да продава ракетни установки. Такава била политиката. Макар че имаха сертификат от една малка държава в Персийския залив, пратката щеше да бъде прехвърлена в Бейрут. Можеха да я получат кои ли не: леви, десни, фалангисти. Организацията за освобождение на Палестина или някой взвод на Ливанските пионерчета.
	Той въздъхна; трябваше отново да се обади на своя човек в министерството.
	— Може би ще успея да ви намеря още една-две — каза Льоклерк на по-възрастния от двамата — лъскаво облечен мъж с лице на хищник.
	Мъжът поклати глава.
	— Трябват ни поне шест, мосю Льоклерк — каза той на отличен френски. — Иначе ще ни се наложи да направим поръчката другаде, например в Монте Карло.
	Льоклерк отново въздъхна и мислено изруга. Онзи проклет американец в Монте Карло се опитваше да провали целия му бизнес. Щеше да им продаде достатъчно ракетни установки, за да започнат трета световна война.
	— Ще видя какво мога да направя.
	Той стана и заобиколи бюрото си.
	— Обадете ми се сутринта, в единайсет часа.
	Те си стиснаха ръцете и Льоклерк ги изпрати до изхода.
	Крийси седеше във фоайето на рецепцията и четеше списание.
	— Влез в офиса ми — каза му Льоклерк. — Аз ей сега ще дойда.
	Когато търговецът се върна, Крийси разглеждаше снимките на оръжия, окачени по стените. Французинът му посочи един стол и седна зад бюрото си. Двамата мъже се погледнаха изучаващо. Пръв заговори Льоклерк.
	— Изглеждаш много добре. Има голяма промяна от последния път, когато се видяхме.
	— Когато ме видя за последен път, аз бях пияница — кратко отвърна Крийси.
	Във въздуха витаеше враждебност. Льоклерк заговори за това.
	— Нямаше нужда да караш Гуидо да ме заплашва.
	Крийси мълчеше и с присвити очи изучаваше французина. Льоклерк беше висок червендалест мъж, леко пълен. Беше облечен в тъмносин костюм. Бе добре избръснат, с добре поддържан маникюр, приличаше на преуспяващ борсов посредник. Крийси го познаваше от времето, когато Льоклерк беше едър и безжалостен здравеняк наемник. Французинът въздъхна и сви рамене.
	— Крийси, никога не сме били приятели. Аз нямам вина за това. Но съм ти задължен. Задължен съм ти по две причини: ти ми спаси живота в Катанга. Само това би било достатъчно.
	Той леко се усмихна и продължи:
	— Задължен съм ти и заради Родезия. Ти ми помогна да получа много добра, много изгодна поръчка. Затова е естествено да ти помогна и без Гуидо да ми говори за пищно погребение.
	— Не си ми задължен за Родезия — каза Крийси. — Те ми платиха, за да получат съвет от мен. Просто стана така, че ти им предлагаше това, от което имаха нужда.
	— Добре — отстъпи Льоклерк. — Но в Катанга беше различно. Опитай се да разбереш, че има и други хора, освен Гуидо, които те смятат за приятел, независимо от това как го приемаш.
	Настъпи мълчание. Изведнъж се случи нещо, което силно изненада французина: Крийси се усмихна. Усмихна се широко и непринудено.
	— Добре. Благодаря ти — каза той. — Приемам го.
	Льоклерк бавно се съвзе, като си даде сметка, че човекът, седящ пред него, наистина се е променил. Не бе просто оздравял: търговецът го познаваше от времето, когато Крийси беше в разцвета на силите си. Американецът се беше променил душевно. Имаше същия заплашителен вид, но усмивката на лицето му беше искрена и непосредствена.
	— Всичко ли си приготвил? — попита Крийси.
	Льоклерк кимна съсредоточено.
	— Да. Поръчката ти беше разнообразна. Аз ти предлагам няколко алтернативи. Можеш да си избереш.
	Той хвърли поглед на часовника си.
	— Хайде да обядваме. След това ще отидем в склада. Междувременно моите хора ще приготвят всичко.
	Крийси кимна, но не стана от стола. Като че ли обмисляше нещо. Накрая се реши.
	— Льоклерк, имаш ли връзки с хора, които доставят фалшиви документи — паспорти, шофьорски книжки и така нататък?
	— Мога да ти помогна — каза французинът. — На коя държава?
	— Франция, Белгия, Канада или Америка — отговори Крийси. — Всъщност няма значение. Свързано е само с езика. Аз говоря френски, а английският ми е с провлачен северноамерикански акцент. Проблемът е, че ми трябват бързо — за след пет дни.
	Льоклерк доближи върховете на пръстите си и се замисли.
	— Най-лесно ще бъде да ти намеря френски паспорт — каза той накрая, — но само ако го използваш извън страната.
	— Няма да го използвам в страната, както и оръжието. Давам ти честната си дума.
	Льоклерк кимна.
	— Вече получих думата на Гуидо. Носиш ли снимки?
	Крийси бръкна във вътрешния си джоб, извади оттам един плик и го остави на бюрото.
	— Дванайсет са. Имам нужда от документите, които всеки обикновен французин носи със себе си при пътуване в чужбина.
	Льоклерк отвори едно чекмедже и пусна плика вътре.
	— Добре, още тази вечер ще се свържа с хората по телефона.
	Той го погледна, сякаш се извиняваше.
	— Ще струва скъпо, Крийси. Не е за мен, сигурно разбираш — аз няма да взема комисиона. Но бързината на поръчката увеличава цената.
	Крийси отново се усмихна.
	— Няма проблем. Хайде да вървим на обяд.
	Те се запътиха към вратата и Льоклерк си помисли, че ако Крийси още веднъж му се усмихне, той ще получи припадък.


	Корабът „Толетела“ бе пристигнал в Марсилия предната вечер. Крийси взе такси, отиде право на гарата и взе от гардероба черен кожен куфар. Влезе в ресторанта, намери една спокойна маса, поръча си кафе и разпечата писмото на Гуидо. Провери цифрите, набра шифъра и отключи куфара. Вътре имаше голям плик от кафява опаковъчна хартия. В плика имаше ключ, карта на Марсилия и два комплекта документи. Единият включваше паспорт и лични документи на името на Луиджи Рака — търговец на зеленчуци от Амалфи. Вторият комплект съдържаше документи за микробус „Тойота“. Крийси разгъна картата на града и забеляза малкото мастилено кръгче и инструкциите, изписани на полето, след това прибра всичко в куфара и затвори ключалката. Докато пиеше кафето си, очите му шареха из ресторанта и се спираха на стъклената преграда, зад която се движеше тълпата на гарата. Но мислите му бяха насочени към Гуидо. Без неговата помощ операцията щеше да се осъществи безкрайно трудно. Крийси знаеше, че Луиджи Рака наистина е търговец на зеленчуци, който изобщо не подозира, че някой използва името му. Знаеше, че паспортът и другите документи са изработени от най-добрия фалшификатор в Неапол — град, който с право се гордее с фалшификаторите си. Знаеше, че когато пристигне в Неапол, всичко ще бъде готово. След седмица щеше да започне да убива.
	Предполагаше, че Пиетро е докарал по суша микробуса в Марсилия. Трябваше да поговори с Гуидо за неговата безопасност по време на операцията.
	Крийси допи кафето си, спря едно такси и отиде до пощата да прибере пратките, пристигнали от Париж и Брюксел. След това нае стая в малък хотел, като се регистрира с документите на Луиджи Рака.


	Стъпките по каменния под отекнаха сред стоманените греди на високия таван. Дълги редове опаковани сандъци бяха подредени един върху друг на палети, поставени под лабиринт от тръби и кранове. Крийси вдишваше познатия мирис на арсенал: аромата на смазка и метал. Този участък от склада беше отделен с тежка стоманена стена и врата, заключена с катинар. Льоклерк отвори вратата и натисна ключа за осветлението. Над главите им блесна ред неонови тръби и освети две дълги метални зелени маси: едната празна, другата отрупана с различни видове оръжие и боеприпаси.
	Льоклерк застана до вратата, а Крийси бавно тръгна край пълната маса, като разглеждаше различните оръжия. След това се върна и се спря пред първата редица, където бяха пистолетите. Льоклерк се приближи към него.
	— Искаше един калибър 45 и един по-малък и по-лек — той посочи с жест пистолетите. — Избери си.
	На масата имаше дузина пистолети различно производство и няколко вида заглушители. Крийси взе един „Колт-1911“ и един британски „Уебли-32“. Льоклерк остана малко изненадан от втория му избор.
	— Знам, че е старомоден — каза Крийси, — но е надежден, а и съм свикнал с него.
	Той се обърна и сложи двата пистолета на другата маса зад него, а след това избра два заглушителя и ги остави при пистолетите.
	— Ще взема по петстотин патрона за всеки.
	Льоклерк извади малък бележник и химикалка и си записа нещо. Те се приближиха към следващия вид оръжие — автоматите. Имаше четири разновидности — израелски „Узи“, британски „Стърлинг“, датски „Мадсен“ и още един, който Крийси веднага взе в ръце — „Инграм“, модел 10. Металният приклад беше сгънат и оръжието беше само десет инча и половина*. Приличаше по-скоро на голям пистолет отколкото на автомат и имаше скорострелност хиляда и сто изстрела в минута.
	[* Инч = 2,54 см. — Бел.прев.]
	— Използвал ли си такъв досега? — попита Льоклерк.
	Крийси кимна и претегли в ръка оръжието.
	— Да. Във Виетнам. Най-голямото му предимство са малките размери. Скорострелността му е по-скоро голяма, но за моите цели е идеална. Все пак може ли да я понамалим?
	— Да, до ден-два.
	— Добре.
	Крийси сложи оръжието на масата зад себе си.
	— Ще взема осем пълнителя и две хиляди патрона.
	Следваха две снайперски карабини: модифицирана М-14 с мерник „Уийвър“ и британска L4A1 със стандартен мерник 32. Крийси избра М-14.
	— Тази е с два пъти по-висока скорострелност — отбеляза той. — Ще взема два резервни пълнителя и стандартна кутия патрони.
	Те се приближиха към гранатометите.
	— Две мнения няма — каза Крийси. — Като се имат предвид размерите и теглото, работа ще ми свърши РПГ-7*.
	[* Руска техника. — Бел.прев.]
	Льоклерк се усмихна и взе в ръце дебелата тръба.
	— Бих могъл да продам милиони от тях, ако имах откъде да ги взема.
	Той хвана тръбата в двата й края и ги завъртя. Тя се развинти в средата. Крийси кимна със задоволство.
	— Вариант „Д“ — каза той. — Още по-добре. Какви са стандартните опаковки за ракети?
	— Сандъци по осем или дванайсет — отговори Льоклерк, завинти установката и я остави до инграма.
	— Тогава искам сандък с осем — каза Крийси и продължи по-нататък — към гранатите. Взе британската „Осколочна-36“ и „Фосфорна-87“. — Трябва ми по-малко от стандартната опаковка. Твоите момчета ще могат ли да сковат сандък с по петнайсет от всяка?
	— Ще могат — отвърна Льоклерк.
	След това Крийси взе една двуцевка с рязани приклад и цеви. Отвори цевите, обърна ги към светлината и ги огледа, след това ги затвори и остави пушката до гранатите. Тя изглеждаше неуместна до другите оръжия.
	— Две кутии бренеке — каза той и Льоклерк си записа.
	Продължи по-нататък: избра нощен прицел „Трилукс“, десантен нож с кания и няколко типа паласки.
	В края на масата бе поставена плитка метална тавичка с някакви малки предмети. Крийси взе няколко от тях и ги разгледа по-отблизо.
	— Съвсем нови са — съобщи Льоклерк иззад рамото му. — Може би не си виждал такива досега?
	В ръката си Крийси държеше малка кръгла тръбичка. От единия й край на половин инч стърчеше тънка игла.
	— Използвал съм такъв вид детонатори — отвърна той, — но без часовников механизъм.
	Льоклерк взе друга метална тръбичка. От нея стърчаха два щифта като електрически щепсел. Той развинти тръбата и показа на Крийси кадмиевата батерия и двете скали. След това съедини часовниковия механизъм с детонатора. Получи се тръбичка дълга по-малко от два инча с диаметър три четвърти инч.
	Льоклерк се усмихна.
	— Електрониката толкова улеснява нещата! Гуидо изрично ми спомена за един килограм пластичен експлозив. Приготвил съм го, но е на друго място.
	— Добре — каза Крийси, като хвърли поглед върху масата. — Това е всичко, от което имам нужда.
	Льоклерк прегледа изброените от американеца неща и любопитството му се смеси със задоволство. Изпълнението на поръчката на Крийси бе занимание, което му доставяше професионално удоволствие. Не знаеше за какво точно клиентът му ще използва всичко това и нямаше намерение да го разпитва. Просто през следващите седмици щеше да чете италианските вестници. Той знаеше много за миналото и опита на американеца и имаше представа за разрушителната мощ на тези оръжия.
	— Можеш ли да ми намериш хубав лек кобур за подмишница за уеблито и кобур за колта?
	Льоклерк кимна.
	— За колта от стандартните брезентови кобури?
	— Ще свърши работа.
	Крийси бе извадил рулетка и бележник.
	— Имаш ли кантар?
	— Разбира се.
	Льоклерк отиде в главния отдел на склада, а Крийси се зае да измерва с рулетката.


	— Къде да те оставя?
	— Някъде около рибарското пристанище.
	Крийси не му съобщи името на хотела, в който беше отседнал. Вече знаеше, че може да се довери на Льоклерк, но човек трудно се отказва от старите си навици.
	Французинът попита:
	— Какво друго да направя за теб в Марсилия? Имаш ли нужда от женска компания?
	Крийси се усмихна и поклати глава.
	— Мислех, че си търговец на оръжие.
	— Знаеш каква ми е работата — отговори Льоклерк. — Когато продаваш, трябва да следиш къде отива стоката ти. С арабите е най-трудно — те откарват у дома много малка част.
	— Но иначе бизнесът ти сигурно върви — отбеляза Крийси. — По света има достатъчно малки войни, които карат половината заводи за оръжие да работят извънредно.
	— Така е — промърмори Льоклерк, — а дали бизнесът върви добре или зле, зависи от гледната точка. Възраждането на исляма предизвиква все повече войни — това е жестока религия.
	Той хвърли поглед към Крийси.
	— Освен за търговците на оръжие много работа ще има и за хора като теб.
	Крийси сви рамене.
	— Възможно е.
	Те спряха до кея и Крийси отвори вратата.
	— Значи в четвъртък вечер, в десет — каза той.
	Льоклерк кимна.
	— Ще те чакам.


	Крийси погледна картата на града и каза на таксиметровия шофьор да го остави на ъгъла на улица „Сент Оноре“. Беше се отбил в хотела да се преоблече и сега носеше по-прости работни дрехи — джинси и риза. Очите му блуждаеха безцелно из улиците, докато прекосяваха града в източна посока. Той харесваше Марсилия. Човек може да потъне в този град, да остане анонимен. Всеки си гледа работата. Беше идеалното място за пласьори на наркотици и търговци на оръжие или просто град, в който да се изгубиш.
	Таксито спря, Крийси плати на шофьора, повървя десет минути и стигна до ъгъла на улица „Катина“. Постоя там няколко минути — оглеждаше улицата.
	Това беше работническо предградие. Жилищни сгради с евтини квартири, малки работилници и фабрики. По средата на улицата имаше ред заключени гаражи. Той намери номер единайсет и без да се оглежда, извади ключ и отвори гаража, след това включи осветлението и затвори вратата.
	По-голямата част от пространството беше заета от микробус „Тойота Хайъс“, боядисан в тъмносиво и с избелял черен надпис отстрани: „ЛУИДЖИ РАКА — ТЪРГОВЕЦ НА ЗЕЛЕНЧУЦИ“.
	Микробусът изглеждаше стар и раздрънкан, но Крийси беше сигурен, че двигателят и спирачките са в отлично състояние. Той отвори задните врати и веднага видя пред себе си на пода на микробуса намотан електрически проводник, с щепсел накрая. Крийси леко се усмихна на предвидливостта на Гуидо, взе щепсела, отиде до стената и го пъхна в контакта. Крушката в микробуса освети всичко останало, което се намираше вътре. Имаше дъски, няколко чувала, здраво натъпкани с памучни конци, руло дебело кече, дървен тезгях със закрепено на него менгеме и сандъче с инструменти. Крийси остави всичко това на земята зад микробуса, след това се премести в началото на купето и внимателно разгледа облицовката, която опираше със задната си страна в седалката на шофьора. Той се върна при сандъчето с инструменти, намери една отвертка и като внимаваше да не надраска боята, отвинти дузината конусни винтове. Фалшивата преграда леко падна назад и откри пространство, дълбоко около един фут, на широчината и височината на купето на микробуса. Крийси доволно промърмори нещо, изнесе преградата и внимателно я облегна на стената на гаража. След това извади рулетка и бележник и си записа точните размери на тайника.
	След като направи справка с предишните бележки, той състави приблизителен план и го залепи на стената на гаража.
	През следващите два часа Крийси работи, без да спира. Той измерваше дъските и ги отрязваше с електрически циркуляр.
	Работата му доставяше удоволствие, но накрая му се наложи да прекъсне, защото въздухът в затворения гараж стана задушен. Навън се беше стъмнило и Крийси се разходи на прохладния въздух, за да избистри мислите си. След това попадна на малко бистро и се отби да вечеря.
	На следващата сутрин в осем часа той се върна в гаража. Работи без прекъсване до обяд, след това отиде да обядва в същото бистро: храната беше проста и вкусна, а в своите работнически дрехи и с разговорния си френски Крийси се чувстваше на мястото си и не се отличаваше от останалите чести посетители на заведението.
	Следобед той привърши рязането на дъските и ги монтира в купето. Първо постави основната рамка, а след това и диагоналните греди, всяка от които попадна точно в предназначената за нея сглобка. Крийси отстъпи назад и огледа работата си. Сега тайникът приличаше на огромна недовършена детска мозайка. В четвъртък той щеше да я запълни с липсващите парчета.
	Когато се завърна в хотела, Крийси погледна в указателя и се обади на агенция за коли под наем. Уреди да наеме микробус „Фиат“ за двайсет и четири часа, за следващия ден, на името на Луиджи Рака.
	Льоклерк чакаше заедно с един нощен пазач. На улицата нямаше никой друг. В десет и пет тъмносин микробус зави иззад ъгъла и спря на стотина метра от тях. Фаровете примигнаха два пъти и угаснаха.
	— Иди на другия ъгъл и ме чакай — каза Льоклерк на пазача. — Не се връщай, докато този микробус не си тръгне.
	След като пазачът потъна в мрака, микробусът се приближи.
	— Всичко наред ли е? — попита Крийси и слезе от кабината.
	— Да — отговори Льоклерк и отключи вратата на склада.
	Точно зад вратата, върху вилката на един електрокар, стояха три дървени сандъка. Те бяха означени с „А“, „В“ и „С“. Льоклерк последователно ги посочи:
	— Муниции, оръжие, друга екипировка.
	След минута-две сандъците бяха натоварени на микробуса и Крийси отново се качи в кабината.
	Льоклерк го погледна.
	— Ела в офиса ми утре следобед. Документите ти ще бъдат готови.
	Крийси кимна и микробусът се отдалечи.
	Той обикаля града четирийсет минути, като променяше скоростта и правеше непредсказуеми завои. Накрая, доволен от това, че не го следят, Крийси пристигна на улица „Катина“ и паркира на петдесет метра от гаража. Угаси фаровете и двигателя и половин час остана да седи в микробуса, като се оглеждаше и ослушваше. После запали двигателя и се приближи до вратата на гаража. Бързо свали трите сандъка и ги премести в гаража. Заключи вратата и се прибра с микробуса в хотела си, като по пътя продължаваше да гледа през цялото време в огледалото.
	Рано сутринта Крийси върна микробуса, който беше взел под наем, и в девет часа отново беше в гаража. Той отвори капаците на трите сандъка и едно по едно разположи оръжията, кутиите с мунициите и гранатите на определените за тях места. Загреба с шепи памучните отпадъци и започна да запълва с тях всички пролуки между оръжията и рамката. След това върху целия скелет окачи завеса от кече. Отиде да донесе фалшивата преграда и като отново внимаваше да не надраска боята, я завинти на старото й място. Почука с юмрук на няколко места. Ако се съдеше по звука и вибрациите, всичко беше здраво закрепено. Накрая Крийси се разкрачи и се залюля напред-назад, разклащайки микробуса на ресорите му.
	Той кимна удовлетворен. Оръжието беше натоварено и готово за превозване.


	Льоклерк му подаде плика през бюрото. Крийси извади от него паспорта и документите и ги разгледа по-отблизо.
	— Добри са — каза той. — По-добри, отколкото очаквах. Колко струват?
	Льоклерк печално сви рамене.
	— Единайсет хиляди франка.
	— Заслужават си — каза Крийси, извади едно руло банкноти и отброи сумата. — За другите неща вече сте уредили плащането с Гуидо.
	Льоклерк кимна.
	— Ще изпрати парите на сметката ми в Брюксел.
	Той помълча, после добави:
	— Взимаш ги на истинската им цена, нищо не съм добавил.
	— Благодаря ти — отвърна Крийси и леко се усмихна. — Вече сме квит.
	Льоклерк се усмихна и стана.
	— Толкова малко ли струва животът ми? Надявам се, че не е така.
	Крийси му подаде ръка.
	— Когато ми връщаш услугата, важно е самото действие, а не неговата стойност. Между другото, известно ми е, че в твоята работа трябва да се сътрудничи на правителството и че нашата сделка е съвсем неофициална. Ако упражнят натиск върху теб, кажи им, че си мислел, че аз още работя за Родезия. Но за документите не споменавай на никого — дори на Гуидо.
	Льоклерк се усмихна.
	— Добре. Когато е необходимо, мога да бъда абсолютно невинен. На добър час.
	На вратата Крийси се спря в колебание и накрая се реши:
	— Доста си пошетал за мен — спокойно каза той. — Благодарен съм ти за това. Ако някога имаш нужда от моята помощ, свържи се с мен чрез Гуидо.
	Льоклерк се канеше да седне, но когато вратата се затвори, той остана надвесен над стола с отворена уста. След това бавно се отпусна на стола и се прекръсти. Понякога се случват чудеса.


>>	Глава 15

	Гуидо седеше на терасата и наблюдаваше през бинокъла как синьо-белият ферибот приставаше. Той беше сигурен в документите, но често пъти колите, идващи от Марсилия, се обискираха най-внимателно.
	Трапът беше свален, поток от леки автомобили започна да се изнизва на пристанището и да се подрежда в три редици. Последваха няколко камиона и едно ремарке контейнер. След това се появи сивият микробус. Гуидо видя как Крийси слезе от кабината и се облегна отстрани на микробуса с изражение на отегчено безразличие. Беше облечен в избелял джинсов комбинезон и държеше в ръка голям кафяв плик, с който безцелно се потупваше по крака.
	Минаха двайсет минути, докато митническият инспектор стигна до него. Междувременно Пиетро беше излязъл на терасата.
	— Пристигна ли?
	— Да — промърмори Гуидо, без да отмества поглед от доковете.
	Чиновникът внимателно прегледа документите и след това се приближи към задната част на микробуса. Крийси отвори вратите, митничарят му върна плика и се качи вътре. Сякаш мина цяла вечност, докато се появи. Държеше нещо в ръка. Гуидо се вцепени; наведе се напред и нагласи бинокъла, за да вижда по-добре. Накрая разпозна предмета и забеляза как Крийси кимна, а стаеният в дробовете му въздух със свистене излезе навън.
	— Какво е това? — попита Пиетро.
	— Пъпеш! Мошеникът иска пъпеш!
	Пиетро се разсмя.
	— Евтино му излезе.
	Сивият микробус се придвижи до портала с охраната: този път спря за кратко, след което излезе и се вля в движението. Гуидо свали бинокъла и погледна часовника си.
	— Ще се обади преди уреченото време. В такъв случай ще обядвам навън. Ще се оправиш ли сам?
	— Разбира се — отговори Пиетро. — Пожелай му успех от мое име.
	— Ще му пожелая — сериозно каза Гуидо. — Ще му е необходим.


	Гуидо влезе в ресторанта с брезентова чанта в ръка. На вратата се спря, очаквайки очите му да привикнат към слабата светлина. Беше почти обяд, а освен Крийси, който беше седнал на масата в ъгъла, и един отегчен сервитьор заведението беше пусто. Когато Гуидо се приближи, Крийси стана и двамата сърдечно се прегърнаха. Гуидо отстъпи назад и критично огледа приятеля си.
	— Гозо ти действа добре. Подмладил си се с десет години.
	Крийси се усмихна.
	— Всички ти изпращат много поздрави.
	Те седнаха и си поръчаха лек обяд: калцоне и салата.
	— Добре ли мина в Марсилия? — попита Гуидо веднага щом сервитьорът се отдалечи.
	— Отлично — отговори Крийси. — Льоклерк много ми помогна, но се чувстваше засегнат от това, че си го сплашил.
	Гуидо се усмихна.
	— Както и да е, не му е навредило. Как е Надя?
	В първия момент този въпрос озадачи Крийси.
	— Добре е. Знаеше ли за това?
	— Предполагах.
	И Гуидо му разказа за телефонното обаждане и за това как се е опитал да я разубеди.
	— Но предполагам, че това не я е смутило.
	Крийси поклати глава.
	— Не.
	— Как прие заминаването ти?
	Крийси сви рамене — това донякъде го бе озадачило.
	— Съвсем нормално. Никакви сълзи, никакви емоции… Тя е странно момиче.
	Сервитьорът се приближи с поръчания обяд и бутилка вино и след това ги остави сами.
	— Изпратих Пиетро в Марсилия — каза Гуидо. — Свърши почти цялата подготвителна работа, ходи дори в Рим и Милано.
	— Добро момче — отбеляза Крийси.
	Известно време се храниха мълчаливо. Нямаше нужда да разпитва за благонадеждността на Пиетро, но все пак чувстваше, че трябва да каже нещо.
	— Може да се изложи на опасност.
	Гуидо кимна.
	— Когато всичко започне, ще го изпратя на Гозо. Ще остане там, докато нещата приключат. И без това има нужда от почивка.
	— Заслужава си я — съгласи се Крийси и повтори: — Той е добро момче. Ще се оправиш ли без него?
	Гуидо се усмихна.
	— Ще затворя пансиона за по-дълго време. Ще приготвям само обяд и вечеря за редовните посетители. Работата ще бъде много по-лека.
	Крийси не изрече обичайните банални забележки за загубата на пари. Нямаше нужда нищо да казва.
	Гуидо отвори ципа на брезентовата чанта и извади оттам пет връзки с ключове, две градски карти и една папка. Той бегло прегледа ключовете. Към всички връзки бяха прикрепени висящи етикети. Гуидо каза:
	— Апартаментът в Милано, вилата край Виджентино, недалеч от града „Алфета ГТ“, апартаментът в Рим и „Рено 20“ в Рим.
	Крийси пое ключовете и се усмихна.
	— Чувствам се като собственик!
	— Наемател — усмихна се Гуидо в отговор. — Всичко е наето за три месеца, считано отпреди десет дни.
	— Има ли начин следите да доведат до теб?
	Гуидо поклати глава.
	— Невъзможно е — апартаментите и вилата са наети от Ремарк в Брюксел под фалшиво име. И тук връзката се прекъсва. Аз наех колите, като използвах името Луиджи Рака. Между другото той е вдовец и сега е на гости при дъщеря си в Австралия. Няма да се връща няколко месеца.
	Той разгъна картите на градовете и посочи оградените места, обозначаващи апартамента в Милано и бунгалото извън града.
	— Много е усамотено и има гараж, който се заключва. Вътре е алфетата.
	Гуидо му посочи апартамента в Рим и гаража на две преки от него, в който стоеше реното.
	— В апартамента и бунгалото има консервирани храни и пари — той потупа папката. — Тук са адресите.
	— Добре — каза Крийси предоволен. — Нали не си забравил за „сондите“?
	Гуидо се усмихна, бръкна в чантата и му подаде през масата два блестящи цилиндъра. Крийси взе единия и започна внимателно да го разглежда.
	Беше направен от анодиран алуминий — около три и половина инча дълъг, с диаметър три четвърти инч, заоблен в двата края. Той хвана краищата, леко ги завъртя, цилиндърът се отвори и се показа фина резба. Крийси надникна в двете половини. Вътрешността беше също толкова гладка, колкото и отвън.
	— Изработиха ми ги в една местна работилница — каза Гуидо, като взе цилиндрите и ги пусна обратно в чантата. — Малко по-големи са от нормалните — това е неудобно, струва ми се.
	На лицето на Крийси се появи тънка усмивка.
	— Той може да остане недоволен, но аз ще бъда много любезен.
	Гуидо прибра ключовете и картите и остави пред себе си само папката.
	— Спомняш ли си Веруа? — попита той. — От Легиона?
	— Да — отговори Крийси. — Изкара два срока служба и след това напусна армията. Започна да остарява.
	— Точно така — каза Гуидо. — Сега живее тук, в Неапол. През първите десет години, след като напусна Легиона, той работи за Кантарела в Сицилия като горила. Преди около две години изпадна в немилост и се премести да живее тук заедно с омъжената си дъщеря. Често идва да се храни в пансиона. Обича да си спомня за миналото. Аз не го помня добре — дойдох в Легиона няколко месеца преди той да напусне, — но той те помни. Често говори за теб — за първите ви дни във Виетнам.
	Крийси кимна.
	— И тогава не беше от мълчаливите. Знае ли нещо за тази операция?
	Гуидо поклати глава.
	— Нищо не знае. Но по-важното е, че е много разочарован от Кантарела. Смята, че босът не се е грижил добре за него. Честно казано, Веруа си е такъв по природа — обича да се оплаква. Както и да е, с малко побутване той доста се разприказва за Вила Калачи и за обстановката вътре — и той предаде папката на Крийси. — Всичко е вътре, заедно с другите подробности, които успях да измъкна.
	Крийси разгледа съдържанието на папката. Вътре имаше план-скица на вилата и нейните околности, както и няколко страници със забележки.
	Той вдигна поглед от папката и каза:
	— Гуидо, наистина много ми помагаш. Благодаря ти.
	Гуидо сви рамене, извика сервитьора и го помоли да донесе кафе.
	— Знам, че си запланувал да събираш информация в процеса на работата — каза той. — Но това може да ти спести малко време.
	— Със сигурност — съгласи се Крийси и хвърли поглед към план-скицата. — Във Вила Калачи е трудно да се проникне, а той почти не излиза от нея.
	Гуидо се усмихна.
	— И съвсем ще престане да излиза, когато научи, че е станал мишена. Имаш ли някакви идеи как да проникнеш вътре?
	— Няколко — отговори Крийси, — но ще си запазя правото на избор за по-късно, когато науча повече подробности.
	Всъщност той вече знаеше как точно ще проникне във вилата. Беше взел решение след пребиваването си в Палермо преди три месеца. Трябваше да го обсъди с Гуидо, но имаше причина да не го прави.
	Донесоха им кафето, Крийси отпи и заговори по главния въпрос:
	— След Конти в Рим аз ще действам напълно самостоятелно. Никакви контакти, никакви уговорени места. Дотогава ще съм се отървал от двете коли и микробуса — нали разбираш защо?
	Гуидо леко се усмихна.
	— Разбира се. Дотогава и полицията, и Кантарела може да проумеят кой извършва убийствата. Няма да им отнеме много време, за да проследят връзката ти с мен, и тогава ще ми задават въпроси, а аз не мога да кажа това, което не знам.
	Крийси кимна със сериозно лице.
	— Те ще видят, че не знаеш. Това винаги е очевидно — и двамата имаме опит в задаването на подобни въпроси. За теб е по-безопасно наистина да не знаеш.
	— Но така усложняваш собственото си положение — отбеляза Гуидо. — А Бог ми е свидетел, че и без това ще ти бъде достатъчно трудно.
	Американецът се усмихна.
	— Ще импровизирам — няма да ми е за пръв път. А междувременно как да държа връзка с теб? Не искам да използвам телефона.
	Гуидо посочи папката.
	— На първа страница има номер на пощенска кутия до поискване тук, в Неапол. Изпращай ми телеграми с телефонния номер и часа и аз ще ти се обаждам от уличен телефон.
	Крийси бързо отвори папката и прочете номера.
	— Добре. Ако нещата вървят гладко, изобщо няма да се свързвам с теб, докато не приключа с всичко.
	Последва дълго мълчание.
	— Още ли си твърдо решен? Както преди?
	— Да — нищо не се е променило. Все още искам да ги убия. Това ми е болката.
	— Мислех, че Надя е променила нещо в теб, че е прогонила някаква част от омразата ти.
	Крийси дълго време се готвеше да отговори — мислеше над думите на Гуидо. След това поклати глава и тихо каза:
	— Обичам я, Гуидо. И тя ме обича. Но това не променя нищо. Онова дете направи възможна любовта ни. То ме направи способен да обичам — показа ми как да допусна това да се случи.
	Ъгловатото му лице беше мрачно, гласът му бе станал глух от обзелото го чувство.
	— Разказах всичко на Надя и — странно: тя ги мрази толкова колкото и аз. Не разбирам точно как, но тя сякаш е с мен и ме подтиква към действие.
	Крийси се отпусна на стола си и пое дълбоко дъх, за да овладее чувствата си.
	— Знам, че това е противоречие, но се опитвам да не мисля за Надя — той леко се усмихна. — Ще повярваш ли, Гуидо? Аз! На петдесет години — и влюбен!
	Гуидо поклати глава. Стана му много тъжно.
	— Кога ще започнеш?
	Крийси се наведе напред. Гласът му стана по-сух.
	— Днес заминавам за Милано — утре рано сутринта ще бъда на вилата. Първите ми цели са Рабия и Сандри, трябва да накарам някого от тях да проговори — вероятно Рабия. На външен вид ми изглежда само мускули, бавно загрява — ще грохне по-бързо от Сандри.
	Той сви рамене.
	— Няколко дни ще го наблюдавам, след това ще го пипна.
	Гуидо взе папката, прибра я в чантата и затвори ципа. Двамата мъже станаха.
	— Ти излез пръв — каза Гуидо.
	— Добре. Предай на Пиетро, че му желая приятна почивка — и че му благодаря.
	— Ще му предам — каза Гуидо. — Той ти пожелава успех.
	Те се прегърнаха. Крийси взе чантата и излезе.


>>	Глава 16

	Джорджо Рабия беше на работа. Работата не беше особено изморителна. През последните два часа той бе обиколил няколко бара в източната част на Милано. Беше четвъртък вечер: според боса му — ден за плащане.
	Рабия беше едър тромав мъжага, злобен по природа. Когато се ядосаше, движенията му ставаха по-бързи и тогава му харесваше да бие хората. Беше напълно подходящ за работата си и я вършеше добре, макар и бавно — винаги по един и същи начин.
	Беше полунощ; той беше приключил с баровете и се канеше да премине на клубовете. Беше облечен в удобно широко сако, което правеше фигурата му да изглежда още по-масивна. Под сакото, под лявата си мишница Рабия носеше кобур с пистолет „Берета“. Под дясната си мишница носеше дълга мека торба от велур, която се затваряше с шнур. Беше пълна до половината.
	Той остави ланчата си в зона, забранена за паркиране, пред нощния клуб „Папагайо“, и стъпи с масивните си крака на паважа.
	Рабия се гордееше със своята ланча — беше сребрист металик и бе оборудвана със стереоуредба „Браун“ и музикален клаксон. Отзад, на гърба на задната седалка, имаше дакел играчка; главата на дакела се клатушкаше нагоре-надолу според движението на колата. Беше подарък от любимата му приятелка.
	Независимо от това, че изпитваше сантиментална привързаност към тези скъпи вещи, Рабия не си правеше труда да заключва колата и дори да сваля ключа от таблото. Всеки малък крадец в Милано знаеше на кого принадлежи тази кола и какви могат да бъдат последствията, ако само се докосне до нея.
	Той бавно тръгна към клуба, като леко предвкусваше първото си питие за тази вечер; по стар навик Рабия винаги го пиеше тук.
	Собственикът го видя да влиза и щракна с пръсти на бармана. Когато Рабия стигна до бара, там вече го очакваше голям скоч. Той отпи с наслаждение и огледа заведението.
	Няколко двойки танцуваха на тихата музика, изпълнявана от самотен пианист. Мъжете бяха на средна възраст, с вид на бизнесмени; жените — млади момичета от заведението. Клубът беше скъп и преуспяващ. Рабия забеляза едно момиче да излиза от дамската тоалетна и да се приближава към една от масите — високо и русо, с големи гърди, които се показваха от роклята с дълбоко деколте. Не беше я виждал досега — сигурно беше нова. Той бавно си отбеляза наум, че трябва да помоли да му я изпратят някой следобед.
	След като Рабия допи питието си, собственикът на клуба се приближи и му подаде пачка банкноти. Той внимателно ги преброи, след това бръкна под сакото си, разхлаби връвта на торбата и ги пусна вътре. Кимна на усмихващия се собственик и посочи с брадичката си:
	— Новото момиче — русокосата. Изпрати я при мен в понеделник следобед, в три.
	— Разбира се, синьор Рабия.
	Когато излезе на улицата, той глътна малко свеж въздух и се запъти към ланчата. Ако беше малко по-светло, а и ако беше наблюдателен човек, Рабия щеше да забележи, че главата на дакела леко се поклаща.
	Той се качи в колата, като грухтеше от усилие, и тъкмо се канеше да посегне към ключа на таблото, когато усети допира на студен метал в тила си и чу невъзмутим глас:
	— Не мърдай.
	Първата му реакция беше учудване.
	— Ти знаеш ли кой съм аз?
	— Ти си Джорджо Рабия и ако още веднъж проговориш, ще ти бъде за последен път.
	Една ръка се пресегна над лявото му рамо и разтвори сакото му. Рабия почувства, че му вземат оръжието, и застана съвсем неподвижно: вече наистина се уплаши. Мъжът зад него го познаваше — значи не беше дошъл заради торбата от велур. Мотивът му не беше обир. Може би неприятностите се дължаха на групата на Абрата.
	Гласът прекъсна нервните му размишления.
	— Ще запалиш двигателя и ще действаш според моите нареждания. Ще караш бавно, без да привличаш вниманието. Недей да хитруваш, иначе моментално ще умреш.
	Рабия потегли внимателно; инстинктът му подсказваше, че заплахите на мъжа отзад не са празни приказки.
	Той излезе от града и тръгна на юг. След като задминаха предградията, Рабия започна да разсъждава по-бързо. Ако това бе началото на война за територии, вече щеше да бъде убит — или вън от клуба, или в запустелия район на складовете, откъдето току-що бяха минали. Този глас го озадачаваше. Имаше лек неаполитански акцент и още нещо, което не можеше да определи. Реши, че мъжът не е италианец и това го накара да се замисли за друго. Преди няколко месеца неговият бос Фосела беше влязъл в пререкание с групата „Юнион Корс“ от Марсилия във връзка с пласиране на наркотици. Може би те бяха се засегнали повече, отколкото можеше да се очаква; но откъде този неаполитански акцент?
	Малко преди Виджентино му бе заповядано да завие и да поеме по един второстепенен път, а след това да продължи по кална пътека. Може би щеше да има надежда за спасение, след като слязат от колата — мъжът ще свали оръжието от врата му; и въпреки цялата си тромавост Рабия може би ще успее да го надхитри.
	Фаровете на колата осветиха ниско бунгало — типичната вила, която богатите жители на Милано си строят за почивните дни. Гласът му каза да завие зад бунгалото. Чакълът скърцаше под гумите.
	— Спри тук. Дръпни ръчната спирачка и загаси двигателя.
	Рабия се наведе напред и студеният метал го последва. Той бавно се отпусна на седалката. Неочаквано натискът зад врата му изчезна. Той се напрегна и изведнъж му причерня пред очите.

	* * *

	Той бавно си възвръщаше съзнанието. Отначало усети пулсираща болка в тила. Опита се да го докосне с ръка, но ръката му беше неподвижна. Брадичката беше отпусната и допираше гърдите, а когато зрението му се изясни, той видя, че лявата му китка е завързана за страничната дървена облегалка на стола. С болка завъртя глава надясно. Дясната му китка беше завързана по същия начин. Той бавно вдигна глава и първо видя дървена маса. По нея бяха пръснати няколко предмета: чук и два дълги стоманени шипа; до тях — голям тежък нож, а до него — метална пръчка, дълга около един фут. От единия край на пръчката стърчеше електрически кабел, който се спускаше от края на масата и се губеше от поглед. Той вдигна очи още по-нагоре и видя мъжа да седи в другия край на масата. Видя широкото му лице — белезите, притворените очи; беше му познато отнякъде — беше го виждал някъде и преди.
	На масата до мъжа лежеше отворен бележник, писалка и дебело руло лейкопласт.
	— Чуваш ли ме?
	Рабия болезнено кимна.
	— Ще ми платиш за това, който и да си.
	Мъжът не обърна внимание на думите му. Той посочи предметите върху масата.
	— Разгледай внимателно всичко, което стои пред теб, и слушай. Ще ти задавам въпроси, много въпроси. Ако не ми отговаряш откровено и изчерпателно, ще ти развържа лявата ръка, ще я поставя на масата и ще я закова с шипа.
	Погледът на Рабия се премести върху блестящите стоманени шипове. Студеният равен глас продължи:
	— След това ще взема онзи нож и ще ти отрежа пръстите — един по един.
	Рабия обърна очи към ножа.
	— Няма да оставя кръвта ти да изтече и да умреш — и мъжът посочи с пръст металния прът. — Това е електрически поялник. Ще го използвам, за да обгоря чуканчетата на пръстите.
	По пребледнялото лице на Рабия се появиха капчици пот. Мъжът го гледаше невъзмутимо.
	— След това, в случай че не проговориш, ще премина на дясната ръка, а после на краката.
	Както повечето жестоки хора, Рабия беше страхливец. Той гледаше право в очите на мъжа от другия край на масата и беше сигурен, че този човек ще го направи; но защо? Кой беше той? Къде го беше виждал?
	Рабия направи опит да се разгневи — дотолкова, доколкото да разсее страха си.
	— Върви по дяволите! — изръмжа той.
	Беше се приготвил да изрече поредица от ругатни, но млъкна веднага щом непознатият стана. Мъжът взе рулото лейкопласт, издърпа една дълга ивица, откъсна я и заобиколи масата.
	Рабия се опита да каже нещо, но лейкопластът бързо залепна върху устата му и сподави думите. Забеляза някакво движение към стомаха си и се сви от удара. След секунда главата му се замая.
	Той беше почти в безсъзнание, тялото му бе парализирано, нервната му система — зашеметена. Имаше смътното усещане, че лявата му ръка е отвързана и протегната напред.
	Няколко секунди по-късно тялото му се сгърчи в агония и той припадна.
	Когато за втори път се съвзе, вече не усещаше пулсиращата болка в главата си. Лявата му ръка сякаш гореше. Рабия отвори очи и осъзна, че гледа към ръката си, която лежеше върху масата. В средата й стърчеше горният край на шипа. Кръвта бавно се стичаше по масата между разперените пръсти.
	Съзнанието му не искаше да повярва на очите, но едно леко движение предизвика нови болезнени вълни в тялото му. От залепената му уста излезе тих стон. Погледът му изразяваше ужас — не толкова от неочаквания жесток акт, колкото от безпристрастието на изпълнителя — сякаш мъжът беше заковал полица за книги.
	Той отново го погледна в очите. Мъжът не трепна — цялото му лице беше безизразно. След това, когато мъжът стана и отново заобиколи масата, Рабия настръхна и се сви на стола си, започна да върти главата си и да издава гърлени звуци. Мъжът го сграбчи за косата и задържа главата му, докато отлепи лейкопласта. След това се върна на мястото си, седна и започна спокойно да наблюдава как Рабия бледнее и потръпва от страх и болка.
	Много време беше необходимо на огромния, плувнал в пот мъж да се овладее. Той непрекъснато местеше поглед от прикованата си лява ръка към ножа и поялника до нея.
	Болезнените спазми бавно утихнаха, Рабия вдигна очи и съкрушено, едва доловимо, попита:
	— Какво искаш?
	Мъжът постави бележника пред себе си и свали капачето на писалката.
	— Да започнем с отвличането на малката Балето.
	Тогава Рабия си припомни лицето.


	Въпросите продължиха цял час. Рабия се поколеба само веднъж, когато започнаха да говорят за Фосела; но щом мъжът остави писалката и понечи да се изправи, отново последваха отговори.
	Започнаха със самото отвличане. Рабия карал колата; сега побърза да изтъкне, че Сандри стрелял по бодигарда. Другите — убитите мъже — били Дориго и Кремаско.
	Не знаеше нищо относно парите за откупа. Било им заповядано само да отвлекат момичето в точно определено време и място и да я затворят в една къща в Нигуада.
	Цялата работа се объркала от самото начало. Фосела им обяснил, че ще има бодигард, който няма да им създаде сериозни проблеми. Наредил на Дориго да стреля два пъти, колкото да го сплаши. Те действали непредпазливо.
	— Кой изнасили момичето?
	— Сандри — моментално последва отговорът. — Беше много ядосан. Дориго му беше добър приятел, а и той харесва малки момичета. Но това започна да се отбранява и му издраска лицето.
	Рабия нервно облиза пресъхналите си устни.
	— А ти? — попита мъжът с равен глас. — Ти също ли я изнасили?
	Последва дълго мълчание, а след това Рабия кимна — почти незабележимо. Докато отговаряше, гласът му трепереше.
	— Да… е, след Сандри. Мислех, че вече няма никакво значение.
	Той хвърли поглед през масата. Мъжът стоеше абсолютно неподвижно; мислите му сякаш бяха другаде. Въпросите продължиха.
	— Някой друг?
	Рабия поклати глава.
	— Бяхме сами с нея. Беше много досадно — мислехме, че всичко ще свърши за няколко дни, но имахме затруднения с откупа и останахме затворени в онази къща около две седмици.
	— Затова я изнасилвахте много пъти?
	Брадичката на Рабия се опря в гърдите. По челото му заблестяха капчици пот. Гласът му премина в дрезгав шепот:
	— Да… нямаше какво да се прави, а и… тя беше много хубава…
	Гласът му заглъхна; той вдигна очи и погледна през масата. Оттам сякаш го гледаше смъртта.
	— А Фосела? Как реагира на това?
	— Ядоса се. Смъртта на момичето беше грешка. Беше много ядосан — трябваше да получим по десет милиона на човек, но Фосела нищо не ни даде.
	Мъжът тихо попита:
	— Значи за наказание не ви плати — само това ли?
	Рабия кимна. По брадичката му се стичаше пот.
	— Извадихме късмет — Сандри е племенник на Фосела, син на сестра му.
	Мъжът взе писалката.
	— Да — тихо каза той. — Извадили сте късмет. Да поговорим за Сандри.
	Непознатият изтръгна от Рабия и най-малката подробност: приятели, любими места, навици — всичко. След това преминаха на Фосела. Разпитът протече в същата последователност.
	По едно време Рабия започна да се оплаква от болки в ръката.
	— Няма да трае дълго — отговори мъжът. — Разкажи ми за Конти и Кантарела.
	Но Рабия знаеше малко за такива високопоставени личности. Кантарела, както той обясни, почти никога не напускал Вила Карачи. Рабия дори никога не го бил виждал.
	— Но Фосела често ходи там — каза той. — И при Конти в Рим — най-малко веднъж месечно.
	Повече въпроси нямаше. Мъжът затвори бележника и постави капачето на писалката.
	Паниката на Рабия се засилваше. Отново започна да говори, да бръщолеви нещо за Сандри и Фосела, но мъжът в другия край на масата вече не проявяваше интерес. Той бавно стана и бръкна под якето си. Рабия видя пистолета и потокът от думи замря. Вече не чувстваше болка. Само гледаше като хипнотизиран как мъжът постави заглушителя на дулото и заобиколи масата. Погледът на Рабия беше прикован към пистолета; видя как мъжът го вдигна и го доближи до него; усети допира на метала до лицето си точно под дясното око. И за последен път чу гласа:
	— Отиваш в ада, Рабия, но няма да бъдеш сам.


	В „Гранели“ беше пълно с хора. Цареше типичната атмосфера на петъчния обяд — редовните клиенти шумно отморяваха и предвкусваха почивните дни.
	На масата в нишата отзад Марио Сата се хранеше сам. Той беше съгласен със старата поговорка, че съвършената компания за хранене извън къщи е двама — той и един дяволски добър главен келнер.
	Сата беше човек, който не обръщаше внимание на красивата външност. И сега, докато ядеше своя капон магро*, няколко елегантни жени от другите маси скришом поглеждаха в неговата посока. Дори за една страна, която представлява бастион на мъжката мода, той беше облечен с необикновена елегантност — в красиво ушит тъмносив костюм, подчертан от небесносинята риза и широка вратовръзка от коприна с кестеняв цвят. На маншетите блестяха малки плоски копчета и подходящ часовник „Патек Филип“.
	[* Ястие от угоен петел. — Бел.ред.]
	Той имаше слабо мургаво лице и леко орлов нос. Привличаше дори погледите на мъжете в ресторанта и възбуждаше любопитството им.
	Имаше вид на преуспяващ актьор, на дизайнер на мъжка мода или на ас от екип за въздушна акробатика.
	В действителност мъжът беше полицай, макар че майка му — аристократична дама — би потреперила при подобна характеристика.
	— Полковник от карабинерите — крайно резервирано би поправила тя.
	Това беше истина: за своите трийсет и осем години той бе твърде млад, за да получи такъв чин. Това се дължеше може би на легендарните връзки на майка му или на собствените му способности, но дори враговете му — а те бяха многобройни — трябваше да признаят, че второто е по-вероятно.
	Но така или иначе, той беше полицай и майка му и досега продължаваше да се чуди защо синът й си избра тази професия, след като тя толкова лесно би могла да му разтвори вратите към политиката или търговията. По-големият й син я изненада, като завърши медицина и стана уважаван хирург — професия, която тя считаше за достойна, но безкрайно отегчителна. Все пак бе далеч по-приемливо отколкото полицай. Самият Сата често се питаше какво го бе привлякло към карабинерите. Може би цинизмът му — основната черта в неговия характер. Каква по-добра възможност да наблюдава слабостите, лудостта и суетата на едно корумпирано общество?
	Напук на този цинизъм или тъкмо заради него той беше добър полицай. Честността или превъзходното благосъстояние го държаха настрана от личната корупция, а острият му аналитичен ум, съчетан с неизтощима енергия, му донесе успех.
	Работата беше една от четирите страсти, които властваха над живота му. Останалите бяха добрата храна, красивите жени и играта на табла. За Марио Сата идеалният ден би трябвало да започне със задоволителна следователска работа, последвана от обяд в някой от най-добрите ресторанти в Милано; следобед — в офиса: сверяване и сортиране на пространните архиви; вечеря, приготвена от самия него в елегантния му апартамент, споделена от някоя също толкова елегантна дама, достатъчно интелигентна, за да му окаже по-късно известна съпротива в играта на табла. Още по-късно тази съпротива трябваше да изчезне в огромната му спалня, където дамата ще се отдаде на недотам интелектуални занимания.
	През последните четири години от кариерата си той бе изпитал дълбоко удовлетворение. Сата поиска и получи разрешение за прехвърляне в отдела, специализиран в борбата с организираната престъпност. Той беше очарован от тайното братство и прекарваше дълги часове в проучване на тяхната, подобна на паяжина, организация.
	През първите три години това беше едно чисто теоретично занимание: Сата събираше информация, сравняваше и преценяваше, съпоставяше имена и лица. Правеше връзка между градовете на север и на юг, между проституцията в Милано и производството на фалшиво вино в Калабрия или групата за пласиране на наркотици в Неапол.
	След три години той знаеше за италианската мафия повече от всеки друг извън тайната организация, както и от мнозина вътре в нея. Неговият помощник Белу се шегуваше, че ако някой ден Сата премине на другата страна, ще може веднага да навлезе в новата си работа, без да отлага нито ден.
	През последната година Сата започна да прилага познанията си на практика. Той оглави разследването около скандала с големия завод за стомана в Реджо и дори вкара самия Дон Момо зад решетките, макар и само за две години. През последните няколко месеца Сата се бе концентрирал върху двете основни фамилии в Милано, ръководени от Абрата и Фосела, като търпеливо събираше доказателства във връзка с проституцията, изнудването и наркотиците. Беше създал обширна мрежа, която включваше подслушване на телефонни разговори, наблюдение и доносници. Беше си запланувал в близките месеци да събере достатъчно доказателства, за да изпрати в затвора някои от по-важните клечки — може би дори самите Абрата и Фосела.
	През последната година работата му беше улеснена от скритото вълнение сред общественото мнение. На хората вече им бе дошло до гуша от безочливостта и явното привилегировано положение на организираните престъпници. Колкото и изненадващо да беше, нарастващият успех на Комунистическата партия се оказа от помощ. Подкрепата, която оказаха на правителството, доведе до приемане на по-сурови закони. Но все още имаше много да се желае. Присъдите бяха абсолютно незадоволителни; винаги беше трудно да се намерят свидетели, а още по-трудно — да бъдат защитени. Но положението се подобряваше. Всеки път, когато мафията престъпеше закона по особено възмутителен и скандален начин, общественото мнение гневно протестираше срещу това.
	След обяда Сата трябваше да посети една млада актриса. Бяха се запознали предишната вечер на един прием. Тя беше дребничка, фина, крехка, много красива — и освен това играеше табла. Беше го поканила в апартамента си, за да поиграят табла. Затова този път след обяда Сата си поръча за десерт felato di tutti frutti*.
	[* _Сладолед тути-фрути_ (итал.). — Бел.прев.]
	Той обичаше сладко и особено харесваше комбинацията от захаросани плодове и сладолед. И понеже се съобразяваше с тясната кройка на костюма си, Сата си позволяваше десерт само през почивните дни. Ако трябва да бъдем точни, той хитруваше, защото днес бе едва петък. Но предвкусвайки следобеда, Сата искаше да си позволи известна волност. Главният келнер се приближи, но вместо да сервира десерта, той му подаде телефон.
	— Търсят ви от службата, полковник.
	Келнерът включи телефона в контакта на стената.
	Беше Белу. Сата слуша няколко минути, след това каза:
	— Ще бъда там след половин час.
	И затвори. Повика главния келнер и с лека гримаса отмени поръчката за сладоледа тути-фрути. След това се обади на младата актриса, за да отмени уговорената среща. Тя изказа съжаление. Той я утеши — каза, че лично ще й приготви вечеря в своя апартамент в неделя вечер.
	След като плати сметката си, Сата каза на главния келнер:
	— Кажете на главния готвач, че в капон магро имаше малко повече розмарин.
	Сата беше убеден, че умението на главния готвач се състои от общия сбор на получените оплаквания.


	Тялото на Джорджо Рабия лежеше с лицето нагоре в канавката край един второстепенен път, който се вливаше в автомагистралата Милано — Торино. Край пътя се бяха скупчили няколко полицейски коли и линейка. Върху носилката имаше сгъната голяма черна найлонова торба. Полицейски фотограф святкаше със светкавицата си.
	Сата застана до своя помощник Масимо Белу и погледна тялото.
	— Значи са обрали бирника — сухо отбеляза той.
	— Миналата нощ — каза Белу. — Намерили са тялото преди час.
	— Куршум в главата?
	— Точно така — от съвсем близко разстояние — и той посочи лицето. — Около мястото, откъдето е влязъл куршумът, има следи от обгаряне.
	— Какво е станало с ръката му?
	Белу поклати глава.
	— Пробита е с нещо — не знаем с какво.
	Фотографът приключи със снимките и един полицай се приближи към тях.
	— Можем ли вече да го откараме, полковник?
	— Да — отговори Сата. — Искам доклада на патолога колкото може по-бързо.
	Санитарите от линейката започнаха да покриват тялото с найлоновата торба; полковникът се обърна и тръгна към колата си. Белу го последва.
	— Мислите ли, че това е начало на война? — попита той.
	Сата се облегна на колата си и аналитичният му ум заработи. Започна да разсъждава на глас, за да го чуе Белу.
	— Има три възможности: първо, Абрата и Фосела да са започнали война за територии. Случаят не ми прилича на такъв; градът е строго разпределен и те се погаждат добре. Нещо повече. Конти и особено Кантарела могат да ги накажат за това: те със сигурност не искат война тъкмо сега. Второ, Рабия може да е бръкнал в касата и да са го пипнали.
	Той помълча, помисли и след това поклати глава.
	— Безсмислено е. Рабия е бирник от петнайсет години и досега е бил честен — глупав, но честен. Трето, може да е дело на външен човек.
	— Но кой може да бъде? И защо? — намеси се Белу.
	Сата сви рамене, качи се в колата си и каза през отворения прозорец:
	— Искам досието на Рабия и записите на всички телефонни разговори от последните седемдесет и два часа. Всички — разбра ли?
	Белу погледна часовника си и въздъхна.
	Сата продължи:
	— Можеш да отложиш всичките си планове за тази вечер — на лицето му се появи раздразнение. — Самият аз вече отложих една интересна среща.
	Той се замисли за момент.
	— И увеличи наблюдението над всички от червения списък.
	Сата запали двигателя.
	— Ще се видим в офиса.
	Белу стоеше и гледаше как колата се отдалечава. От три години работеше като помощник на Сата. През цялата първа година той се опитваше да измисли уважителна причина, за да помоли да го прехвърлят. Белу не просто не харесваше Сата — той се отвращаваше от него. Причината не беше само една. Белу го мразеше не конкретно заради цинизма или язвителния му хумор, или красивия му и екстравагантен външен вид, нито заради аристократичния му произход и небрежно високомерие. Просто Сата представляваше всичко, което Белу считаше за неподходящо за един офицер от карабинерите — а може би ревнуваше.
	Две неща промениха мнението му. Първото беше, че след като поработи една година с него, той започна да цени упорития, но изтънчен нрав на Сата — всъщност започна да го разбира. Второто бе свързано с по-малката сестра на Белу. Тя беше подала молба до университета „Катанцаро“ с желанието да следва медицина. Беше добре подготвена, но семейството му нямаше връзки и молбата й беше отхвърлена. Белу не помнеше дали е споменал за това в офиса, но след една седмица сестра му получи писмо, в което се казваше, че университетът е променил мнението си. Едва след като тръгна на лекции, тя откри, че някой си професор Сата, главен хирург в болницата „Кандарели“ в Неапол, е ходатайствал за нея.
	Когато Белу заговори за това с шефа си, Сата като че ли се изненада.
	— Ти работиш с мен — каза той. — Разбира се, че бях длъжен да направя нещо.
	Белу не помисли повече за прехвърляне. Не че Сата бе направил кой знае какво за него, но му хареса начинът, по който се бе изразил: „Ти работиш _с_ мен“, а не „_за_ мен“.
	През последните две години те се превърнаха в добър колектив. Сата продължаваше да се държи цинично, язвително и надменно, а и със сигурност не беше погрознял. Но Белу го разбираше и дори започна да възприема някои негови навици: започна повече да се интересува от храненето си, да харчи повече за костюмите си и да се държи с жените леко надменно, а това им харесваше. Но така и не възприе играта на табла.


	Сата четеше на глас доклада на патолога.
	— „Смъртта е настъпила между полунощ и шест часа сутринта на тринайсети.“
	Той хвърли поглед към Белу и каза:
	— Излязъл е от „Папагайо“ малко след полунощ, нали?
	Белу кимна.
	— Поне така казват. И не е стигнал до „Блуеноте“ — следващия пункт от обичайния му маршрут.
	Сата се върна към доклада.
	„Смъртта е причинена от масивно мозъчно увреждане, което, както може да се предполага, се дължи на пробивна рана, причинена от огнестрелно оръжие.“
	Той изсумтя.
	— Защо този идиот не е могъл просто да каже, че мозъкът му е прострелян от куршум?
	Белу се усмихна.
	— Защото тогава ще говори като всеки друг човек.
	Сата промърмори нещо и се върна към доклада.
	— „Под дясното око на субекта, около мястото на попадението от огнестрелното оръжие, има следи от обгаряне, които сочат, че с гореспоменатото огнестрелно оръжие е било стреляно от близко разстояние.“
	Той завъртя очи, но продължи:
	— „В задната част на черепа има широко изходно отверстие с диаметър приблизително петнайсет сантиметра, което сочи, че гореспоменатото огнестрелно оръжие е с голям диаметър, а куршумът е с мек връх.“ Ура!
	Сата победоносно вдигна поглед.
	— Най-после стана дума за куршум!
	Но когато продължи, гласът му показваше, че е силно заинтересуван:
	— „Субектът има прободна рана на лявата ръка. Формата на гореспоменатата рана, както и частиците кожа вътре в гореспоменатата рана, сочат, че тя е причинена от остър инструмент, влязъл от опакото на ръката и излязъл през дланта. Фините дървени тресчици, забити в дланта, навеждат на предположението, че ръката е била прикована към дървена повърхност (забележка: тресчиците са изпратени в лабораторията за анализ). Количеството съсирена кръв показва, че раната е нанесена около два часа преди смъртта на субекта.“
	Сата се отпусна на стола си с лека язвителна усмивка.
	— Изглежда, че едва ли не са разпънали на кръст приятелчето ни Рабия.
	Белу се усмихна в отговор.
	— Съмнявам се обаче, че след три дни ще възкръсне.
	Шефът му поклати глава.
	— Не и след нараняването на гореспоменатия мозък с гореспоменатото огнестрелно оръжие.
	Той отново се върна към доклада и зачете по-силно, с още по-голям интерес.
	— „По китките, глезените и около устата на субекта са открити следи от лепливо вещество.“
	Сата затвори папката, облегна се назад и дълбоко се замисли. Белу седеше търпеливо и чакаше да чуе мнението му.
	— Рабия е бил заловен, след като е излязъл от „Папагайо“ — заговори накрая Сата, — отведен на някое спокойно място и завързан за стол. След това са му задали няколко въпроса.
	На устните му се появи тънка усмивка.
	— Вероятно Рабия е отговарял неохотно, затова са забили нож в ръката му, за да го окуражат. След като са научили всичко, което са искали, те са го простреляли в главата и са го изхвърлили.
	Той се наведе, взе от бюрото си едно досие и започна да го преглежда.
	— Колата на Рабия е намерена в два часа днес следобед в една странична уличка недалеч от Централна гара — тук няма нищо интересно.
	На лицето му отново се появи язвителната усмивка.
	— Пластмасов дакел с люлееща се глава!
	След това Сата се зае да изучава записите на подслушаните телефонни разговори. Не очакваше да открие нещо интересно, защото при все че подслушването на телефонните разговори се ръководеше практически от държавата, подслушваните лица бяха добре осведомени за това.
	Докато шефът му преглеждаше набързо страниците, Белу каза:
	— Нищо ново, освен оживлението тази сутрин — всички звъняха и се опитваха да открият Рабия.
	Сата хвърли досието обратно на бюрото си.
	— „Юнион Корс“ — твърдо каза той. — Това е единственото обяснение. Онази последна сделка с наркотиците предизвика взаимна неприязън.
	Сата погледна замислен към Белу.
	— Ако те стоят зад тази работа, можем да очакваме неприятности, а начинът на действие прилича на техния. Прибират един маловажен член на групата и го разпитват подробно за действията на останалите, а след това планират обща атака.
	— Прилича на това — съгласи се Белу. — Наблюдението показва, че от тази сутрин Фосела и неговите момчета взимат допълнителни предпазни мерки — имат повече телохранители и гледат да не си показват носа навън.
	Сата стигна до решение.
	— Свържи ме по телефона с Монпелие в Марсилия — може и да знае нещо.
	Главните сили на „Юнион Корс“ — френския еквивалент на мафията — заседаваха в Марсилия и Монпелие заемаше същата длъжност, каквато и Сата, но в Южна Франция. Те си сътрудничеха добре; бяха се срещали няколко пъти по конференции.
	Но французинът не можа да му помогне. Нищо не беше чувал. Предполагаше, че ако „Юнион Корс“ стои зад това престъпление, вероятно убийците са доведени направо от Корсика. Обеща да се ослушва и да уведоми Сата в случай че събитията получат по-нататъшен развой.
	Сата затвори и категорично каза:
	— Сигурно е „Юнион Корс“ — логично е!
	В Палермо Кантарела стигна до същия извод.
	— Трябва да е „Юнион Корс“ — каза той на тримата мъже, насядали около масата в кабинета му.
	Един от тях беше Флориано Конти, пристигнал от Рим. Другите бяха Гравели и Дикандия — главни съветници на Кантарела. Конти беше ядосан и леко смутен — Милано се намираше под негов пряк контрол.
	— Напоследък Фосела взе неправилни решения — каза той. — Казах му, че е глупаво да мами французите в тази сделка. Понякога се прави на много хитър. Тъй като това бе последната пратка, преди да отскочи до Банкок за стока, той реши да припечели малко повече.
	Дикандия сподели мнението си:
	— Излиза, че губи усещане за нещата. Онова отвличане не беше изпипано — и той се огледа. — Нали си спомняте — момичето на Балето. Беше изнасилена и след това почина в колата. Хората не харесват такива неща — правят лошо впечатление. Това ни създаваше затруднения седмици наред.
	Дойде ред на Гравели.
	— Що се отнася до онази работа, тя трябваше да бъде свършена добре. И хората, които носят отговорност, трябваше да бъдат сурово наказани. Един от тях бил племенник на Фосела и единственото, което Фосела направил, било да конфискува техния дял от печалбата.
	Той многозначително поклати глава.
	— Дисциплината е важно нещо в бизнеса. Мисля, че може би Фосела е започнал да омеква.
	Конти кимна.
	— Рабия беше един от участниците в онова отвличане и, честно казано, беше глупав човек.
	След като всички казаха мнението си, погледнаха към Кантарела и зачакаха. Ниският мъж седеше на възглавницата си и размишляваше. След това взе решение. Когато се обърна към Гравели, гласът му беше мек и учтив — винаги говореше така, когато издаваше заповеди.
	— Чезаре, ще ми бъде много приятно, ако отидеш в Марсилия и поговориш с Делори. Ако те са започнали това, искам да оправиш нещата с тях. Обясни им, че ние нямаме обичая да вършим работа така, както я е свършил Фосела последния път. Кажи на Делори, че Фосела ще поправи грешката си в сделката.
	Гласът му стана малко по-рязък:
	— Но не се извинявай — дай му да разбере, че ние правим това не от слабост, а защото сме достойни мъже и сме почтени в бизнеса.
	— Ще тръгна утре през Рим — каза Гравели, но шефът му поклати глава.
	— Изчакай два-три дни. Не искам той да си помисли, че сме дотичали при него веднага щом са започнали неприятностите.
	Той се обърна към Дикандия.
	— Маурицио, моля те, иди в Милано и поговори с Фосела. Дай му да разбере за нашето недоволство и желание за в бъдеще да контролира по-добре нещата — и още: кажи му, че трябва да поправи грешката си с Делори.
	Когато се обърна към Конти, тонът на Кантарела стана примирителен:
	— Знам, че ти носиш пряка отговорност за Фосела, но мисля, че е по-добре аз да го порицая.
	Конти леко сведе глава в знак на съгласие и Кантарела се обърна към Дикандия:
	— Свърши работата тайно и дискретно. Не искам Абрата да разбере, че Фосела е изпаднал в немилост. Това може да го наведе на някои мисли, а като цяло положението в Милано е спокойно.
	Той погледна към Конти, очаквайки да получи съгласието му, и го получи.
	— Те се уравновесяват взаимно — каза Конти. — Ще постъпим мъдро, ако не нарушим това равновесие.
	Кантарела остана доволен от срещата. Той стана и се приближи към бара. Изглеждаше дребен и елегантен в тъмносиния си костюм.
	Останалите го последваха и той сипа на всички по чаша „Чивас Регал“ с малко сода.
	Конти би предпочел обичайната си „Самбука“, но когато Дон Кантарела лично ти сипе скоч — пиеш скоч.


	В съботната сутрин в Неапол Гуидо седеше на терасата си, пиеше кафе и си почиваше преди поредното нашествие на клиентите за обяд. Той чу как вратата зад него се отвори, обърна се и видя Пиетро с вестник в ръце. Момчето остави вестника на масата и посочи кратка бележка на една от вътрешните страници. Съобщаваше се за убийството на някой си Джорджо Рабия, за когото се предполага, че е имал връзки с организираната престъпност. Бележката беше само няколко реда. Милано е град, свикнал с насилието, и смъртта на един човек не предизвиква особено оживление. Гуидо вдигна поглед от вестника.
	— Значи е започнало — каза той. — Събирай си нещата — утре заминаваш за Гозо.


>>	Глава 17

	Джакомо Сандри се изтърколи от леглото, стана и се протегна, като приятно разтягаше уморените си мускули. Той взе часовника си от нощната масичка и погледна циферблата — минаваше десет. Гол, с леки стъпки, Сандри се приближи до прозореца, дръпна завесата и погледна надолу към тъмната улица. Черната му „Алфа Ромео“ беше паркирана точно отдолу и той можеше да забележи лакътя на Виоленте, който стърчеше от прозореца откъм страната на шофьора. Доволен, той дръпна завесата и се обърна. Момичето го гледаше от леглото. Той й се усмихна.
	— Как си, малката ми? Доволна ли си?
	Момичето кимна и огледа тялото му.
	— Трябва ли да излизаш сега? — сърдито попита тя. — Винаги оставаш само един час — омръзна ми.
	Сандри беше едновременно и поласкан, и ядосан. Поласкан от това, че на неговата възраст все още може да задоволи едно петнайсетгодишно момиче, и ядосан, защото това момиче започваше да проявява чувство за собственост и следователно се превръщаше в неудобство.
	Но докато обуваше панталона си, той си даде сметка, че когато един мъж харесва млади момичета, трябва да се примирява с хлапашкото им поведение. Сандри се приближи до леглото, седна, протегна се и понечи да я хване за гърдите, но тя се дръпна и гневът му нарасна.
	— Това е! — каза той, стана и посегна да вземе ризата си. — Тук си имаш хубаво жилище и куп пари за харчене. Да не искаш да се върнеш в Бетола?
	Момичето не отговори и Сандри продължи да се облича, като се любуваше на отражението си в цял ръст в огледалото. Реши, че е дошло време за подмяна. Той заемаше това място с едничката цел да задоволява желанието си за момичета; от работите на чичо си Сандри бе поел управлението на бизнеса с проституцията. Младите момичета пристигаха на тълпи в големия град в търсене на пари и силни усещания, а Сандри и неговите помощници имаха грижата да ги изпращат по баровете, клубовете и публичните домове, които се намираха под контрола на организацията. Щом Сандри забележеше някое особено младо и привлекателно момиче, той го запазваше за себе си, а когато му омръзнеше, бързо го заменяше с друго.
	Те така и не се завръщаха в Бетола или където и да било другаде, освен във веригата от публични домове. Сандри взе решение, че още утре ще предаде тази на Пецуто, който бързо ще я направи зависима от наркотиците и следователно от организацията.
	Чувстваше се доволен от себе си. За вземането на решения беше важно да не се поддава на чувства. Щеше да си потърси друго момиче — може би дори по-младо. Спомни си за момичето, което бяха отвлекли — колко беше млада: тялото й тъкмо беше започнало да се развива. Сандри усети, че при спомена за нея се възбужда и за момент му мина през ум да се върне в леглото; но той пропъди тази мисъл. Фосела му беше казал да има готовност за единайсет часа. Гравели бе пристигнал от Палермо, най-вероятно да поговорят за смъртта на Рабия и за вероятността французите да бъдат замесени.
	Сандри седна на леглото и размисли над това, докато си обуваше обувките. Значи известно време трябваше да бъде изключително предпазлив, което създаваше неудобства — особено поради това че трябваше през цялото време да бъде придружаван от допълнителен човек. Все пак му беше провървяло: Виоленте не беше натрапник и това, че го бяха назначили при Сандри, говореше за издигането на последния в йерархията. Той си позволи известна доза самохвалство и реши, че този прогрес е резултат от схватливия му ум. Сандри се гордееше със своя бистър ум — много по-бистър от този на Рабия, който беше глупак и схващаше бавно. Той се намръщи при спомена за това как двамата трябваше да стоят затворени около две седмици и само момичето пропъждаше скуката.
	Сандри стана и сложи кобура под мишницата си, пъхна вътре пистолета и облече сакото си. Момичето седеше изправено в леглото и го наблюдаваше.
	— Кога ще те видя пак? — капризно попита тя.
	Сандри се наведе към нея и леко я целуна по устните.
	— Утре — отговори той с усмивка. — Ще те заведа на обяд — искам да те почерпя, — а след това искам да се срещнеш с един мой приятел.
	Отключи вратата на малкия апартамент и излезе на площадката на стълбището. Някакъв глас се обади:
	— Сандри!
	Той се обърна и бръкна под сакото си.
	Наистина схващаше бързо. В един момент осъзна, че гледа съвсем отблизо към черните цеви на ловна пушка. След това черното се превърна в бледожълто.


	Сата започна да губи търпение. Актрисата имаше невероятен късмет. Със сигурност имаше някакви способности и проумя някои тънки моменти на играта; но да го бие в три от пет игри означаваше, че трябва да има късмет. Той с трясък хвърли заровете, те изскочиха навън и се търкулнаха по зеленото сукно. Две и едно — по дяволите! Актрисата го дари с усмивка, изпълнена със съчувствие — беше добра актриса. След това посегна да вземе двата зара и едната от добре оформените й вежди се изви във въпросителна дъга.
	Сата кимна и скръцна със зъби. За преместване в спалнята и дума не можеше да става, докато поне не изравнеше резултата. Гордостта му рискуваше да бъде наранена — в края на краищата той беше експерт. Хвърли поглед на часовника си и тихомълком изруга. Беше почти единайсет.
	А вечерта бе започнала така добре! Тя дойде облечена в огненочервена рокля с дълбоко и просторно деколте. Притежаваше онази крехка, изтънчена красота, от която Сата толкова се възхищаваше — и високи стегнати гърди. Тъкмо поради това че виждаше пред себе си тези гърди всеки път, когато тя се навеждаше напред, той губеше концентрация в първите игри.
	Вечерята представляваше парад на кулинарното му изкуство. Започнаха с пастет по негова собствена рецепта, полят обилно с шампанско и последван от артишок антипасто, приготвен с магданоз и риган по римски. Тя продължи с шампанско, докато той премина на сухо „Коли Албани“. Връх на вечерята беше неговият специалитет абакио бродетато* — крехко агнешко с яйчено-лимонов сос. Към него имаше розе „Секуба“. Завършиха вечерята — естествено — със сладолед тути-фрути. Актрисата остана приятно изненадана, а Сата с нетърпение очакваше една кратка победоносна серия от игри на табла и друга, по-дълга серия — в спалнята.
	[* Ястие от смляно агнешко. — Бел.ред.]
	Пулсът му се учести. Тя беше хвърлила заровете лошо и бе принудена да оголи един пул от редицата си. Ако Сата хвърлеше шест, можеше да го удари, да го върне в изходна позиция и да промени хода на играта — и след десет минути щяха да бъдат в леглото. Той откъсна поглед от цепката между гърдите й, хвърли две шестици… и телефонът иззвъня.


	Белу стоеше до алфа ромеото. Пред него стоеше паркиран полицейски фургон и генератор, свързан с прожектори, които осветяваха мястото на престъплението. Сата слезе от колата си. Изглеждаше много ядосан. Всъщност изглеждаше точно така, както бе говорил по телефона преди петнайсет минути.
	Той измънка нещо за поздрав към Белу и надникна в колата.
	— Виоленте — каза Белу. — Сандри е горе.
	— Така ли са го намерили? — попита Сата.
	— Не — отговори Белу. — Бил е подпрян на волана, лакътят се е подавал от прозореца. Полицаят, пристигнал пръв на местопрестъплението, му казал да слезе от колата и след като Виоленте не го направил, онзи отворил вратата. Трупът паднал върху него и полицаят го блъснал обратно — от удара цялата кръв се изляла върху него.
	Сата отново погледна към колата. Тялото беше проснато върху предните седалки, главата му се опираше в отсрещната врата. Навсякъде имаше кръв — по таблото, по седалките, а на пода се бе образувала локва. От огромна дълбока рана под брадичката все още се стичаше кръв на равномерни капки.
	Сата се обърна намръщен.
	— Жестока смърт — подобна на името му* — отбеляза той. — Да се качваме горе.
	[* _Виоленте_ — жесток (итал.). — Бел.прев.]
	Белу направи знак на хората, които чакаха, за да снемат отпечатъците, и тръгна след шефа си.
	Сандри лежеше по гръб на площадката на втория етаж. Една хавлия, някога бяла на цвят, покриваше главата и раменете му. Полицейският фотограф прибираше фотоапарата си.
	Вратата на апартамента беше отворена и откриваше пред погледа на Сата спалнята. На леглото седеше момиче, набързо увито в чаршаф. До нея седеше млад полицай, записваше нещо в бележник и се опитваше да гледа дискретно под чаршафа.
	Белу посочи с глава момичето.
	— Тъкмо си е тръгвал след среща с приятелката си.
	Сата погледна към тялото на пода и промърмори:
	— Значи му е провървяло повече отколкото на мен.
	Той се наведе и повдигна края на хавлията.
	— А може би не толкова — тихо каза полковникът и върна хавлията в предишното й положение. Мургавото му лице изглеждаше особено бледо.
	— Ловна пушка — забеляза Белу. — От съвсем близко разстояние.
	Сата кимна и хвърли поглед към изцапаната с кръв хавлия. На устните му се появи лека усмивка.
	— Да, вече си представям какъв ще бъде докладът на патолога: „Силно мозъчно увреждане, предизвикано, както може да се предположи, от голям брой пробивни рани, причинени от огнестрелно оръжие.“
	Той отново надникна в апартамента.
	— Разкажи ми каквото знаеш.
	— Това е любовното гнездо на Сандри — започна Белу. — Той наема жилището и редовно сменя момичетата. Идва тук почти всяка вечер. Напоследък, след убийството на Рабия, Виоленте всеки път го чака отвън. Убиецът е прерязал гърлото му от едното ухо до другото и го е подпрял на седалката. Долу на улицата е тъмно и случаен минувач не би забелязал нищо. Междувременно убиецът се е качил горе и е причакал Сандри. Вероятно е бил облечен в широка дреха и е криел пушката под нея. След като Сандри е излязъл, той е изпразнил двуцевката в лицето му.
	— Момичето видяло ли е нещо? — попита Сата.
	— Нищо — отговори Белу. — Много е млада, но не е чак толкова глупава. След като чула изстрела, тя пъхнала главата си под възглавницата и стояла така до пристигането на полицията.
	Той посочи нагоре.
	— Жената от горния апартамент чула гърмежа и слязла няколко стъпала по-надолу. Когато видяла Сандри да лежи там само с половин глава, започнала да пищи. Едва преди няколко минути престана. При нея има полицай — опитва се да я успокои и да вземе свидетелски показания.
	— Това е интересно — изкоментира Сата.
	— Кое?
	— Преди малко ти употреби „убиец“ в единствено число — защо само един?
	Белу сви рамене.
	— Не знам — просто имам чувството, че Рабия и тези двамата са убити от един човек.
	— Много логично — намръщи се Сата и влезе в апартамента.
	Пред погледа на младия полицай той се приближи и зачете от неговия бележник:
	— „Амелия Зонбон, петнайсетгодишна, от Бетола — вероятно избягала. Изглежда, че е от изчезналите — преди шест седмици е обявена за издирване. Оттогава е със Сандри.“
	Сата премести поглед върху момичето, което се беше свило уплашено на леглото.
	— Кажи й да се облече и да си събере нещата, след това я заведи в управлението. Проучи всичко за връзката й със Сандри и после я предай на отдела за издирване на изчезналите. Трябва да й бъде осигурена денонощна защита, докато не напусне Милано.
	Той се обърна, излезе от спалнята и затвори вратата след себе си. Направи няколко крачки, след това се спря, върна се и отвори вратата.
	— Можеш да я изчакаш навън — сухо каза Сата и разочарованият полицай тръгна след него.
	Белу се приближи.
	— Изглежда, че това е началото на истинска война — каза той. — Трима души за три дни.
	Сата кимна, дълбоко замислен.
	— Това е работа на „Юнион Корс“ — категорично отбеляза той. — Те обичат да използват ножове и ловни пушки.
	По лицето му личеше колко е ядосан.
	— Те прекаляват и това не ми харесва. Скоро в престрелките ще започнат да умират невинни хора — Сата хвърли поглед към тялото на Сандри. — Рабия им е казал къде могат да го намерят. Чудя се какво ли още им е казал.
	— Предполагам, че всичко, за което са го попитали — каза Белу.
	— Да — съгласи се Сата. — Но за какво са го питали?
	Те стояха и гледаха как прибират тялото на Сандри в найлонова торба. След това полковникът се обърна и каза през рамо:
	— Ела с мен в офиса, тази нощ ще имаме много работа. А и цялата седмица.


	Сега вече вестниците проявиха интерес. Три убийства за три дни — това беше много дори според миланските понятия. Репортерите на криминалните хроники бяха измъкнати от баровете и леглата с нареждането да представят нещата правдоподобно. Те неизбежно стигнаха до същия извод, до който бяха достигнали и Сата, и Кантарела. На следващата сутрин заглавните страници съобщаваха за война с „Юнион Корс“. Уводните статии авторитетно говореха за международната престъпност и — естествено — апелираха към по-сурови закони и ред.
	Отгоре започнаха да притискат Сата. Неговият шеф, генералът, му каза, че трябва да направи нещо. Доста неприятно е, когато италианските престъпници се избиват един друг, но когато го правят французи, това е направо безобразие.
	На остров Гозо Шрайк влезе в „Гленийгълз“ и хвърли на бара един брой на „Ил Темпо“. Редовните посетители се струпаха наоколо и започнаха да обсъждат събитията. Дали това беше краят? Дали Крийси беше изпълнил мисията си?
	Гуидо в Неапол и Льоклерк в Марсилия също прочетоха информацията. Те знаеха, че всичко едва започва.


	Дино Фосела беше разтревожен и ядосан: разтревожен, защото убиваха неговите хора, и ядосан заради порицанието от Кантарела. Чувстваше се дълбоко засегнат. Никога не бе харесвал Кантарела. Години наред този самодоволен дребосък — „арбитър“ — заседаваше във вилата си извън Палермо и почти не излизаше от нея. Винаги оставаше с чисти ръце и винаги получаваше приличен дял от всичко спечелено. Точно като някой копелдак политик.
	Фосела седна в колата и заскърца със зъби при спомена за съобщението, което му беше предал Дикандия:
	— Ние сме недоволни от теб.
	Надут малък мошеник! Ако не служеше за свръзка между Кантарела и Конти, той щеше да му каже какво да направи с недоволството си. Но все пак малкият хитрец поддържаше връзка с всички босове в Италия — същински политик!
	Беше сряда вечер и Фосела пътуваше към селището Бианко, за да вечеря заедно с майка си. Беше добър син и всяка сряда ходеше да вечеря при нея. Ако пропуснеше да го направи, той се чувстваше виновен и майка му се ядосваше, а когато тя се ядосаше, дори Кантарела не можеше да се сравнява с нея.
	Фосела караше предпазливо. Колата му се движеше, притисната между други две коли, пълни с телохранители.
	Тези мръсници от „Юнион Корс“! Да вдигнат толкова шум заради двайсет милиона лири! Както и да е, неговият личен пратеник скоро щеше да пристигне в Марсилия с парите и тогава той можеше да си отдъхне.
	Конвоят тържествено влезе в Бианко и пое нагоре по стръмната улица към къщата на майка му. Телохранителите изскочиха от колите, държейки ръцете си в близост до разкопчаните сака. „Каква мелодрама! — помисли си Фосела. — Дори онези животни от «Юнион Корс» не биха въвлекли семействата си в делови проблеми.“
	— Изчакайте тук — заповяда той с раздразнение. — Ще се бавя два часа, не повече.
	Фосела беше нисък, плешив, леко закръглен и докато изкачваше каменната стълба, която водеше към малката къща, той почти се задъха.
	Майка му го посрещна с гневен поглед. Не можеше да каже нищо, защото върху устата й имаше ивица бял лейкопласт. Със същия лейкопласт бяха вързани за стола китките и глезените й. До нея стоеше един много едър мъж и държеше в ръце ловна пушка. Скъсените й цеви бяха опрени върху раменете на старата жена. Те бяха насочени към лявото й ухо.
	— Само да гъкнеш — спокойно каза мъжът, — и веднага ще останеш сирак.
	На Фосела беше заповядано да се обърне с лице към стената, да се опре с ръце и да разкрачи крака. Той не усети как мъжът се приближи и докато се опитваше да проумее кой би могъл да бъде непознатият, един удар сложи край на размишленията му.
	Този удар беше добре пресметнат. Когато си възвърна съзнанието, коленете и глезените му бяха притиснати един към друг и здраво завързани; китките на ръцете му също бяха вързани, а устата — залепена. След това мъжът го вдигна и го отнесе в задната част на къщата. Фосела прокле глупостта си. Изпитваше гняв и унижение. Някакъв мъж го беше вдигнал на ръце като дете и го беше отнесъл някъде.
	На калдъръмената улица зад къщата стоеше паркиран сив микробус. Страничната му врата беше отворена. Мъжът бързо стовари Фосела вътре и безшумно затвори вратата. Фосела усети как микробусът потегля и по инерция се спуска по лекия наклон и се сети за телохранителите си, които чакаха на по-малко от трийсет метра разстояние на долната улица. Отново започна да кълне, но вместо гняв сега изпитваше страх. Мъжът не му завърза очите. Той успя да забележи избелелия надпис отстрани на микробуса: „ЛУИДЖИ РАКА — ТЪРГОВЕЦ НА ЗЕЛЕНЧУЦИ“. Това не му говореше нищо, но фактът, че го бяха оставили да вижда, означаваше, че от това пътуване няма връщане назад.
	През следващите два часа крайниците му се схванаха и започнаха да го болят, а след това се вкочаниха. Съзнанието му продължаваше да работи, но Фосела така и доникъде не стигна с отговорите. Накрая микробусът спря и двигателят угасна. Страничната врата се отвори и мъжът отново го пренесе със същата лекота. Беше тъмно, но Фосела виждаше очертанията на високи дървета и малка варосана вила. Неговият похитител го занесе до вратата и я отвори с ритник. Без да внимава много, той сложи Фосела да легне на каменния под и включи осветлението. Последният стоеше неподвижно и слушаше как мъжът се движи из стаята. След няколко минути шумът от стъпки престана и непознатият го обърна по гръб. От неговата позиция — в перспектива — мъжът изглеждаше висок до тавана и приличаше на кула. Внезапно той се наведе и свали обувките на Фосела. След това свали лейкопласта от глезените и коленете му. Фосела раздвижи схванатите си мускули, но не направи опит да се измъкне. Знаеше, че физически няма никакъв шанс. Лежеше по гръб върху вързаните си ръце, извит в дъга, много уплашен, а след малко — и силно изненадан, когато усети, че мъжът разкопчава колана и сваля ципа на панталона му. Непознатият пъхна ръка зад гърба му и леко го обърна, след това свали първо панталона, а после и слипа му. Едва когато го обърна по корем и грубо разтвори краката му, недоумението му премина в ужас и нарастваща паника. Фосела усети как ръцете на мъжа докоснаха двете половини на задника му и ги раздалечиха; той започна да издава гърлени звуци и диво да се съпротивлява. Мъжът се готвеше да го изнасили!
	Борбата не продължи дълго. Непознатият вдигна ръце от задника му и с един удар зад ухото го зашемети.


	След като се съвзе, не чувстваше остра болка, а само неудобство. Цялото тяло го болеше.
	Пред него имаше груба дървена маса. Леко вляво от средата й се виждаше тъмно петно, което ограждаше малка дупка. Той вдигна очи към мъжа, седнал отсреща. Пред него имаше разтворен бележник и още няколко предмета, сред които и старомоден будилник. Циферблатът беше обърнат към мъжа. Показваше 9:02.
	— Чуваш ли ме?
	Фосела кимна болезнено. Китките и глезените му бяха завързани за стола, но лейкопластът върху устата му беше свален. Въпреки това той нищо не каза — беше по-възрастен и по-хитър от Рабия.
	Мъжът се протегна и взе един от предметите — метален цилиндър, заоблен в двата края. Развинти го в средата и показа на Фосела двете кухи половини.
	— Това е сонда. Използва се от затворници и други за съхраняване на ценности — пари, дори наркотици. Държи се в тялото — в ректума.
	Фосела неспокойно се завъртя на стола — спомни си за неудобството, което изпитваше. Мъжът отсреща взе в ръце нещо, което приличаше на парче сив пластилин, и продължи:
	— Това е пластичен експлозив — доста е силен.
	Той постави експлозива в единия край на цилиндъра и здраво го притисна с палец.
	— А това е детонатор.
	Мъжът държеше малък кръгъл метален предмет. От единия му край стърчеше игла. Той забоде иглата в пластичния експлозив.
	— Това е часовников механизъм.
	Взе друг кръгъл метален предмет с два щифта. Втъкна двата щифта в контакта на свободния край на детонатора и завинти двете половини на цилиндъра. Мъжът хвана цилиндъра между палеца и показалеца си.
	— Така сондата се превръща в бомба. Много малка, но много силна.
	Гласът му стана равнодушен.
	— Това е съвременната наука. Преди десет години бомба с такава сила щеше да тежи повече от килограм.
	Студените му очи се забиха във Фосела. Той заговори с много равен глас:
	— В задника си имаш точно такава бомба. Нагласена е да експлодира в десет часа.
	Фосела хвърли поглед върху часовника — 9:07.
	Мъжът се зае да обясни ситуацията. Фосела трябваше да отговори на няколко въпроса. Ако отговореше обстойно и откровено, щеше да бъде възнаграден и бомбата да бъде извадена.
	Фосела се възпротиви — и без това щеше да бъде убит.
	Мъжът обясни, че за разлика от останалите Фосела му е необходим жив. Фосела не му повярва. Мъжът вдигна рамене и нищо не каза. Лицето му беше безизразно.
	Минутите течаха. Единствените звуци в стаята бяха шумното тиктакане на часовника и ускореното нервно дишане на Фосела. Всички чувства на тялото му бяха заглушени от усещането за напрежение в червата. Когато стана девет и двайсет и две, той не издържа. При всички случаи нямаше какво да губи.
	— Какво искаш да знаеш?
	Мъжът взе писалката и свали капачето.
	— Искам да науча нещо за Конти и Кантарела; но преди това искам да разбера защо интелигентен мъж като теб реши да отвлече момиче, чийто баща няма пари.
	В девет и петдесет и три въпросите приключиха. Мъжът постави капачето на писалката, взе бележника и стана. Той гледа Фосела няколко минути, после отиде до вратата и излезе. Фосела чу шума от двигателя на микробуса. Шумът заглъхна в далечината; остана само ритмичното тиктакане на часовника. Той не викаше, не се бореше. Просто седеше неподвижно и очите му следяха циферблата. В девет и петдесет и осем будилникът иззвъня пронизително и мозъкът на Фосела не издържа. Две минути по-късно го последва и тялото.


	Сата погледна актрисата. Голото й тяло се извиваше в дъга, хлъзгаво и блестящо от пот; нейните червени, изцапани с размазано червило устни бяха страстно отпуснати.
	Той чакаше тя да го каже.
	Половин час се бе трудил с голяма вещина, за да я докара до този връх на очакване. С всеки инч от тялото си тя усещаше устните му и закачливите му пръсти. Той само я чакаше да го каже.
	Тази вечер премина с изключителен успех. Той отново сготви вкусно ястие, а после спечели три бързи, решаващи игри на табла. Наистина имаше подозрението, че тя нарочно играе слабо; но нямаше значение — това беше само още една възможност да се признаят неговите възможности и умения.
	Тя го каза:
	— Моля те, скъпи! Моля те!
	Сърцето му силно се разтуптя. Той плъзна единия си крак по гладките й бедра, леко се надигна, погледна надолу към умоляващите й очи и каза с властен глас:
	— Поеми го.
	Стройната й ръка се плъзна между телата им, бързите й пръсти затърсиха и накрая намериха; тя го приближи до влажните копринени косми. Той чувствено изстена и проникна в нея с един инч. Господи, колко беше тясна! Той се наведе, целуна връхчето на носа й, подготви се да направи първия тласък — и телефонът иззвъня.


>>	Глава 18

	— Не е „Юнион Корс“ — отсече Сата, докато гледаше доклада на патолога.
	Белу седна от отсрещната страна на бюрото.
	— Какво ви кара да бъдете толкова сигурен?
	Сата потупа с ръка по доклада.
	— Нямат такова въображение — усмихна се той. — Ножове — да, пушки — да, пистолети — да. И бомби. Но не поставени в ректума.
	Сата поклати глава.
	— Това е друг начин на мислене.
	Бяха минали два дни от смъртта на Фосела и Сата беше подложен на все по-силен натиск да намери отговори на въпросите. Вестниците гъмжаха от информация за събитията и предлагаха какви ли не кървави подробности.
	Консултацията с Монпелие от Марсилия само доказа на Сата, че предположенията му са правилни. В града „Юнион Корс“ бяха убедили както марсилската полиция, така и Гравели, че са невинни и дори опечалени.
	Сред босовете подозрението се разпространяваше с мълниеносна бързина. Кантарела беше разтревожен и кипеше от гняв. Някой разстройваше плода на трийсетгодишни планове за страната. Но кой?
	Можеше да се очаква, че благодарение на аналитичния си ум Сата щеше пръв да проумее това. В продължение на два дни той почти не излизаше от офиса си. Така или иначе, неговата история с актрисата беше приключила.
	— Съществуват някакви граници — беше му казала тя.
	При едно момиче такива прекъсвания могат да предизвикат обриви. Нейната кариера в никакъв случай не би издържала на това.
	Сега Сата можеше да се съсредоточи. Той непрекъснато кроеше различни комбинации: Рабия, Виоленте, Сандри, Фосела. И едва когато извади Виоленте от уравнението. Сата направи връзката. Той се прокле за глупостта си — убийството на Виоленте беше случайност! Виоленте просто охраняваше Сандри.
	— Отвличането на Балето!
	Белу повдигна едната си вежда.
	— Е, и какво?
	Лицето на шефа му показваше, че все повече си изяснява нещата.
	— Това е връзката! Рабия и Сандри работеха заедно по него. Фосела го организира.
	През следващия час двамата полицаи бяха много заети. Те бързо решиха, че самият Балето може и да не е пряко замесен, но би могъл да финансира един акт на отмъщение. Насочиха вниманието си към бодигарда, макар че в началото бяха настроени много скептично. Знаеха, че е бил само „премиен“ телохранител и алкохолик; но след като се обадиха по телефона в болницата, Сата се заинтересува. Той говори с главния хирург, който се оказа приятел на брат му, и научи, че бодигардът се е възстановил отлично и твърдо е решил да възвърне добрата си форма. Следващото обаждане беше до агенцията. Оттам им предоставиха информацията, че бодигардът някога е бил наемник. Изпратиха телекс до Париж със спешно запитване първа степен и докато чакаха да получат отговор, проследиха връзката му с някой си Гуидо Арелио, собственик на „Пансионе Сплендиде“ в Неапол.
	Благодарение на положението, репутацията и връзките на Сата те получаваха много бързо отговори. Той лично се обади на директора на службата за имиграцията в Рим и компютърът на ведомството бързо ги уведоми, че шест дни след като е напуснал болницата, в Реджо ди Калабрия бодигардът се е качил на ферибот за Малта. Нямаше информация за завръщането му в Италия.
	След това Сата се обади в чужбина на колегата, който заемаше съответната длъжност на Малта. Беше се запознал с Джордж Замит преди година на един тренировъчен курс в Рим и го беше харесал. Когато затвори телефона след краткия разговор, той погледна замислено към Белу и каза:
	— Интересно и любопитно.
	— В какъв смисъл? — попита Белу.
	— Той потвърди времето на пристигане на Малта и ми съобщи, че лицето преди три седмици е отпътувало по море за Марсилия.
	— Това ли е всичко?
	Сата кимна.
	— Да, това е всичко.
	— И какво го прави толкова любопитно и интересно?
	Сата се усмихна.
	— Малтийската полиция работи компетентно — това е наследство от британците. Но _недотам_ ефективно — те нямат компютри за обработка на информацията. Замит изсмука информацията от пръстите си, което означава, че е проявил личен интерес. И все пак, когато го попитах дали не знае нещо повече за човека, той ми отговори, че имат половин милион туристи годишно, че не му достигат хора и че е претоварен с работа. Той крие нещо — защо?
	Прекъсна ги пристигането на отговора по телекса от Париж. Телексът трака дълго време и хартиената лента, която Сата накрая взе да чете, беше дълга повече от три фута. Той четеше наум и Белу седеше в очакване. След това Сата нави лентата на руло, задържа го между дланите си и се облегна на стола.
	— Премийният телохранител — тихо каза той — е бил и вероятно отново е станал много опасен човек.
	Сата рязко стана.
	— Хайде да отскочим до Комо и да си поприказваме с Балето и с прелестната му съпруга.


	В къщата край езерото членовете на семейство Балето вечеряха, седнали един срещу друг на полираната маса. Тя беше отслабнала, но запазила красотата си. Той като че ли не беше се променил. Тя бе загубила нещо скъпо. Той все още имаше всичко, което считаше за важно.
	Вратата се отвори и те се обърнаха, очаквайки да видят Мария с десерта. Вратата се изпълни от масивната фигура на Крийси. Той стоеше неподвижно, като местеше поглед от единия към другия. Те гледаха втренчено като хипнотизирани.
	Еторе се съвзе пръв.
	— Какво искаш? — троснато попита той.
	Крийси се приближи, издърпа един стол, обърна го, седна и постави ръце на облегалката. Той погледна Еторе.
	— Дошъл съм да поговоря с жена ти. Ако мръднеш или кажеш и една дума, ще те убия.
	Той бръкна под якето и сложи на масата пред себе си масивен пистолет.
	— Зареден е — каза той с лек сарказъм.
	Еторе погледна пистолета, тялото му се отпусна и той потъна в стола си. Крийси се обърна към Рика. Твърдите черти на лицето му омекнаха, гласът му стана нежен.
	— Ще ти разкажа една история.
	И той й разказа това, което бе научил от Фосела: че отвличането на Пинта е било нагласено — заради застраховката. Еторе изтеглил полици от компанията „Лойд“ в Лондон за два милиарда лири. Според сделката Фосела трябвало да върне половината откуп на Еторе. Посредник бил Вико Мансути. Той имал връзки с организираната престъпност; получил комисиона. Докато го слушаше, Рика не откъсваше поглед от лицето на Крийси. Едва когато той свърши, тя се обърна и погледна мъжа си през масата. Омразата, която струеше от погледа й, бе физически осезателна. Еторе се свлече още по-ниско на стола си, устата му се отвори и отново се затвори, очите му шареха наоколо.
	— А другите? Тези, които го направиха? Уби ли ги?
	Крийси кимна.
	— Ще убия всеки, който е получил дял от печалбата. Това включва босовете в Рим и най-големия в Палермо.
	В просторната елегантна стая отново се възцари тишина, след това Рика замислено, сякаш говореше на себе си, каза:
	— А той ме утешаваше. Казваше ми, че все още си принадлежим един на друг — че животът продължава.
	Тя вдигна очи и погледна Крийси. Погледът й се бе избистрил от спомените — бе придобил твърдост.
	— Ти каза „всеки“, така ли?
	Той взе пистолета от масата и кимна.
	— Дойдох тук, за да го убия.
	Еторе вдигна поглед — не към Крийси, а към жена си. Красивото му лице беше изгубило цялото си очарование, очите му гледаха в нищото.
	Крийси прибра пистолета и стана.
	— Може би трябва да го оставя на теб.
	— Да! — изсъска тя. — Остави го на мен — моля те.
	Крийси тръгна към вратата, но гласът на Рика го спря.
	— А какво ще стане с Мансути?
	Той се обърна и поклати глава.
	— Не се тревожи за Мансути.
	Вратата се затвори след него.


	Докато Сата и Белу караха по пътя край езерото, се разминаха с една синя „Алфета“, която се движеше в обратна посока.
	В своя мансарден апартамент Вико Мансути говореше по телефона. Еторе беше в истерия, почти неспособен да говори. Вико не успя да разбере и дума.
	— Почакай малко! — рязко каза той. — Ще дойда до един час. Вземи се в ръце.
	Той набързо облече някакво сако и на въпросите на жена си отговори, че е възникнал незначителен проблем. Щял да се върне по-късно.
	В сутеренния гараж той се качи в мерцедеса си, завъртя ключа — и се взриви с половин килограм пластичен експлозив.


	Сата беше дълбоко впечатлен. Той се облегна на стола си и с голямо уважение каза:
	— Никога — повтарям: никога — не съм опитвал по-вкусно фрито мисто.
	Гуидо незаинтересовано сви рамене.
	— Не всички в Неапол сме селяни.
	— Очевидно не — съгласи се Сата, като избърса устата си със салфетка. — Но за бивш престъпник, бивш затворник, бивш легионер и бивш наемник вие имате твърде необичайни способности. Случайно не играете ли табла?
	Гуидо го погледна озадачено.
	— Играя, но какво общо има това с всичко останало?
	Сата се усмихна.
	— Това е изключително! Моето пребиваване тук се очертава като много приятно.
	— Вече ви казах — намръщи се Гуидо. — Пансионът е затворен. Идете на хотел.
	Сата си сипа останалото изстудено „Лакрима Кристи“ и отпи с одобрение. Когато заговори, гласът му бе изгубил шеговитата си острота.
	— От всички хора вие най-добре разбирате сериозността на положението. Кантарела вече със сигурност знае кой всява смут в организацията му. Неговите възможности са също толкова големи, колкото и моите — може би дори по-големи. Не след дълго те ще проследят връзката му с вас, а после някои от момчетата ще се появят тук, за да ви задават въпроси. И ще се държат доста по-нелюбезно от мен.
	Гуидо отново сви рамене.
	— Мога сам да се погрижа за себе си.
	Но той разбра какво имаше предвид Сата. Само преди час Елио му се бе обадил по телефона от Милано, за да му съобщи, че двама добре облечени мъже с леко заплашителен вид са се обадили в офиса и са се интересували от препоръката, която е дал пред агенцията за Крийси. Следвайки инструкциите на Гуидо, той им бе казал, че просто е направил услуга на брат си. Много скоро някой от местните щеше да почука на вратата на пансиона. Наистина в присъствието на един полковник от карабинерите те щяха да се държат на разстояние.
	— Ще ви приготвя стая горе — кратко каза той. — Но не очаквайте да ви нося закуска в леглото.
	Сата махна с ръка в знак на протест.
	— Няма да ви създавам проблеми. А и, повярвайте ми, така е по-добре — имаме много неща да си кажем.
	Сата бе пристигнал тази вечер, след като цял ден бе пътувал с кола от Милано. Той обичаше да шофира — това му даваше време да мисли, отново да си припомни събитията от предишната седмица. Да свикне с факта, че един мъж е разклатил властта на най-силните хора в страната.
	Мисълта му се върна отново към разпита на семейство Балето в къщата край езерото. Когато пристигнаха, станаха свидетели на необичайна сцена.
	Изтънченият Балето седеше мъртвобледен и буквално трепереше; красивата му съпруга излъчваше ледено презрение. Сата си припомни нейната красота — сега тя изглеждаше по-изящна, подчертана от емоционалните сътресения през последните месеци.
	Отначало Еторе отказваше да говори и очакваше пристигането на адвоката си; но след като научи за внезапната смърт на Мансути, това окончателно го сломи. Изпълнен с отчаяние, той се обърна към Сата като към защитник — свещеник, изповедник, закрилник. Думите бликнаха от него: несвързани, на места неясни. Еторе прочувствено молеше Сата да го разбере. Последният почти не прекъсваше потока от думи, само от време на време с доброжелателен глас и изражение на лицето изясняваше отделни моменти.
	Белу непрестанно записваше, а Рика седеше мълчалива и безстрастна. Погледът й бе прикован в лицето на съпруга й и изразяваше единствено отвращение.
	Това, което порази Сата, бяха думите на Крийси, че продължава, че ще преследва Конти и Кантарела. Той предполагаше, че с убийството на Фосела отмъщението е приключило и че бодигардът ще избяга някъде зад граница — в някоя по-далечна страна.
	Сата остави на Белу да се погрижи за завеждане на углавно дело срещу Балето и се оттегли в апартамента си за размисъл.
	Положението предизвикваше у него дълбоко раздвоение. От една страна, с действията си Крийси бе нанесъл удар по самото сърце на мафията — нейната чест. Един-единствен човек! Ако продължеше и стигнеше до Конти, това щеше безпощадно да засегне гордостта им; а ако направеше невъзможното и убиеше Кантарела, този удар щеше да бъде фатален.
	Съюзът между Кантарела и Конти представляваше гръбнака на организацията. Щеше да настъпи хаос и сред този хаос той, Сата, щеше да се добере до всеки бос, останал жив, и организацията щеше да се върне с десет и повече години назад. Той не се заблуждаваше. Работата му на полицай го караше да бъде сдържан. Не можеше да убие чудовището веднъж завинаги; можеше само да го осакати. Но каква възможност имаше!
	От друга страна, работата му изискваше да арестува убийци, независимо от това кого убиваха и защо. Сата не изпитваше угризения на съвестта. Той се гордееше със способността си грижливо да заключва съвестта си в малък метален сейф. Някой ден, когато му омръзнеше да бъде циничен, щеше да отключи сейфа и сам да се учуди от себе си.
	Страдаше благоприличието му. Неговите възгледи за живота изискваха подчинение на законите; но първо трябваше да бъдат създадени закони и само тези, които ги създаваха, имаха негласното право да ги нарушават. Затова Крийси представляваше дилема. Той предлагаше на Сата уникална възможност, но оскърбяваше чувството му за благоприличие. До късно през нощта Сата се бори със своето благоприличие и накрая стигна до достоен компромис. Рано на другата сутрин той се яви пред своя шеф — генерала — разказа му цялата история и му обясни защо прави компромис. Генералът одобри решението му. Той имаше доверие в Сата. Сата получи съгласие да поеме делото изцяло в свои ръце. Нямаше да съобщават нищо на пресата; тя и без това неизбежно щеше да надуши всичко само след няколко дни.
	Затова Сата остави Белу да се погрижи за нещата в Милано, а след това да замине за Рим, за да бъде по-близо до Конти, докато самият той тръгна на юг към Неапол. За него Гуидо беше ключът към всичко. Сата знаеше, че той е най-добрият приятел на Крийси и подозираше евентуалното му участие в подготовката. Полковникът даде инструкции да сложат подслушвателно устройство към телефона в „Пансионе Сплендиде“ и да проверяват кореспонденцията му. Междувременно Сата искаше да научи всичко за Крийси: способности, характер, начин на мислене. Докладите можеха да му предоставят факти, но само Гуидо можеше да му разкрие същността на нещата.
	Същия ден, в който Сата отпътува за Неапол, един служител от архива на миланските карабинери извади копие от едно поверително съобщение; извади го, след като го бе прочел много внимателно. Същата вечер той отиде да вечеря с един приятел и значително подобри финансовото си състояние. Докато Сата с удоволствие похапваше своето фрито мисто, в Рим Конти недоверчиво изслуша по телефона съобщението на Абрата, който сега беше неоспорим бос на Милано.
	Абрата имаше пълна, съвсем подробна информация за миналото на Крийси. По телефона гласът му звучеше съвсем леко загрижен. В края на краищата той не беше в смъртоносния списък.
	Конти му даде точни инструкции, затвори и няколко минути седя, потънал в размисъл. След това набра номера за специални случаи в Палермо и говори с Кантарела. В основата на разговора лежеше не толкова установената самоличност на убиеца, колкото стъписващият факт, че полицията и карабинерите почти или изобщо не реагираха. Доколкото Абрата знаеше, не беше издавано никакво по-важно нареждане.
	Цялото разследване се ръководеше от полковник Сата, който същата сутрин бе напуснал Милано и заминал в неизвестна посока. Явно имаше и политическа намеса. Нещо лошо се мътеше!
	Този разговор накара Конти още по-дълбоко да се замисли. Той успя да долови нотка на уплаха в гласа на Кантарела. Вместо да издаде своите енергични и обмислени заповеди, „арбитърът“ изглеждаше несигурен, дори готов да изслуша някои предложения. Конти го успокои. Крийси скоро щеше да бъде премахнат, дори и без помощта на полицията. След като вече бяха установили неговата самоличност, за броени часове щяха да го открият. Във всяка брънка от веригата на организацията бяха получени необходимите инструкции.
	Но реакцията на Кантарела изненада Конти. Убиец с такъв опит и мотиви със сигурност беше опасен, но досега разполагаше с преимущества — действаше анонимно и тайно. Сега вече беше изгубил тези преимущества. И щеше да си плати за нахалството.
	Но на какво се дължеше безпокойството на Кантарела? Конти стигна до заключението, че това беше реакция на типичния политик. Самият той бе стигнал до сегашното си положение благодарение на безсмислено насилие. Често бе виждал хората да умират.
	От своя страна Кантарела беше прогресирал чрез дипломатичност. Той често заповядваше да се прилага насилие, но лично никога не участваше в това — не му се беше налагало. Конти беше едновременно и войник, и генерал. Кантарела винаги се бе държал като политически деец. Обръщайки поглед назад към отминалите години, Конти реши, че всъщност „арбитърът“ никога не е бил заплашван пряко. Поне не физически. Може би сега тъкмо липсата на опит пораждаше у него безпокойство.
	Това заинтересува Конти. Имаше нещо, за което си заслужаваше да помисли. Накрая, преди да отиде да си легне, той даде разпореждания относно личната си безопасност. Конти беше собственик на десететажната жилищна сграда, където се намираше и мансардата, в която живееше. От подземния гараж до горе охраната трябваше да бъде засилена до такава степен, че и пиле да не може да прехвръкне. Същото се отнасяше и за сградата, в която се помещаваше офисът му. Тя също беше негова собственост.
	Той не се безпокоеше за придвижването си между двете сгради. Преди няколко години беше направил услуга на един свой сънародник в Ню Йорк. Когато се завърна, получи като подарък кадилак. Това беше много специален кадилак — с броня, дебела три инча, и блиндирани прозорци. Конти много се гордееше с тази кола. През миналите години два пъти бяха стреляли по нея: веднъж — с пистолети голям калибър, и веднъж — с автомати. И в двата случая колата си остана здрава и невредима. Въпреки това Конти заповяда кадилакът да бъде следван навсякъде от кола, пълна с телохранители, до второ нареждане. Също така реши, че известно време ще се храни само в къщи. Беше му добре известно, че босовете са намирали смъртта си в ресторанти най-често откъдето и да било другаде, при това не от хранително отравяне.
	Кантарела наистина беше уплашен. Това усещане беше ново за него. При мисълта, че е станал мишена на висококвалифициран убиец, започваше да му прилошава. Вече бе минал през етапите на ярост и възмущение, но страхът се беше превърнал в постоянно усещане.
	По телефона Конти звучеше самоуверено — било въпрос на броени часове. Но когато Кантарела седна зад бюрото си в облицования с ламперия кабинет, той имаше много мрачно предчувствие. Изруга, постави пред себе си бележник и насочи мислите си към безопасността на Вила Калачи. Можеше и трябваше да я направи непроницаема.
	Не беше приключил с бележките си, когато телефонът иззвъня. Обаждаше се босът от Неапол, за да го информира, че е невъзможно да разпитат собственика на „Пансионе Сплендиде“. По всичко личеше, че той и проклетият полковник Сата са станали неразделни приятели. Безпокойството на Кантарела нарасна.


	Гуидо хвърли две четворки, прибра последните си три пула и погледна към двата зара. След това взе химикалка, направи бърза сметка и обяви:
	— Осемдесет и пет хиляди лири.
	Сата се усмихна. Направи го с усилие.
	— Трябваше да послушам съвета ви и да отседна в хотел.
	Това беше третият му ден тук. Той успя да похапне няколко отлично приготвени ястия и дори веднъж-дваж да помогне в кухнята. Редовните посетители нямаха представа, че салатата им е приготвена от истински полковник.
	Като се изключи това, че беше изгубил около триста хиляди лири на табла, Сата изпитваше удоволствие от престоя си тук. Но дори тази загуба беше компенсирана, защото когато човек играеше с такова умение и замах, той макар и неохотно, предизвикваше уважението на полковника.
	Сата обаче изпитваше нещо повече от уважение. Между двамата беше възникнало истинско приятелство. Може би това донякъде беше привличане на противоположности, защото нямаше други двама мъже, които толкова много да се различават помежду си — поне външно: Гуидо — необщителен, нисък, набит, с неправилен нос; Сата — висок, елегантен, словоохотлив и изтънчен. Но Сата откри в неаполитанеца много качества, достойни за възхищение. След като започна да се отпуска и да говори, Гуидо показа дълбоко познаване както на обществото, към което принадлежеше, така и на света. Освен това той имаше сдържано и тънко чувство за хумор, което много допадаше на Сата. Разбира се, полковникът научи много неща за миналото на Гуидо. В един от разговорите той го попита дали от време на време не се отегчава от сегашните си занимания. Дали не му се струват малко досадни?
	Гуидо се усмихна, поклати глава и отбеляза, че ако има нужда от силни усещания, може да се върне в спомените си. Той смяташе, че малките прозаични неща от живота оформят една щастлива мозайка. Харесваше му да се занимава с пансиона, с различните капризи и слабости на редовните посетители, които идваха да се хранят в ресторанта. Харесваше му да гледа футболни мачове по телевизията в неделя вечер и понякога да излиза в града, дори от време на време да си търси момиче. Беше доволен от живота, особено когато имаше подръка някой високообразован полицай, когото да бие на табла.
	От своя страна Сата беше загадка за Гуидо. За първи път той се сблъскваше с полковник, поставен не на мястото си в социалната йерархия, издигнал се с помощта на семейните връзки. Но не му трябваше много време, за да прозре отвъд язвителната външност и да опознае отзивчивия и почтен човек, който се криеше зад нея.
	На втората вечер по-големият брат на Сата дойде да хапне с тях. След вечеря тримата седнаха на терасата и до късно през нощта разговаряха и пиха.
	Между двамата братя съществуваше дълбока привързаност. Те леко и естествено приобщиха Гуидо към семейния разговор и той усети такава топлота на общуването, каквато преди беше изпитвал само в присъствието на Крийси.
	Говориха и за Крийси — надълго и нашироко. Макар и Сата да беше убеден, че Гуидо не може да не поддържа връзка с него, нито веднъж не засегна този въпрос. Той се обаждаше на Белу в Рим по няколко пъти на ден и всеки ден Белу му съобщаваше, че няма какво да докладва относно телефонните връзки и кореспонденцията на пансиона.
	— Само разговорите между вас и мен — забеляза веднъж Белу. — А те са доста любопитни!
	Но Сата нямаше нищо против да чака. Макар че сега вестникарите бяха вече на път да разнищят цялата история, той продължаваше да не споменава нищо за Крийси. Пресата гърмеше по повод скандала около индустриалеца, обвинен в това, че е организирал отвличането на собствената си дъщеря, взривяването на знаменития адвокат и връзката между двамата; а също и убийствата на мафиоти от последните дни. Нямаше да им е необходимо много време, за да направят връзка между фактите. Сата опитваше да си представи реакцията на обществото, след като цялата история излезеше на повърхността — историята, която още не беше приключила.
	Често си мислеше за Крийси. Когато Гуидо говореше за приятеля си, Сата изграждаше портрета му в съзнанието си. Той ясно разбираше мотивите му и определено изпитваше симпатия и привързаност към този човек, който съвсем сам бе тръгнал да убива, докато заситеше глада си за отмъщение.
	Гуидо говореше много за миналото, но никога за настоящето. Беше непреклонен. Последния път, когато видял Крийси, било при изписването му от болницата. Сата не настояваше, само вдигаше рамене и чакаше. Държеше всички козове в ръцете си. Нека Конти и Кантарела да му мислят.
	Сега обаче играеше не карти, а табла. И губеше.
	— Достатъчно — каза той, когато Гуидо отново нареди пуловете върху дъската. — Аз съм държавен служител и не мога да си позволя всеки ден да губя по една седмична заплата.
	Когато седнаха отвън на терасата, късното следобедно слънце клонеше към хоризонта. Скоро Гуидо щеше да започне приготовленията за вечерята; но сега беше време за почивка, те мълчаха и гледаха как се сменят цветовете над залива. Вече се беше стъмнило, когато телефонът иззвъня. Обаждаха се от Милано — търсеха полковник Сата.
	Гуидо беше отишъл в кухнята. Той режеше на ситно зеленчуци, когато Сата влезе след дългия разговор.
	— Балето — каза той. — Самоубил се е.
	— Сигурен ли си, че е самоубийство? — попита Гуидо.
	Сата кимна.
	— Няма съмнение. Половин час е седял на перваза на прозореца в офиса си, който се намира на осмия етаж, преди да се реши.
	Той направи жест с ръце.
	— Винаги е бил изразителен човек.
	Гуидо отново се зае със зеленчуците и Сата започна да му помага в готвенето. Изведнъж се спря и попита:
	— Виждал ли си жена му?
	— Веднъж — отговори Гуидо. — Срещата не беше приятна.
	Той обясни при какви обстоятелства е станало това и Сата кимна с разбиране.
	— Улучил си лош момент. Няма съмнение, че сега ще си на друго мнение. А със сигурност и самата тя е станала друга.
	Те работиха известно време в мълчание. След това каза:
	— Докато Балето се опитвал да вземе решение, от полицията й се обадили и я помолили да дойде да поговори с него за това. Знаеш ли какво рекла тя?
	— Какво?
	Сата поклати глава.
	— Нищо, абсолютно нищо — само се разсмяла.
	Те продължиха работата си и полковникът каза замислено:
	— Странна жена. И много красива.
	Гуидо го погледна въпросително, приготви се да каже нещо, но после сви рамене и се върна към работата си.


>>	Глава 19

	Във всяка столица на Европа има австралийско посолство, а в някои от страничните улички, близо до което и да е посолство, могат да се видят каравани и къщи на колела, паркирани там през дългите летни дни. Те се продават, макар че никой не знае защо това се прави точно до австралийското посолство.
	Рим не правеше изключение от правилото, но тъй като вече беше краят на лятото, там имаше само едно превозно средство — „Мобекс“, закачен за шасито на „Бедфорд“.
	Уоли Уайтмън и неговата приятелка Пади Колинс седяха на високия бордюр и чакаха да дойде купувач.
	Мъжът беше нисък на ръст, наближаваше четирийсетте. Единственото забележително нещо в него беше косата му. Тя покриваше главата, раменете, брадичката и гърдите му. Изпод косата надничаха умните му очи. Беше облечен в джинсов комбинезон, който спокойно можеше да получи сертификат за антикварна стойност. Жената беше малко над трийсетте и много едра. Не беше дебела, а просто огромна — от носа до пръстите на краката. Не беше грозна, но размерите й я лишаваха от женственост. Беше облечена в селска рокля, в която изглеждаше нелепо.
	Бяха австралийци и историята им беше колкото типична, толкова и необичайна. Типичното бе това, че и двамата бяха дошли в Европа, за да разширят кръгозора си; а необичаен беше начинът, по който се бяха запознали. Уоли беше вечният студент, който преди доста време бе успял да си намери временна работа като учител по английски език на италианци в едно вечерно училище в Торино. Там той срещна Пади, която от дванайсет години работеше като секретар-администратор в Бризбейн. Един ден тя бе решила да изостави всичко и да тръгне да „опознава“ Европа. В крайна сметка Пади също бе станала учителка по английски в Торино. В резултат на това цяло поколение италианци заговори английски със силен австралийски акцент; и вместо да опознае Европа, тя опозна Уоли. Всъщност Пади го обичаше. Любовта й бе предизвикана от абсолютното му безразличие към общоприетите представи за женска красота. Размерите й не го безпокояха. Той харесваше начина й на мислене и грубото й чувство за хумор, както и умението й да се налага през деня, но изцяло да се подчинява и отпуска през нощта. В леглото Уоли беше господарят; извън него тя се грижеше за всичко, включително и за прехраната. Това не беше съвсем по австралийски, но вършеше работа.
	Изкараха добре зимата и ранната пролет и похарчиха всичките си средства, за да купят мобекса. Идеята беше да пътуват далеч на Изток, докъдето стигнат — поне до Бомбай — а след това да отплуват до Пърт и да продължат през Северен Куинсланд. Там правителството предоставяше земя и субсидии на хора, които да обработват отдалечените райони и да залесяват. Правителството имаше нужда от дървета и Уоли размишляваше как през дългото време, докато дърветата растат, те ще живеят в мобекса и може би ще отгледат деца. Така ще спомогнат за решаването на проблема с платежния баланс на Австралия и ще получат пари за това. Но нещата не потръгнаха. Промените в Иран направиха невъзможно пътуването им далеч на Изток. А Пади се разболя от жълтеница, лечението бе скъпо и в крайна сметка нямаха друг избор, освен да продадат мобекса и да се приберат у дома по най-евтиния възможен начин. Затова седнаха на тротоара и зачакаха.
	Вече три дни чакаха тук и единственият човек, който се поинтересува, беше един турчин без пари, но с хитроумен план в главата за нелегално превозване на пакистанци до Великобритания. Те не бяха особено обнадеждени, затова едва погледнаха едрия мъж с белези на лицето, който се беше приближил и обикаляше край мобекса.
	— Продава ли се? — попита той на италиански.
	Уоли поклати глава и отговори на същия език:
	— Не, паркирали сме тук за красота.
	Мъжът не се усмихна и се върна да огледа колата. Пади стана и отърси прахта от просторните си задни части.
	— Наистина ли се интересувате?
	Мъжът се обърна, погледна я изпитателно и след това кимна. Уоли не обърна внимание.
	— Може ли да погледна двигателя?
	Уоли ги последва. Пади започна да изтъква предимствата му и след това предложи да влязат вътре, за да пийнат студена бира.
	Мобексът беше само на две години, на по-малко от десет хиляди километра и Пади ожесточено се пазареше за цената. Уоли си мълчеше, отпиваше от бирата си и се възхищаваше на нейната решителност.
	Накрая се спряха на десет милиона лири и мъжът попита:
	— Имате ли документи за прехвърлянето?
	Пади кимна.
	— Трябва да се регистрират и подпечатат в полицията.
	Попълниха документите. На мястото на купувача пишеше: „Патрис Дювалие. Националност: французин“.
	— Искам прехвърлянето да стане след три дни — каза той, като подаде документите през малката сгъваема маса.
	На лицето на Пади се изписа силно подозрение.
	— Ще оставите ли предплата?
	Тогава те много се изненадаха. Мъжът бръкна във вътрешния джоб на якето си и извади дебела пачка банкноти от по сто хиляди лири. Отброи сто и ги подаде през масата.
	— Но дотогава не регистрирайте документите — каза той.
	Последва дълго мълчание, което завърши с първата намеса на Уоли в разговора.
	— Ама ти си адски доверчив, приятелче! Какво ще стане, ако вземем парите и офейкаме?
	Крийси тихо каза:
	— Не съм доверчив.
	Уоли надникна в притворените му очи. След това, за да прикрие внезапното си смущение, той бръкна в хладилника за още бира. Напрегнатата атмосфера се разсея и Пади попита:
	— Тук ли ще направим прехвърлянето?
	Крийси поклати глава и разгъна една карта на Рим. Посочи един малък мастилен хикс, поставен малко извън града, недалеч от Източната магистрала.
	— Това е къмпингът „Монте Антене“. Ще дойда да ви взема рано следобед, ако това ви устройва.
	Пади кимна.
	— Междувременно ще оставим багажа на гарата.
	— Накъде сте тръгнали? — попита Крийси.
	— Към Бриндизи — отговори тя. — Оттам ще се качим на ферибота за Гърция.
	Крийси отпи голяма глътка от бирата си и замислено огледа тесния, но удобен интериор. След това започна внимателно да изучава двамата австралийци. Накрая каза:
	— И аз отивам на юг. Мога да ви откарам донякъде — тъкмо ще имаме възможност да открием някой скрит дефект заедно, ако въобще се появи такъв.
	Те обсъдиха предложението. Звучеше добре. Крийси обясни, че заникъде не бърза; всъщност той си бе запланувал да прекара три или четири дни на път. Постигнаха съгласие.
	След това Крийси предложи да изчакат до Бриндизи, за да регистрират прехвърлянето.
	За да отпразнуват сделката, а и понеже беше време за обяд, Пади отвори няколко консерви и приготви нещо за ядене, а Уоли отвори нови бири.
	След като Крийси си тръгна, Пади отбеляза:
	— Той не е французин. Американец е.
	— Откъде разбра? — попита Уоли.
	— От начина му на хранене. Само американците могат да ядат така.
	Уоли я погледна с недоверие, но Пади твърдо държеше на своето.
	— Така е! Американците държат ножа и вилицата като всички останали, но след като си отрежат от месото, оставят ножа и преместват вилицата в дясната ръка. Много е неудобно, което иначе е нетипично за американците; но всички го правят.
	— Е, и?
	— Ами нищо. Но не е французин.
	— Мислиш ли, че всичко е наред? Не остави нито адрес, нито нищо. Просто си тръгна.
	Пади сви рамене.
	— Както и да е, получихме парите.
	Тя помълча — размишляваше.
	— Не е този, за когото се представя, но кой ли днес е такъв?
	— Ама е як кучият му син! — каза Уоли и се разсмя. — Господи, та той е по-едър и от теб!
	Пади се усмихна в отговор, но след това отново се замисли.
	— Харесва ми — каза тя. — Не се церемони. Не говори празни приказки. Ще видим що за птица е.


	Каубоя намести задните си части върху твърдата скамейка. Докато беше млад свещеник, му доставяше удоволствие да бъде изповедник — не му помагаше да стане епископ, но внасяше разнообразие в ежедневието. Сега, когато стана по-възрастен, изповедта започна да му се струва все по-отегчителна. Може би в големите градове хората извършваха по-разнообразни грехове, но тук, на Гозо, в селцето Надур, свещеникът можеше да предвиди всяко от прегрешенията на своите енориаши. Наистина старият Салву, който току-що си беше тръгнал, имаше изобретателен ум; но и той започваше да става предвидим.
	Каубоя чу шумоленето на завесата и през решетките до него долетя гласът на Лора Шембри.
	— Прости ми, отче, защото съгреших.
	Той се наведе напред.
	— Какво си извършила?
	Последва обичайният списък от леки прегрешения. Каубоя започна да я поучава, както му е редът, наложи й леки епитимии, облегна се назад и зачака следващия енориаш.
	Но не чу завесата да шумоли на излизане. Чуваше само лекото несигурно женско дишане — тя се колебаеше.
	— Имаш ли още нещо да ми кажеш?
	Жената се реши.
	— Прости й, отче. Дъщеря ми съгреши.
	— Тогава тя трябва да се изповяда.
	Сивотата на ежедневието беше нарушена.
	Дъщерята на Шембри беше загадка за Каубоя. Тя всяка сутрин идваше на утринната литургия — нещо, което не бе правила преди — но нито веднъж не бе дошла да се изповяда. Иначе се молеше всеки ден.
	— Не можеш да се изповядваш вместо друг човек.
	Лора заговори направо.
	— Не искам да се изповядвам. Искам съвет.
	Рутината беше разстроена.
	През цялото си време на служба като енорийски свещеник той никога не беше давал съвет на Лора Шембри, но доста често бе получавал съвети от нея, особено докато беше по-млад; тя не беше от хората, които изпитват страхопочитание към сана. Към любопитството му се прибави мрачно предчувствие. Вероятно на Лора й беше трудно да каже от какъв точно съвет се нуждае относно Надя.
	— Тя носи дете.
	Лошото предчувствие се потвърди! Каубоя въздъхна. Житейският път на това момиче наистина беше обрасъл с тръни.
	— От американеца ли?
	— Че от кого другиго? Тя не се отдава на безразборен разврат!
	Свещеникът почувства, че войнственият й тон е предизвикан от желание да се защити, и овладя надигащото се в него раздразнение. Той кротко попита:
	— И от какъв съвет имаш нужда?
	В мълчанието на Лора се долавяше напрежение.
	— Не е съобщила на Крийси, а забрани и на нас с баща й да го правим. Това засилва прегрешението й. Тя съзнателно е заченала детето. Използвала е американеца само като средство за това.
	— Не го ли обича?
	— Не мога да кажа — не знам.
	В гласа на Лора се долавяше несигурност.
	— Ти си й майка, как така не знаеш?
	— Знам само, че отначало тръгна с него, за да забременее. Не знам какво изпитва сега. Променила се е. Каза ми за детето — това е всичко. Не прилича на себе си.
	— Та какъв съвет искаш да ти дам?
	— Дали да му кажа, или не?
	Каубоя се облегна и събра мислите си. Както всички останали на Гозо, и той знаеше, че Крийси е извършил жестоки убийства. Дъщерята на Шембри така и не направи нищо, за да му попречи.
	— Знаеш ли с какво се занимава този американец?
	— Да.
	— Това е грях.
	— Той има причина.
	— Възмездието принадлежи на Бога.
	— Божията воля често се проявява по странен начин.
	Каубоя отново въздъхна. От тази жена би излязъл добър свещеник.
	— Дори и да искаш, можеш ли да го направиш?
	— Възможно е.
	— Говори ли за това със съпруга си?
	— Не. Знам какво ще ми отговори и не ми се иска да го чувам.
	Каубоя неловко се намести на дървената пейка. Бе проникнал право в сърцевината на нещата. Намираше се в неудобно положение. Но все пак той беше свещеник — беше се отрекъл от всички удобства. Обмисли въпроса от всички страни със съзнанието, че след като дава съвет, не бива да използва обичайните изтъркани фрази. Каубоя беше енорийски свещеник — земеделец, богомолците му бяха твърдоглави прагматици; не по-различна беше и Лора Шембри.
	Той намери решението.
	— Един мъж трябва да знае.
	— Благодаря ти, отче.


	Гуидо излезе на терасата и Сата забеляза някаква промяна в него. Неаполитанецът придърпа един стол и се протегна към чашата си с кафе. Лицето му изразяваше нерешителност. Преди час му се бяха обадили по телефона и Гуидо беше затворил преди четирийсет минути. Сата не проявяваше нетърпение. До един час Белу щеше да му съобщи дали разговорът е бил важен.
	Гуидо изпи кафето си и накрая се реши да заговори.
	— Какво ще стане, ако Крийси дойде лично при теб и се предаде?
	Пулсът на Сата се учести. Разговорът се бе оказал важен. Той направи красноречив жест.
	— Ще влезе в затвора, разбира се. Но като се вземе предвид какви хора е убил и мотивите за това, ще го осъдят на около пет години. Но нещата могат да се уредят и присъдата да се намали на три години.
	— Ще оживее ли в затвора?
	Сата се намръщи.
	— Знам какво имаш предвид и ще ти отговаря: да. Тъкмо сега довършваме един нов затвор недалеч от Рим за „чувствителни“ престъпници. Персоналът и ръководството са от карабинерите. Гарантирам за безопасността му. Честно казано, по-опасно ще стане, след като излезе оттам.
	Гуидо замислено погледна полковника: очевидно преценяваше и обмисляше решението си. Сата мълчеше. Сега не беше време за въпроси.
	— Добре — реши Гуидо. — Отиваме в Рим — аз ще поговоря с него.
	— Но защо? Кажи ми — защо?
	Гуидо стана.
	— Хайде. Ще ти обясня в колата — може би нямаме много време за губене.
	Сата вдигна ръка.
	— В такъв случай нека се обадя на Белу. Той е добър човек и аз му имам доверие. Ще арестува Крийси за десет минути.
	Гуидо поклати глава.
	— Ако убие приятеля ти Белу и още неколцина полицаи, на колко години ще го осъдят?
	Сата разбра смисъла на думите му.
	— Не можеш ли да му се обадиш по телефона?
	— Там няма телефон — да вървим!
	Когато стигнаха до колата на Сата, един полицай с мотоциклет се приближи и му подаде някакъв плик.
	— По телекса дойде съобщение за вас, полковник.
	Сата предложи на Гуидо да кара и докато си проправяха път през градските улици, за да излязат на магистралата, неаполитанецът обясни:
	— Той ще става баща.
	Изненадата, която се изписа на лицето на Сата, беше направо комична. Този път той пропусна да направи някой бърз и остроумен коментар. Гуидо го погледна и горчиво се усмихна. След това му разказа за Гозо и за Надя. Разказа му всичко с подробности, защото беше важно Сата да разбере всичко.
	— Мислиш ли, че това променя нещата? — попита Сата.
	Гуидо категорично кимна.
	— Да, мисля. Това със сигурност е единственото нещо, което може да го спре. Трудно ми е да ти обясня защо.
	Сата се замисли над думите му и започна да си припомня всичко, което знаеше за този човек. Склонен беше да се съгласи, че това променя нещата. Изведнъж се наведе и взе микрофона на радиопредавателя. Гуидо остро го изгледа, но Сата му направи знак да се успокои. След две минути той вече се бе свързал с Белу в Рим и му даваше указания да скрие записа от последния подслушан телефонен разговор и лично да го унищожи. Същото да направи и с всички презаписи. Той настоя никой друг да не се докосва до тях. На учудените въпроси на Белу Сата отговори да го чака в управлението и съобщи, че по обяд ще пристигне в Рим.
	Гуидо му изказа своите благодарности, а Сата сви рамене.
	— Знаеш как стоят нещата. Тези хора имат информатори къде ли не, но в Белу имам пълно доверие.
	Изведнъж той си спомни за плика. Разкъса го и мълчаливо зачете дългото съобщение.
	— Пресвета Дево! — тихо възкликна Сата.
	— Какво има?
	Той посочи телекса и обясни, че е предполагал, че Крийси е ходил до Марсилия, за да се снабди с оръжие. Беше помолил тамошния си колега да открие кой го е снабдил и с какво. Съобщението съдържаше списък на нещата.
	— Какво е РПГ-7, вариант „Д“? — попита Сата.
	— Ръчен противотанков гранатомет — отговори Гуидо със зловеща усмивка. — Наемниците го наричат „Еврейската базука“.
	— Израелско производство ли е?
	Гуидо поклати глава.
	— Руско е, но когато поставиш в него снаряда, прилича на обрязан пенис.
	Сата не се усмихна.
	— Крийси знае ли как да си служи с него? — попита той.
	Гуидо му отговори с аналогично обяснение.
	— Държи го със същата лекота, с която ти държиш маркуча си, когато пикаеш.
	Сега Сата се усмихна, но беше озадачен.
	— Мафията разполага с всякаква техника, но няма танкове.
	Гуидо обясни:
	— Има и други начини на приложение — служи за събаряне на сгради или взривяване на метални врати. Може да пробие дванайсетинчова броня.
	Сата мълчаливо разсъждаваше над думите му. Когато заговори, гласът му звучеше отнесено.
	— Малко по-добре от моя инструмент.
	Гуидо се усмихна в знак на съгласие.


	А през това време РПГ-7/„Д“ се движеше в брезентова чанта по улиците на Рим заедно с два снаряда. Чантата не беше голяма. Устройството представляваше обикновена тръба, дълга трийсет и седем инча, която се разглобяваше на две половини за по-лесна употреба. Тежеше около петнайсет фунта. Снарядите тежаха по-малко от пет фунта всеки.
	Джузепе и Тереза Бенети тъкмо бяха привършили с обяда си, когато на вратата се почука. И двамата бяха надхвърлили шейсетте, а тя имаше болни крака, затова Джузепе отиде да отвори. Първото нещо, което видя, беше един пистолет със заглушител. Много се уплаши. След това погледна нагоре към лицето на мъжа и страхът му се усили. Той се вцепени като статуя. Мъжът заговори меко и успокояващо:
	— Вие сте в безопасност. Не ви мисля злото. Аз не съм крадец.
	Той влезе през вратата, като принуди мъжа да отстъпи назад.
	Няколко минути по-късно Джузепе и Тереза седяха здраво вързани за столовете си. Мъжът беше много учтив, говореше с тях непринудено и имаше лек неаполитански акцент. Искаше само да заеме за кратко дома им. Каза, че няма да им направи нищо лошо.
	Страхът им се разсея и те започнаха с интерес да наблюдават как той отвори чантата и извади от нея две дебели тръби. Завинти ги и след това пъхна някакво устройство в пригоден за това жлеб. Като млад Джузепе беше служил в армията и отгатна, че тръбата представлява сложно оръжие, а устройството — мерник. Догадката му се потвърди, когато мъжът извади тумбест, конусообразен снаряд. Той натисна стабилизатора и го плъзна със задната част напред в тръбата. Повече от половината на снаряда остана отвън с конуса напред.
	Мъжът извади още един снаряд и чифт слънчеви очила и тихо излезе в задния двор. Джузепе можеше да види как непознатият предпазливо наднича иззад ниската стена, която отделяше двора от булеварда.


	В мансардата на сградата отсреща Конти също приключи с обяда си.
	Точно в два и трийсет асансьорът в сутеренния гараж се отвори и Конти слезе, следван от личните си телохранители. Кадилакът чакаше със запален двигател. Черната ланча, в която пътуваха телохранителите, чакаше отзад. Конти се настани на задната седалка, бодигардът затвори вратата и седна до шофьора. Двете коли се придвижиха по рампата. Ярката слънчева светлина на улицата накара тримата мъже да присвият очи. Но все пак те успяха да видят как на отсрещната страна на широкия булевард една фигура се надигна иззад ниската стена. Лицето на мъжа бе скрито от слънчеви очила, на дясното му рамо лежеше дебела тръба. Преди да успеят да реагират, огромен пламък изригна от задната страна на тръбата и отпред изскочи черен предмет, който се насочи към тях, като постепенно се уголемяваше. Конти изкрещя и шофьорът стъпи на спирачките. Тежката кола заби нос и след това подскочи нагоре на опънатите ресори. Докато още се изправяше, снарядът прониза радиатора в центъра, унищожи двигателя и направи всичко в колата на пепел. За момент кадилакът се залюля вертикално на задната си броня и тогава долетя вторият снаряд, който удари точно под предния мост, запращайки петтонната кола върху ланчата отзад.
	Само един се отърва от мигновена смърт. Когато ланчата се нагърчи от удара, бронираната врата с трясък се отвори и един от бодигардовете излетя оттам на четири крака. Той отскочи встрани от съскащата, смачкана маса метал, изправи се на крака и инстинктивно изстреля целия пълнител на пистолета си. После инстинктът го накара да се покачи на рампата, но там се спря и погледна назад. Инстинктът му отказа да работи. Той видя човека, който бе причинил тази касапница.
	Обзе го ужас и бодигардът тръгна назад, докато накрая се опря в стената на гаража. Бавно се свлече и клекна. Пистолетът се изплъзна от ръката му и шумно падна на бетонната настилка. Когато пристигна първата полицейска кола, той още седеше в същото положение.


	Сата седеше в колата, напрегнат от очакване. Когато Гуидо се появи сам, той изпита разочарование, но и облекчение.
	— Няма ли го вътре?
	Гуидо поклати глава.
	— Мисля, че трябва да почакаме.
	Не им се наложи да чакат дълго. Само след три минути се обадиха по радиопредавателя. Капитан Белу спешно викаше полковник Сата.


	Сата и Белу стояха в горния край на рампата и гледаха надолу. Никой нищо не казваше. Това, което виждаха пред себе си, надхвърляше всичко, което бяха виждали досега. Накрая Сата потърси с поглед Гуидо. Той стоеше с гръб към тях и гледаше през улицата. Сата проследи погледа му и забеляза кръглата черна следа от обгаряне на стената на бяло варосаната къща.
	— Това ли е РПГ-7/„Д“?
	Гуидо се обърна и кимна.
	— Казах ти, че има и друго приложение.
	Сата замислено погледна към другия край на рампата. Не можа да сдържи язвителната си усмивка и каза на Белу:
	— Конти загуби изключителния си подарък.


>	Книга четвърта

>>	Глава 20

	„Властта идва от дулото на пистолет.“
	Кантарела знаеше тази поговорка и беше проверил верността й на практика. Но всеки пистолет се целеше по мишена. Кантарела се чувстваше като щангист без щанги, като Микеланджело без камък.
	Към страха му се бе прибавило и чувството на безизходица. Конти беше дясната му ръка, дипломат на грубата сила. Смъртта му разтърси до основи уплашения Кантарела. Той се опитваше да прикрива страха си, но не можеше да заблуди Дикандия и Гравели. Те седяха срещу него от другата страна на бюрото и усещаха напрегнатата атмосфера. Това силно ги изненада и обезпокои.
	Но той беше шефът. Всичко, което имаха — положение, благосъстояние и амбиции, — беше свързано с властта на Кантарела. Нямаха друг избор.
	Двамата изслушаха заповедите за засилване на охраната на Вила Калачи. Само преди два дни те биха останали поразени и биха посъветвали Кантарела да се успокои; но смъртта на Конти и начинът, по който беше убит, дълбоко ги разтърсиха. По същия начин им подейства и дебелото досие, което лежеше върху бюрото. То разкриваше подробности от живота на мъжа, способен да упражнява такова насилие, каквото дори на тях беше чуждо.
	Затова те мълчаливо слушаха Кантарела, който продължаваше да говори за това, че трябва да се осветят с прожектори стените отвън и пространството в радиус двеста метра около тях. Да се купят и съборят всички сгради в радиус от един километър. Да се поставят двайсет и четири часови патрули из цялата околност и да се доставят кучета пазачи. Всичките осемнайсет телохранители да се настанят във вилата. Да работят на три смени. На половин километър от портата на вилата да бъде блокиран пътят. Никоя кола да не минава оттам, без да бъде претърсена и на влизане, и на излизане. Никакво превозно средство да не се допуска във владенията край вилата. Всеки бос или пратеник на бос да влиза във вилата сам, без придружители, след като бъде грижливо претърсен. Безпокойството на Кантарела стана съвсем очевидно, когато той нареди да се отсекат около петнайсет овощни дървета, които растяха от вътрешната страна на оградата. Преди двайсет години, когато купи вилата, Кантарела лично проследи засаждането на овощната градина. Тя се превърна в негова голяма гордост. Хората от обкръжението му дори се шегуваха по този повод, но само помежду си и съвсем тихомълком. Съпругата на Кантарела беше починала преди трийсет години, без да му остави деца, а той така и не се ожени повторно. Затова често наричаха дърветата негови деца; и сега тази заповед да отсекат макар и малка част от тях ясно показваше неговия ужас.
	Кантарела пристъпи към обсъждане на цялостното положение. Трябваше да се поставят под наблюдение всички входове към Сицилия — всяко пристанище, включително и в най-малките рибарски селища; всяко летище, всяка писта, всеки влак, всяка кола, пътуваща с ферибот от Реджо. Устните на Кантарела се изкривиха от гняв.
	Той попита:
	— А полицията? А карабинерите? Продължават ли да бездействат?
	— Почти нищо не правят — отговори Дикандия. — Няколко часа след смъртта на Конти блокираха символично пътищата около Рим, обявиха американеца за национално издирване и разпространиха описание на външността му. Но не са съобщили никакво име, нито са разпространили снимка.
	— Мръсници! — изръмжа Кантарела. — И зад всичко стои онази свиня Сата! Сигурно страшно се забавлява — мръсник!
	— Тази сутрин е пристигнал в Палермо — каза Гравели. — Дошъл е със своя помощник Белу и неаполитанеца.
	Гневът на Кантарела се засили.
	— Копелета! Цялата работа сигурно им се струва един страхотен спектакъл! Сигурен ли си, че няма начин да се доберем до този неаполитанец? — и той потупа с ръка по досието. — Той сигурно държи връзка с онзи маниак.
	Гравели поклати глава.
	— Настанени са в апартамент с две спални в „Гранд хотел“ и дори за секунда не го оставят сам. Нямаме никакъв шанс, освен ако не измъкнем оттам Сата и Белу.
	Дикандия бързо се намеси.
	— Ще си навлечем повече неприятности, отколкото имаме сега — тази работа ще продължи безкрайно.
	Кантарела кимна неохотно.
	— И Сата знае това. Някой ден ще накълцам на кайма този охранен лешояд.
	Гравели сви рамене.
	— А междувременно той ще продължава да ни създава проблеми. Дори сега, докато е в Палермо, неговите хора не стоят без работа. Прибрали са Абрата за разпит. Той чувства, че е изложен на опасност, и много се нервира.
	— Сата се възползва от ситуацията — каза Дикандия. — На север и в Рим всички са объркани. Сата раздухва смут като някой магьосник.
	Кантарела се наведе и отвори досието. Към вътрешната страна на обложката беше прикрепена паспортна снимка на Крийси. В продължение на няколко минути Кантарела изучаваше лицето му. Той облиза с език дебелите си пресъхнали устни и почука с пръст по снимката.
	— Докато не умре, ще си имаме само проблеми.
	Босът вдигна поглед и с особена категоричност каза:
	— За този, който го убие, няма да пожаля нищо — нищо! Разбирате ли?
	Гравели и Дикандия мълчаливо кимнаха. Последва нова изненада. Кантарела откачи снимката и я хвърли на бюрото.
	— Искам утре сутринта тази снимка да се появи на първа страница на всеки вестник в страната.
	Дикандия се съвзе пръв.
	— Дон Кантарела! Това означава да им разкажем цялата история. Разумно ли е?
	— И без това ще я научат — отговори босът. — Те вече знаят почти всичко. Само мълчанието на Сата и хората му отлага нещата.
	И той изложи доводите си.
	— Това е характерно лице — вижте белезите и очите. Хиляди хора от нашите са тръгнали да го търсят. Ще ни отнеме няколко дни, докато разпространим снимката. А вестниците ще го направят вместо нас.
	— Ще го превърнете в герой — предупреди Гравели.
	— Мъртъв герой обаче — отсече Кантарела. — А мъртвите лесно се забравят.


	Пади слезе от мобекса и разкърши огромното си тяло. В това да бъдеш висок има известни недостатъци и един от тях е, че по време на пътуване се чувстваш схванат. Уоли слезе след нея на тротоара, обърна се и попита:
	— Искаш ли нещо?
	Крийси поклати глава.
	— Приятен обяд! Сигурни ли сте, че не искате да ви закарам?
	— Не, малко разходка ще ни се отрази добре — каза Пади. — Ще се помотаем наоколо. Не се притеснявай, ще намерим мястото.
	Те пътуваха по източния бряг от Пескара до Бари. Пади предположи, че след като три дни е ял от нейните несъвършени ястия, Крийси ще има нужда от промяна. Самата тя имаше нужда от промяна, както и от чифт нови пуловери — зимата вече подгонваше есента.
	Но Крийси отклони предложението и предпочете да продължи към къмпинга, който се намираше южно от града. Пади забеляза, че той не слизаше от мобекса дори докато бяха в къмпинга. Това предизвика любопитството й. Тя говореше малко френски и през първата вечер се опита да поговори с него. Крийси се усмихна и свободно й отвърна. След това Пади се обърна към него на английски. Той отново се усмихна и я попита на същия език дали случайно не го проверява. Тя долови леко провлачения му американски акцент.
	— Не — отговори австралийката. — Просто не ми приличаш на французин.
	Уоли се намеси, като й каза да не си пъха проклетия нос навсякъде, но от това любопитството й не намаля.
	Крийси бе дошъл пеша в къмпинга край Рим с два доста обемисти кожени куфара и една брезентова чанта. Уоли му помогна да ги вкара през тясната врата и по-късно отбеляза пред Пади, че този тип няма навика да пътува с лек багаж.
	Типът не се оказа много разговорлив, само веднъж им посочи на картата едно място в околностите на Авецано и предложи да прекарат там нощта. Всъщност останаха там две нощи. Мястото се намираше в една приятна залесена долина и беше почти пусто. Мъжът обясни, че е уморен и не бърза за никъде.
	— Там има бутик — каза Уоли и посочи към отсрещната страна на многолюдната улица.
	— Има и ресторант — каза Пади, като посочи малко по-нататък. — Хайде първо да хапнем, умирам от глад.
	Тя се усмихна.
	— Между другото, след като хапна, може би ще имам нужда от по-голям размер.
	— По-големи размери от твоя не се произвеждат — отбеляза Уоли и бързо се отдръпна, защото знаеше, че дори едно приятелско потупване с огромната й ръка можеше да го събори на паважа.
	Но Пади не реагира. Бяха застанали срещу една будка за вестници и тя гледаше като хипнотизирана. Уоли проследи погледа й.
	От първата страница на десетина различни вестника ги наблюдаваше лицето на Крийси.
	Час по-късно те жестоко се караха. Уоли беше непреклонен.
	— Парите и паспортите са в чантата ти. Отиваме право на проклетата гара и се качваме на някой проклет влак. В Бриндизи ще си купим всичко необходимо. Утре сутринта вече ще сме на проклетия кораб на път за Гърция.
	Тя поклати глава.
	— Никъде не отивам.
	Уоли въздъхна и отмести наполовина пълната си чиния.
	— Пади, ставаш сантиментална. Не ти отива. Той е убиец. Не сме му задължени с нищо — той си получи мобекса. Просто ни използва като прикритие.
	Пади отново поклати глава. Той взе вестника и го вдигна пред очите й.
	— Търсят го стотици, може би хиляди хора — по-добре да не сме с него, когато го хванат.
	— Тогава се разкарай, Уоли Уайтмън.
	Ресторантът беше препълнен и тя го каза тихо, но Уоли се закова на стола си. Пади се наведе и доближи гневното си лице към неговото.
	— Добре, той ни използва. Защо пък не! Той е сам. Направил е всичко сам. Търсят го стотици, казваш. Хиляди. Плюс полицията. Той има нужда от помощ. И аз ще му помогна. А ти можеш да правиш каквото си искаш.
	— Но защо? — отчаяно попита Уоли. — Това не е наша работа. Защо да се забъркваме?
	Тя изсумтя.
	— Кога един австралиец е имал нужда от причина, за да се намеси в битка? — и Пади потупа с ръка по вестника. — Те са убили онова момиче. Същите тези хора са я изнасилили и са я убили! Единайсетгодишно момиче! Сега си плащат за това. Той ги кара да плащат. Ако има нужда от малко помощ, ще я получи от Пади Колинс. Няма да го оставя сам.
	Изведнъж Уоли се усмихна.
	— Добре, глупава краво, успокой се!
	Пади за миг изгуби ума и дума, но това трая само миг.
	— Съгласен ли си?
	— Да, съгласен съм.
	— Откъде се взе тази внезапна промяна?
	Той сви рамене.
	— Не е внезапна. Имам инстинктивното желание да помогна, но мисля, че е опасно. Да помогнеш на мъж е едно, а на момиче — друго.
	Пади се усмихна, протегна ръка и разреши косата му.
	— Харесва ми, когато се държиш като рицар. Да вървим.
	След като излязоха на улицата, нещо му дойде наум.
	— Как мислиш, че ще реагира, когато разбере, че ние знаем? Може да се вбеси, да се уплаши, че ще го предадем на полицията или нещо такова. Пади, доста е силен кучият му син!
	Тя поклати глава и го хвана подръка.
	— Съмнявам се. След като снимката му е във вестниците, той ще се нуждае от помощта на всеки, който може да му я предостави. Ще разбере това. Както и да е, но аз не се страхувам, колкото и да е силен.
	— Не се ли страхуваш?
	Пади му се усмихна.
	— Не, защото имам защитник като теб, Уоли.


	Сата затвори телефона и се обърна към Гуидо и Белу.
	— Почти със сигурност е работа на Кантарела — каза той. — Всички вестници са получили информацията горе-долу по едно и също време.
	— Но защо? — попита Гуидо.
	Белу му даде отговора.
	— Това още веднъж говори за състоянието, в което се намира. Така най-бързо може да разкрие самоличността на Крийси.
	Той погледна въпросително към Сата и попита:
	— Какво ще правим сега, полковник?
	Сата му хвърли загадъчен поглед и Гуидо изведнъж се почувства напрегнат.
	Белу отново заговори:
	— Може би трябва да го обсъдим насаме, полковник.
	Сата въздъхна, погледна към Гуидо и поклати глава.
	— Не е необходимо.
	Той се върна при телефона и позвъни в управлението на карабинерите в Рим. Дълго време издаваше точни инструкции, след това затвори и се обърна към Гуидо.
	— Цинично копеле!
	Сата вдигна ръце в знак на протест.
	— Вече няма никакво значение. Щом Кантарела не го е открил досега, значи и нашите хора няма да успеят.
	Той хвърли поглед към вестниците, пръснати по ниската масичка за кафе.
	— Сега има много малък шанс. Лицето му е лесно за разпознаване. Нека се надяваме, че ще го открием преди тях.
	Гуидо стана, отиде до прозореца и се загледа в многолюдната улица. Валеше лек дъждец. Чадъри покриваха движещите се долу хора.
	— Гуидо, повярвай ми, той има много малък шанс. Сега ще направим всичко, което е по силите ни. Нали ме чу, като говорих по телефона.
	Сата сякаш се извиняваше. Никога досега Белу не беше го чувал да говори така.
	Без да се обръща, Гуидо каза с горчивина:
	— Постигна ли целта си? Ще те направят ли генерал?
	Гласът на Сата изгуби нотката на съжаление.
	— Не съм го изпратил да убива! Не съм го въоръжавал и не съм му предоставял безопасен транспорт, жилища и фалшиви документи; и не съм го окуражавал! Не си ли ти лицемерът?
	Гуидо се обърна и го погледна. Този път лицето му беше безизразно.
	— Добре! — отсече той. — Помогнах му и не се срамувам от това! Положението се промени. Доверих ти се. Мислех, че си човек с достойнство. Но сгреших.
	Сега Белу заговори:
	— Грешиш, Гуидо, много грешиш. Полковникът не носи лична отговорност за Крийси. Но знам, че изпитва симпатия към него. Ще направи всичко възможно. Всичко.
	Гневът на Гуидо утихна. Той тъжно попита:
	— Добре, той наистина ли ви помага?
	Сата кимна.
	— Да, много ни помага. Никога не бих позволил това на някой друг. Убийството на Конти беше ключът към всичко. Никога не съм очаквал, че Кантарела ще реагира с такава паника. Дори ако Крийси не се добере до него, с властта му е свършено. Организацията в цялата страна е в състояние на смут. Той никога няма да си възвърне властта. Запазил е силата си само тук, в Сицилия, но и тя отслабва с всеки изминал ден.
	Той направи жест на съчувствие.
	— Хайде, Гуидо, седни. Сега най-важното е да намерим Крийси. Само ти познаваш начина му на мислене. Трябва да се опиташ да отгатнеш мислите му. Как ще атакува? Как ще се доближи до Кантарела?
	Гуидо сви рамене и се приближи към тях.
	— Дай да видя плана още веднъж.
	Белу махна вестниците и разгъна едромащабния план на Вила Калачи и околностите й. Тримата мъже се наведоха над него.
	Сата посочи.
	— Тази сутрин научихме, че Кантарела е отсякъл няколко дървета между овощната градина и оградата, за да направи алея. Освен това е включил прожекторите. От външната страна на оградата и в радиус от неколкостотин метра е светло като ден.
	— А зад оградата? — попита Гуидо.
	Сата поклати глава.
	— Очевидно Кантарела не иска да осветява самата вила. През нощта в парка е тъмно, но е и безопасно. Вчера е пуснал две кучета пазачи — доберман-пинчери, те са обучени да нападат и да убиват.
	Белу се намеси:
	— Изглежда абсолютно непристъпна за сам човек. Пазачите при портата и зад оградата са въоръжени с автомати, а в самата вила е настанена малка армия. Никаква кола или друго превозно средство не се допуска да припари до оградата.
	Гуидо зловещо се усмихна.
	— Той ще бъде подготвен за всичко това. Знае точното разположение на земите зад оградата и самата вила. Той е войник, а Кантарела е глупак. Щеше да бъде в по-голяма безопасност, ако се движеше, отколкото сега, като се е затворил. И най-добре укрепеният форт се превръща в смъртоносен капан, щом някой проникне зад стените. Малката армия на Кантарела няма да го спаси, ако Крийси проникне вътре.
	— Но как ще го направи? — попита Сата.
	— Не знам — отговори Гуидо. — Но със сигурност има план, който в никакъв случай не е традиционен.
	— В метода му има постепенно усъвършенстване — отбеляза Белу. — Рабия беше убит с пистолет, Сандри — с ловна пушка, Фосела — с бомба, а Конти — с противотанков гранатомет.
	Той разпери ръце.
	— Какво ще използва срещу Кантарела?
	Всички млъкнаха и се замислиха. Накрая Сата се усмихна.
	— Не знам, но няма да се учудя, ако сега босът на босовете издига противоатомен щит!


	Още един!
	Пади посочи към алфа ромеото, което току-що ги бе задминало. На задния прозорец на колата имаше лепенка с надпис от две думи:
	„ДАВАЙ, КРИЙСИ!“
	Това беше петият такъв надпис, който виждаха, след като бяха излезли от Бриндизи. Уоли поклати глава от изумление и каза:
	— Ние возим със себе си знаменитост!
	Преди три дни те се качиха в мобекса в околностите на Бари и хвърлиха вестника на масата пред Крийси. Той погледна огромната снимка и след това бавно вдигна очи.
	— Има я във всички вестници — каза Уоли. — Заедно с цялата история. Само да си покажеш някъде в Италия грозното лице — и веднага ще те познаят. Със сигурност ще те покажат и по телевизията.
	Той говореше безгрижно, като се опитваше да скрие напрежението в гласа си.
	Крийси не изрече нито дума. Погледът му се местеше от единия на другия.
	Пади наруши напрегнатото мълчание:
	— Проклет французин! Знаех си, че си янки!
	— Откъде разбра?
	— От това как се храниш.
	При тези думи Крийси се усмихна и Уоли въздъхна облекчено.
	Те му предложиха помощта си, но Крийси поклати глава. Положението се бе променило изцяло. Опасността беше нараснала. Той им каза да се качат на влака за Бриндизи и да си вървят по пътя. Не беше тяхна работа.
	Но разумът надделя — разумът и тяхното упорство. Караха се цял час. Ако Крийси сам караше мобекса, нямаше начин да остане незабелязан. Ако те карат колата, а той се крие вътре, ще могат да пътуват из цяла Италия. В това очевидно имаше смисъл, но той дълго време се опитваше да ги разубеди. Накрая се съгласи. Трябваше само да стигне до Реджо, и то бързо. След това можеха да си вземат обратно мобекса — повече нямаше да му трябва.
	Пади се опита да му върне парите, но тук Крийси на свой ред прояви упорство. С тези пари можеха да прекарат мобекса до Гърция, а след това — и до Австралия. Такива бяха условията му.
	Останаха два дни в един усамотен къмпинг край Бари. Крийси не слизаше от мобекса, освен през нощта, за да се поразтъпче, докато Пади и Уоли стояха нащрек. Не им беше казал как ще стигне до Сицилия, но имаше план. Щеше да им го обясни в Реджо. Може би Уоли щеше да помогне, преди да се разделят.
	— Как ли щеше да изглежда без коса и брада? — обърна се Крийси към Пади.
	Тя поклати глава.
	— Нямам представа — никога не съм го виждала без тях, но ще ме е страх да го погледна!
	— Хубавец съм, по дяволите — каза Уоли. — Пуснах си брада само за да прогоня тълпите от разгонени жени. За какво ти е да знаеш?
	Но Крийси само се усмихна и каза, че ще му обясни в Реджо.
	Една вечер Пади се опита да поговори с него подробно за това. Вестниците бяха накарали враговете му да застанат нащрек. Той имаше съвсем малък шанс. Тя искаше да му каже, че е Дон Кихот, който се бори с вятърни мелници, но погледна лицето и очите му и замълча.
	Пади си припомни това сега, когато поеха по магистралата на изток от Таранто.
	— Уоли, ти би ли могъл някога да изпитваш подобно нещо? Да намразиш някого толкова, че да започнеш да правиш като него?
	Уоли отмести очи от пътя и я погледна. Тя беше сериозна и той се замисли.
	— Много хора са способни на това — отговори австралиецът. — Разликата е там, че не всички имат и омразата, и възможността да отмъстят. Нали прочете историята във вестниците? Колко много такива хора се разхождат сред нас!
	— Мислиш ли, че ще успее? Че ще се добере дотам и ще го направи?
	Уоли сви устни и се замисли над въпроса.
	— Може и да го направи. Дълъг път е извървял, преди да стигне дотук, но ще има нужда от повече късмет. Засега му провървя — срещна нас.
	Пади му се усмихна и помълча известно време.
	— За какво мислиш? — попита Уоли.
	Тя отново се усмихна.
	— Чудя се как ли ще изглеждаш без коса.


>>	Глава 21

	Стените, устояли на векове, не издържаха пред булдозера. Само за половин час малката ферма се превърна в купчина натрошени камъни.
	Франко Мази стоеше до каруцата, натоварена догоре с покъщнината им. Съпругата му вече се беше качила в нея. Тя седеше, обърнала поглед настрана, неспособна да гледа разрушението. Очите й бяха зачервени от плач.
	Но Франко гледаше към останките и — отвъд тях — към каменната ограда на Вила Калачи. Чертите на лицето му излъчваха омраза. От поколения наред родът му живееше тук и обработваше няколко акра от каменистата земя на склона на хълма. Обитателят на вилата беше техен благодетел. Франко цял живот бе живял под негово покровителство. Продуктите от тяхното стопанство, сиренето, което жена му произвеждаше, винаги се радваха на добър пазар.
	Когато му казаха, отначало не повярва. Това не можеше да бъде вярно. Техният благодетел не би могъл да направи такова нещо. Той помоли за аудиенция, но му казаха, че е невъзможно. Дон Кантарела не желаеше да вижда никого. За двайсет и четири часа Франко трябваше да се премести. Бяха му намерили къща в Палермо. Дадоха му да подпише документите.
	Булдозерът свърши работата, завъртя се на веригите си и с бръмчене се отдалечи по тесния междуселски път.
	В дъното на душата си Франко мълчаливо се помоли: „Бог да е с теб, Крийси.“

	* * *

	Уоли ожесточено протестираше. Седем хиляди лири за бръснене и подстригване беше абсурдна сума. Но бръснарят не се впечатли. Той направи изразителен жест към дългите кичури от косата на Уоли. Това беше много работа — беше се трудил цял час. Уоли трябваше да се примири с положението.
	И той се примири. Предстоеше му тежък ден и не можеше да си губи времето в пазарлъци. Или поне не цялото време.
	— Къса, спретната, консервативна прическа — беше обяснил Крийси. — И никаква брада.
	Уоли все още се губеше в догадки. Предната нощ бяха пристигнали в къмпинга и по време на вечерята Крийси подробно обясни какво иска. Но не обясни защо.
	— Засега толкова — каза той. — Така е по-безопасно.
	Уоли първо трябваше да се подстриже и обръсне, а след това да купи хубав кожен куфар и чанта за документи; строг делови костюм, бяла риза, дискретна едноцветна вратовръзка и обувки с връзки. Облечен в новите си дрехи, той трябваше да наеме най-хубавия апартамент в хотел „Екселсиор“ и да се регистрира за три нощи. След това му бе наредено да отиде в офиса на „Авис“ в същата сграда и да наеме кола за три дни — най-добрия възможен модел. Трябваше да вечеря в трапезарията на хотела, като се постарае да поръча много скъпо вино, а след това с кафето — много скъп коняк. Крийси му препоръча „Хенеси Екстра“.
	— Искаш да изглежда като богат бизнесмен? — попита Пади.
	— Точно така — отговори Крийси.
	Пади огледа Уоли скептично.
	— Все едно жабата да се превърне в прекрасна принцеса.
	— Върви по дяволите — каза Уоли и се ухили. — Ще има да се чудиш. Не всеки ден изглеждам така.
	След крайно разточителната вечеря Уоли трябваше да се качи в апартамента си, да поръча телефонен разговор с Австралия — с някой стар приятел или все едно с кого — и да говори поне двайсет минути. После да прекара нощта в апартамента и рано сутринта отново да се срещне с тях в къмпинга.

	* * *

	Докато Уоли ядеше пълнените си чушки в Реджо, Сата, Белу и Гуидо похапнаха печена лампука в „Гранд хотел“ в Палермо.
	— Какво ти е мнението? — обърна се Сата към помощника си.
	— Ще дойде с лодка — каза Белу. — Вероятно рибарска лодка, задигната от някого в Калабрия.
	Сата нетърпеливо поклати глава и посочи чинията му:
	— Имах предвид рибата.
	Белу се усмихна: той използваше всеки удобен случай, за да подразни шефа си.
	— Леко е прегоряла.
	Сата кимна в знак на съгласие и се обърна към Гуидо.
	— Вероятно — само вероятно — някой ден добрият капитан ще бъде повишен в полковник.
	— Необходимо ли е — попита Гуидо — полковникът да има изтънчено небце?
	— Крайно необходимо — отговори Сата. — Трябва да имаме критерии, иначе ще започнат да повишават хората за това, че са умни и отдадени на работата си. А това ще бъде катастрофа.
	— Искаш да кажеш, че тогава щеше да бъдеш още ефрейтор?
	Сата се усмихна и каза на Белу:
	— Забелязал ли си, че този неаполитанец има злобно чувство за хумор? Та защо мислиш, че ще пристигне с рибарска лодка?
	Белу сви рамене.
	— А как иначе? Не може да използва обичайния транспорт. Всеки самолет, ферибот и влак се проверяват. Той не е човек, който може лесно да се скрие.
	— Разумно е — призна Сата. — Ти какво мислиш, Гуидо?
	— Не знам — каза Гуидо. — Предположението е неоснователно. Достатъчно мислих за това, но не съм намерил отговор. Едно нещо обаче е сигурно — лицето му е вече толкова известно, че той не може да си позволи да се покаже никъде.
	Сата се съгласи.
	— Вероятно сега това е най-известното лице в Италия. Каква реакция! Направо не мога да повярвам.
	Той смаяно поклати глава.
	— В Рим и на север момичетата носят тениски, на които е отпечатано лицето му с надпис „ДАВАЙ, КРИЙСИ!“. Общественото мнение е на негова страна, а вестниците се продават много добре. Не съм сигурен, че това е плод на здрав разум.
	— Това е неизбежно — каза Белу. — На хората им дойде до гуша от властта на босовете и тяхното безочие. Правителството не е в състояние да направи нищо и те си създават герой от този човек — естествено е.
	— За мен — каза Сата — най-голямата загадка е къде се крие. Той трябва да се усамоти, абсолютно никой да не го вижда; но как може да го постигне?
	Той изпитателно погледна Гуидо.
	— Сигурен ли си, че след Рим няма друго безопасно жилище?
	— Поне не знам да има такова — отговори Гуидо. — Той никога не говореше за плановете си след Рим — разбираш защо.
	— Много жалко — каза Сата. — А и в пощенската ти кутия не се получава нищо. Следим я по двайсет и четири часа в денонощието.
	— Жалко ли? — сухо попита Гуидо. — Наистина ли искате да го откриете сега?
	Сата направи гримаса.
	— Гуидо, повярвай ми, не искам да го видя мъртъв.
	Той направи знак на сервитьора и те поръчаха десерт. Когато сервитьорът се отдалечи, Сата протегна ръка и я сложи на рамото на Гуидо.
	— Наистина. Аз го уважавам. Имам чувството, че го познавам; бих искал да се срещна с него. Ако някой ми беше казал, че един човек може да направи толкова много, бих му се изсмял. Още не мога да го проумея — особено като се има предвид начинът, по който уби Конти.
	Гуидо мрачно се усмихна.
	— Да: пищно погребение.
	Другите двама го погледнаха озадачено и Гуидо обясни:
	— Има такъв израз. Във всяка общност се използват подобни изрази. При наемниците също. Изразът тръгна от Лаос преди много години. Няколко души от нашите стояхме и гледахме как самолет ДС-6 на „Еър Америка“ каца на една отдалечена писта. Беше натоварен с амуниции, експлозиви и гориво. Колесниците му се откачиха и той дълго време се плъзга по крило. Краят на крилото се закачи и самолетът се преметна.
	Нахлулият спомен накара Гуидо да замлъкне.
	— Е? — подкани го Белу. — Какво стана?
	— Взриви се — каза Гуидо. — Бавно се взриви, представяте ли си? Първо горивото, след това експлозивите и накрая амунициите. Всички познавахме пилотите — двама канадци, добри момчета. Когато шумът заглъхна, настъпи дълго мълчание. След това един австралиец — Франк Милър — обобщи случилото се. Той каза: „Поне имаха пищно погребение.“
	Гуидо сви рамене.
	— Това стана крилата фраза. Когато наемник иска да сплаши някого, той му споменава за пищно погребение.
	— Какво кара един човек да стане наемник? — попита Белу.
	Гуидо се усмихна на въпроса.
	— Хиляди причини. И всичките са различни. Сред наемниците има всякакви типове: саможиви, извратени, заблудени благодетели, пълни глупаци.
	Той сви рамене.
	— Много често се дължи на случайност — на лошо пресметнат ход.
	Сервитьорът донесе десерт — местно забальоне*. Те започнаха да се хранят и на масата се възцари мълчание.
	[* Сицилиански крем от жълтъци, захар и ликьор; пече се като крем карамел. — Бел.ред.]
	Но Белу беше любопитен. За него това беше непознат свят. Той отново възобнови въпросите си.
	— Крийси трябва да е особен човек, след като успя да стигне дотук. Кое го прави толкова добър войник?
	— Нали си чел досието му — отбеляза Сата. — Това се дължи на опита му. На опита и тренировките, а може би и на още нещо.
	И той погледна въпросително към Гуидо.
	— Да, още нещо — съгласи се Гуидо. — Нещо неуловимо — като сексуалното привличане. Човек може да притежава всичко необходимо, но от него да не става войник, независимо от това колко е добър в техническата подготовка. Тук-там случайно можеш да попаднеш на такъв, който притежава това неуловимо нещо. Той е изключение. Може би това е комбинация между късмет и силна воля. Цял взвод от добре обучени и опитни войници би могъл да не успее да завладее позицията, а един-единствен човек, който притежава това неуловимо качество, ще успее.
	— Ти притежаваш ли го? — тихо попита Сата.
	— Да — отговори Гуидо. — Но у Крийси го има в изобилие — благодарение на него той постигна толкова много. И е много вероятно да му помогне да проникне във Вила Калачи.
	— А дали ще му помогне да се измъкне? — попита Сата.
	— Кой знае?
	Въпросът разтревожи Гуидо. Той беше сигурен, че Крийси е изчислил как да влезе вътре, но не беше сигурен в обратното.


	Уоли паркира наетата ланча до мобекса. Пади седеше на стъпалата и го гледаше как слиза от колата. Той заключи ланчата и мълчаливо я погледна. Тя дълго време не помръдна. След това скръсти ръце и започна да се клати напред-назад. После започна да се смее.
	Крийси се появи иззад нея и започна да изучава Уоли. Кимна и се усмихна. Пади се смъкна от стъпалото и се търколи по тревата. Взривове смях се понесоха из пустия къмпинг.
	— Проклета жена! — каза Уоли.
	Крийси се съгласи.
	— Няма усет за истинската красота.
	Постепенно Пади се успокои, изправи се и обгърна коленете си с ръце.
	— Уоли Уайтмън — каза тя с широка усмивка, — приличаш на някой тежкар!
	Уоли стоеше до черната ланча в тъмносиния си раиран костюм и държеше в ръка черна чанта за документи. Не обърна внимание на Пади.
	— Добре ли изглеждам? — попита той Крийси.
	— Отлично — отговори американецът.
	След това се обърна към Пади:
	— Ти просто нямаш усет за висока класа, а щом изглежда като тежкар, защо плака цяла нощ?
	— Глупости! — каза Пади, като се изправи. — И цяла година не би ми липсвал, а какво остава за някаква си проклета нощ!
	Но тя се приближи и развълнувано прегърна Уоли.
	— По-полека, момиче — каза той и се ухили. — Ще измачкаш новия ми костюм.
	Те влязоха в мобекса и насядаха около малката маса. Уоли подробно разказа как е изпълнил инструкциите на Крийси.
	— Сега какво? — попита той любопитно.
	Крийси се пресегна назад за картата и след това им посочи малко летище.
	— Това е управлението на аероклуба на Реджо ди Калабрия. Искам сега да отидеш там и да наемеш самолет, който да те откара до Трапани на западния бряг на Сицилия.
	Уоли и Пади размениха погледи.
	— Значи това — каза Пади. — Ще прелетиш дотам.
	— Не точно — отговори Крийси.
	Той обясни, че първоначално е планирал да поръча нощен полет по телефона и ако е необходимо, да отвлече пилота и самолета. Предложението на Уоли за помощ прави нещата по-лесни.
	Това разбули загадката от предишния ден. Уоли трябваше да обясни, че е бизнесмен с претоварено разписание. Има поредица от срещи в Реджо и веднага след като приключи с тях, би желал да замине за Трапани. Ако от аероклуба или от другаде го проверят, ще открият, че е отседнал в най-добрия апартамент на луксозен хотел, че щедро харчи пари за най-добрата храна и най-добрите напитки, наел е най-добрата налична кола и води много скъпи презокеански телефонни разговори. Накратко, той е благонадежден.
	Крийси му каза да им обясни, че не е много сигурен кога точно би желал да замине. Трябваше де се уговори за шестчасово предварително известие. Най-вероятно щяло да стане късно вечерта, положително в рамките на следващите три дни.
	— Защо не можеш да фиксираш точно датата? — попита Уоли.
	— Зависи от времето.
	— Тогава защо през следващите три дни?
	— Защото или няма да има луна, или ще е много малка.
	Любопитството на Уоли все още не беше удовлетворено, но той задържа въпросите си, докато Крийси продължаващо да обяснява, че аероклубът има четири самолета; два „Чесна-172“, един „Пайпър Команч“ и един „Командер“. Крайно необходимо било да се наеме едната „Чесна“. Ако някой се интересува, Уоли трябваше да каже, че и преди е летял с този тип самолет и е свикнал с него. Трябваше да плати чартъра в брой, изцяло и предварително.
	— Защо е толкова наложително да е „Чесна“? — попита Уоли.
	— Защото крилата му са разположени високо.
	— Е, и?
	— И е по-лесно да се скочи от него.
	Любопитството на Уоли бе удовлетворено.


	Гравели и Дикандия правеха обиколки на вилата. Те проверяваха всичко и между другото обсъждаха ситуацията.
	След съвещанието с бодигардовете пред парадната порта те тръгнаха през градината.
	— Още една седмица и ще бъде много късно — каза Дикандия.
	— Вече е много късно — отговори Гравели. — В Торино има война. В Рим три фамилии уреждат сметки помежду си. Дори в Калабрия има проблеми. Докато беше в затвора, Дон Момо обещаваше спокойствие. Преди два дни срещу него имаше опит за атентат. Кантарела нищо не прави. Загубва уважението към себе си, докато седи тук като мишка в дупката си. Абрата идва утре, за да се съвещава с Кантарела. Няма да повярва, когато види в какво състояние се намира.
	Тези думи се сториха малко резки на Дикандия. Той работещо за Кантарела повече от двайсет години — предаността му беше дълбоко насадена. Нямаше да му бъде лесно да отвикне от нея.
	Изведнъж Гравели сграбчи ръката му и двамата мъже замръзнаха на застланата с чакъл алея.
	От мрака безшумно изникнаха две черни сенки. Те изскочиха съвсем наблизо, подушиха с носове и после все така безшумно изчезнаха.
	Дикандия гневно възкликна:
	— От тези проклети кучета ме побиват тръпки!
	— Напълно безопасни са — каза Гравели и се изсмя, — когато надушват позната миризма.
	— Просто по-дълго помнят хубавите неща — каза Дикандия и продължи нагоре по пътеката.
	Влязоха във вилата през кухненската врата. Това беше огромна стая с каменен под, превърната в столова за допълнителните телохранители. Половин дузина от тях седяха наоколо и гледаха към телевизора в ъгъла. По дървената маса бяха разпилени остатъци от храна. Автомати и една-две пушки лежаха близо до ръцете на телохранителите.
	Един коридор водеше от кухнята към централната част на вилата. В първата стая след коридора бяха наредени дървени легла и повечето от бодигардовете спяха или си почиваха преди нощната смяна.
	В края на коридора имаше стълбище; то водеше към първия етаж, където се намираха кабинетът и спалнята на Кантарела. Стаите на Дикандия и Гравели също се намираха на първия етаж.
	Те размениха няколко думи с мъжете в кухнята и след това се качиха горе.
	Личният телохранител на Кантарела седеше на един стол пред кабинета. В скута му лежеше автомат. Когато двамата се приближиха, той стана, почука два пъти на вратата и я отвори. Те влязоха, за да докладват, че всичко е наред.


	След два дни силният северен вятър утихна. Прогнозата обещаваше, че през следващите двайсет и четири часа времето ще бъде тихо и че над Северна Сицилия ще има разкъсана облачност и лек източен вятър. Възможни бяха краткотрайни валежи.
	Крийси се приготвяше.
	Късно следобед той отвори големия широк куфар и извади оттам пакета, който бе получил от генерала в Марсилия. Пади и Уоли стояха отвън на тревата и наблюдаваха как той го разопакова и разгъва обемистото черно платнище.
	— Не прилича на парашут — отбеляза Уоли.
	— Повече прилича на крило — отвърна Крийси. — Отдавна отминаха старите времена, когато хората скачаха и се доверяваха единствено на късмета си. Това е френски „Мистрал“. Добре обученият парашутист може да лети срещу вятъра и пак да се приземи на няколко ярда от целта.
	Помогнаха му да оправи въжетата, а след това отстъпиха назад и започнаха да наблюдават как той умело ги опъва, подрежда и сгъва купола.
	— Нямаш ли резервен парашут? — попита Уоли.
	Той беше виждал парашутисти на картинка, които носеха малки торби, пристегнати отпред на гърдите.
	Крийси поклати глава.
	— Не мога да си позволя излишно тегло.
	И той започна да обяснява, че обикновено един парашутист скача с парашутна мешка, която виси на въже на пет метра под него. Тежката мешка първа пада на земята и така смекчава приземяването на парашутиста; но при търсенето на мешката и изваждането на оръжието се губят ценни секунди. Затова Крийси ще скочи с оръжие, готово за стрелба, като рискува да направи тежко приземяване.
	Той привърши със сгъването на парашута и го остави отстрани на мобекса. Обърна се към Уоли и каза:
	— След половин час ще бъда готов за тръгване.
	— Имаш ли нужда от помощ? — попита Уоли.
	— Не, сам ще се оправя. Моля те, изчакай ме отвън.
	Крийси се качи в мобекса и взе малкия пакет, който беше получил от Брюксел. Когато го разгъна, той усети лек мирис на старо — на дреха, която дълго време не е била носена. Това беше старият му боен гащеризон. Все още личеше цветната емблема с инициалите на Първи парашутен полк.
	Той дълго време го държа в ръце; мислите му се върнаха двайсетина години назад. Изведнъж го метна на леглото и започна да се преоблича.
	Когато се появи на вратата на мобекса, почти се беше стъмнило. Пади и Уоли стояха облегнати на ланчата. Крийси застана до вратата и Пади тихо заплака.
	Те знаеха що за човек е американецът и какво възнамерява да прави, но едва сега, когато беше застанал пред тях, готов за тръгване, наистина осъзнаха това.
	Неговата и без това масивна фигура сега приличаше на напомпана до пръсване автомобилна гума. Крачолите на гащеризона бяха напъхани в черни високи обувки с връзки. Към страничните шевове на двата крачола бяха пришити изпъкнали джобове; кръстът му беше препасан с колан. От двете му страни бяха закачени два реда гранати. Между тях на гърдите се люлееше издута торба, която му стигаше до кръста. От дясната страна на колана беше окачен брезентов кобур с капак. Отстрани на кобура — отпред и отзад — имаше няколко малки брезентови джобчета. През врата му беше преметнат ремъкът на инграма. Крийси беше увил ремъка около дясната си ръка и с нея придържаше късото оръжие към тялото си. В лявата си ръка държеше плетена шапка.
	Той взе парашута, приближи се към ланчата и спокойно попита:
	— Готов ли си?
	Уоли кимна и се опита да каже нещо, но от устата му не излезе нито звук. Той сковано отвори вратата на колата. Крийси хвърли вътре парашута и се обърна към Пади.
	— Не мога да намеря нужните думи, но ти ме разбираш, нали, Пади?
	Тя подсмръкна, поклати голямата си глава и каза:
	— Ти си проклет глупак, Крийси — тази работа е толкова гадна!
	Той се усмихна, протегна ръце и я прегърна през раменете.
	— Всичко ще бъде наред. И преди съм го правил — вече почти ми е станало навик.
	Пади избърса с ръка мокрите си бузи и го прегърна. Твърдият метал я убиваше до болка, но тя не обръщаше внимание на това. След това пусна Крийси от прегръдките си, отиде до мобекса, качи се вътре и хлопна вратата.
	До летището имаше двайсет минути път с кола. Крийси беше легнал напреки на задната седалка и не се виждаше. Пет минути преди да пристигнат, Уоли попита:
	— Как ще се измъкнеш?
	— Вратата на чесната може да стои отворена, за да пази завет от въздушния поток — отговори Крийси.
	— Имах предвид Вила Калачи — каза Уоли. — Знам, че ще успееш да влезеш, но как ще се измъкнеш?
	Последва кратък отговор, изключващ всякакви по-нататъшни въпроси:
	— Щом има начин да се влезе, има начин и да се излезе.
	Няколко минути пътуваха в мълчание, след което Крийси попита:
	— Наясно ли си с всичко, Уоли? Ясно ли ти е в каква последователност ще действаш?
	— Съвсем ясно — отговори Уоли. — Няма да има никакви спънки.
	— А след това?
	— Разбира се: тази нощ ще сме на път.
	— Не се бавете нито минута — каза Крийси. — Ще има голяма суматоха, но вие трябва да хванете сутрешния рейс на ферибота.
	Уоли уверено заговори:
	— Не се безпокой, Крийси, ще го хванем. Ела ни на гости в Австралия.
	Откъм задната седалка се разнесе тих смях.
	— Ще дойда. Грижи се за нея, попаднал си на свястно момиче.
	— Знам — каза Уоли. — А, ето го и летището: отвън има само две коли. Като че ли всичко е наред.
	Той паркира колата зад хангара, пое куфара и отвори вратата, без да се обръща.
	— На добър час, Крийси.
	— Благодаря ти, Уоли. Чао!


	Чезаре Нери подготвяше самолета за запуск. Искаше му се по-бързо да приключи с този чартърен полет. Беше добросъвестен пилот, преминал курс на подготовка във военната авиация и се подчиняваше на правилата. През последните два дни той беше на шестчасово разположение и поради това нямаше възможност да пийне; а Чезаре обичаше да пие.
	Щеше да остане в Трапани и да прекара вечерта навън. Там имаше добри приятели.
	Той хвърли поглед към австралиеца, който седеше вдясно от него. Изглеждаше малко нервен. Чезаре бе свикнал с подобна гледка. Хората охотно заемат местата си в огромен реактивен самолет и не се тревожат за нищо, но седнат ли на мястото до пилота в малък самолет, изведнъж започват да се чувстват несигурни.
	— Готови сме.
	Пътникът кимна.
	— Добре.
	Двигателят шумно заработи. Чезаре следеше налягането на маслото. Пътникът го потупа по рамото и извика, опитвайки се да преодолее шума на двигателя:
	— Колко път има до Трапани?
	— Почти час — отговори Чезаре, като местеше поглед от един циферблат на друг.
	— Тук няма ли тоалетна?
	Чезаре поклати глава и пътникът каза:
	— По-добре да отида да пусна една вода. Имате ли нещо против?
	Чезаре леко се усмихна. Този наистина беше доста нервен. Пилотът се протегна и отключи дясната врата.
	— Вървете. Пазете се от витлото.
	Пътникът разкопча колана на седалката и слезе от самолета. Чезаре отново заби поглед в приборите.
	Изминаха две минути и на вратата се появи силует. Пилотът хвърли поглед встрани и замръзна на мястото си. Той бавно обърна глава назад, погледна към пистолета и след това към мъжа, който го държеше.
	— Продължавай — каза мъжът, като с усилие се вмъкна в тясната кабина. — Ти си в безопасност. Просто трябва да си гледаш работата.
	Непознатият не се опита да сложи колана. Седна на малката седалка, наведе се напред и опря дясната си ръка в ръба на пулта за управление. Беше се обърнал леко настрани, за да вижда пилота; оръжието му беше насочено надолу към ребрата на Чезаре.
	— Довърши контролната карта* — каза той. — Направи всичко като по книга. Знам как се управляват тези самолети. Познавам и процедурите по радиообмена. Така че не се прави на глупак.
	[* Списък от необходими действия, които пилотът прочита и изпълнява на всеки етап от полета. — Бел.ред.]
	Чезаре седеше абсолютно неподвижно с ръце на коленете. Умът му работеше. Новият пътник не прекъсваше мислите му, просто седеше и чакаше. Накрая пилотът стигна до решение. Не каза нищо; само се зае да довърши подготовката за излитане.
	След десет минути те вече пресичаха четири хиляди фута височина над протока Месина. Пред тях блестяха светлините на Сицилия.


	— Можеш да свалиш оръжието. Знам кой си.
	Крийси се замисли за момент, след това прибра колта в брезентовия кобур и го закопча. Раздвижи се, намести по-удобно парашута, след това пъхна ръка между седалките и извади картата на Чезаре. Маршрутът до Трапани бе прочертан с молив. Щяха да прелетят на три мили южно от Вила Калачи. Той хвърли поглед към пилота.
	— След като минеш радиофара при Термини Имерезе, искам да направиш съвсем малко отклонение.
	Чезаре мрачно се усмихна.
	— Трябваше да искам повече за този чартър.
	Крийси му отвърна също с усмивка.
	— По-малко — пътникът няма да се вози по целия маршрут.
	— Имах късмет, че ми платиха предварително — каза Чезаре. — Кажи какво искаш да направя.
	Крийси се наведе с картата в ръце и посочи мястото.
	— Не можеш да го пропуснеш. Намира се на пет километра южно от Палермо и на три километра източно от Монреале. Осветено е като коледно дърво.
	Той погледна към пулта за управление. Пресичаха на пет хиляди фута височина.
	— На каква височина летиш нормално по този маршрут?
	— Мога и на седем хиляди фута.
	— Това е добре. Ще поддържаш тази височина, докато минеш радиостанцията. След това ще се издигнеш на дванайсет хиляди фута.
	Чезаре го погледна и Крийси каза:
	— Смятам да направя хало скок*.
	[* От англ. — скок от голяма височина със забавено отваряне на парашута. — Бел.ред.]
	Той забеляза учуденото изражение на лицето на пилота и обясни:
	— Голяма височина, забавено отваряне.
	Чезаре кимна.
	— Ние му казваме просто забавяне. На каква височина ще отвориш парашута?
	— На не повече от двеста фута — в зависимост от отклонението при свободното падане. Вятърът е източен, десет възела, значи ще скоча малко встрани от целта.
	Чезаре хвърли поглед към парашута.
	— Какъв е?
	— Крило, френски „Мистрал“.
	Сега Чезаре огледа екипировката, с която бе отрупано тялото на Крийси.
	— Знам, че си специалист — каза той. — Ще ти се наложи да се изявиш като такъв. Ще проникнеш вътре бързо и стремително.
	Чезаре помисли малко, след това продължи:
	— Познавам района. Вероятно ще попаднеш в низходящ въздушен поток. При свободното падане няма да го усетиш. Ще окаже влияние под двеста фута височина. Бих те посъветвал да скочиш по на юг.
	Крийси сериозно се замисли над предложението. Гласът на пилота несъмнено звучеше искрено.
	— Благодаря ти, така и ще направя. Имаш ли опит в това?
	Чезаре кимна.
	— Пет години бях във военната авиация — на транспортни самолети. Много хора съм стоварвал на десант. Също и любители — от клубовете по парашутизъм.
	— Добре — каза Крийси. — Оставям на теб да ме предупредиш. Съжалявам. Можеш да си навлечеш известни неприятности. Ще трябва да ти повредя радиопредавателя.
	Чезаре помълча известно време. Само гледаше през фанара*. Когато заговори, в гласа му се долавяше нотка на вълнение.
	[* Стъклена част от кабината на самолета. — Бел.ред. ]
	— Радвам се, че попадна на мен. Много хора — повечето хора — те подкрепят. Семейството ми от поколения наред живее в Калабрия. Познаваме бедността на хората тук. Всички сме заинтересовани от това. Възхищаваме се от теб. Радвам се, че попадна на мен. Ще те стоваря точно там, където трябва.
	Последва мълчание. Накрая Крийси попита:
	— Ще продължиш ли за Трапани?
	Чезаре поклати глава.
	— Ще се върна обратно в Реджо — така е по-безопасно. Кой беше австралиецът?
	На слабата червена светлина в кабината чертите на Крийси едва забележимо омекнаха. Той простичко каза:
	— Човек като теб.

	* * *

	В Палермо беше топло и прозорците в бара на грандхотела бяха отворени. Преди вечеря Сата, Гуидо и Белу стояха на бара и пиеха коктейл. Сата беше настроен на американска вълна и затова коктейлът му се състоеше от уиски със сода. Това настроение беше предизвикано от присъствието на две американки, които седяха на една маса в ъгъла. Бяха от закъснелите туристи и едната от тях бе красива и червенокоса. Сата имаше слабост към червенокоси жени. Другата беше прилична блондинка.
	— Не е ремора — отбеляза Сата и на въпроса на Белу обясни: — Обикновено всяко красиво момиче се движи с грозна приятелка. И двете имат полза от това. Красивото момиче се откроява на фона на грозната приятелка, а тя от своя страна се задоволява с огризките. Ремората е риба, която се храни с мърша. С помощта на смукало тя се прилепва към тялото на някоя акула и се храни с останки от нейния обяд.
	Той хвърли поглед към блондинката и се усмихна.
	— Но тази не е ремора — може и сама да си набавя храна. Какво ще кажеш, Гуидо, твой тип ли е?
	Гуидо погледна към другия край на масата. Блондинката беше привлекателна и на древния език на погледите изпод полуотворените клепачи и привидното безразличие тя вече бе дала да се разбере, че предпочитанията й са отправени към Гуидо. Двете момичета очевидно вече си бяха поделили плячката. Но Гуидо не беше в настроение. Напрежението в него, трупано дни наред, постепенно нарастваше. Той не можеше да откъсне мислите си от Крийси.
	Едно обикновено радио, създадено от човешкия мозък, може да изпраща сигнали по целия свят и на милиони мили в космоса. Би трябвало да е възможно самият мозък, който е безкрайно по-съвършен, също да може да изпраща сигнали и да комуникира с останалите.
	Гуидо не мислеше за това. Но нещо му подсказваше, че приятелят му пристига. Че е някъде наблизо. Тази вечер не можеше да съблазни някакво момиче. Затова той сви рамене, усмихна се и отговори на Сата:
	— Отстъпвам момичетата на карабинерите: вие всички работите толкова усърдно — Гуидо огледа разкошната обстановка в бара — и се лишавате от толкова удобства, че ние, признателното общество, трябва периодично да ви отпускаме допълнително възнаграждение.
	— Забелязал ли си — обърна се Сата към Белу, — че неаполитанците не могат да говорят без сарказъм?
	Той погледна към бармана и повдигна едната си вежда в знак на това, че иска още питиета.
	— Така да бъде — каза Сата. — Капитан Белу, в качеството на следваща квалификация по пътя към вашето повишение ви се възлага изработването на завоевателна стратегия. Очевидно ще трябва да започнем с покана към дамите да споделят с нас вечерята. Как ще действате по въпроса?
	Белу равнодушно сви рамене.
	— Ще им поръчам бутилка шампанско и ще им кажа да се присъединят към нас за вечеря.
	— Ще им кажеш? — попита Сата с присмехулно любопитство. — Няма ли да ги помолиш?
	— Полковник — отговори Белу, — не казвахте ли самият вие, че с жената трябва да се държиш като с главен келнер — любезно, но категорично.
	Сата лъчезарно се усмихна на Гуидо.
	— Човекът определено заслужава повишение.
	Но Гуидо не отговори. Той протегна ръка и сграбчи Сата за рамото.
	— Слушай!
	През отворения прозорец съвсем слабо долетя бръмчене на самолет.
	— Крийси!
	Сата и Белу го погледнаха с неразбиране.
	— Крийси пристига!
	Гуидо с трясък остави питието и се запъти към вратата.
	— Той е десантник! — извика неаполитанецът през рамо. — Как иначе би могъл да пристигне? Хайде!
	Сата хвърли поглед към Белу, а след това към червенокосата.
	— Хайде — рязко изкомандва той. — Не е избрал най-подходящия момент.


	Вратата се отвори. В пролуката се виждаха лицето и раменете на Крийси. Гумените подметки на обувките му се опираха в подпората на колесника. Беше нахлузил на главата си стегнатата черна плетена шапка, която закриваше намръщеното му лице. Очите му напрегнато следяха Чезаре.
	Лицето на пилота беше съсредоточено. Изпълняваше завой; погледът му се местеше от ляво на дясно, следеше местоположението и го съпоставяше с компаса. Чезаре инстинктивно натегна левия си крак върху педала, готов да компенсира, щом се освободи от товара.
	Чезаре протегна дясната си ръка.
	„Давай, КРИЙСИ!“
	Обърна глава назад. Във вратата нямаше никой.


	Прозорците на Вила Калачи бяха затворени. Всички до един. Но Кантарела леко повдигна завесите на прозорците в кабинета си и хвърли поглед надолу към градината. Мракът се нарушаваше единствено от слабия отблясък на прожекторите отвъд оградата. През последните дни чувството на безсилие и гняв постепенно надделяваше над страха му. Хора, които се бяха подчинявали поколения наред, поставяха могъществото му под въпрос. Правеха го дори неговите приближени. Виждаше съмнението в лицата им. Само преди няколко минути в същата тази стая Абрата се бе държал дръзко. Скоро маниакът щеше да бъде мъртъв. Това щеше да впечатли останалите и те щяха да изпитат силата на Кантарела. Щяха да разберат. При тази мисъл чертите на спокойното му лице се изостриха. Пълните му устни изразиха решимост. Той плътно дръпна завесите и се върна на бюрото си.
	След секунди Крийси потъна в мрака зад каменната ограда като огромен, тежък черен прилеп.


>>	Глава 22

	Приземи се на тревата недалеч от овощната градина. Добро приземяване: краката омекотиха удара, той леко се търкулна, бързо се освободи и заднешком придърпа платнището към овощните дървета.
	Колтът бързо се озова в ръката му, заглушителят, светкавично изваден от едно от джобчетата на колана, беше завинтен на мястото му. Крийси застана приведен, опрял гръб в едно дърво. От един джоб на гърдите си той извади прибора за нощно виждане „Трилукс“.
	Огледа градината от ляво на дясно и ги забеляза, докато минаваха отстрани на вилата — един до друг, два ниски черни силуета. Те бързо се приближаваха. Трилуксът и колтът образуваха точно права линия. Крийси пое дълбоко дъх и застана неподвижно. Доберманите бяха обучени да нападат и да убиват тихомълком.
	Така и умряха. Първият — на десет метра разстояние — от куршуми в главата и гърлото. Вторият се приближи на пет метра, когато куршумът го улучи в сърцето. Инерцията го отнесе по-нататък и кучето умря със скимтене в краката на Крийси.
	В кухнята гледаха футболен мач — „Ювентус“ срещу „Наполи“. Всички погледи бяха приковани в телевизионния екран и всички се обърнаха, когато стъклото на прозореца издрънча и една грозна тумбеста граната описа дъга и падна в стаята.
	Трима умряха на място; двама бяха неутрализирани от шрапнелни рани. Други двама, пощадени от взривната вълна, бяха само зашеметени, но не успяха да се протегнат към оръжията си, когато вратата бе избита с ритник.
	Крийси държеше автомата пред гърдите си. Очите му изследваха стаята — търсеха движение — и откриха живот. В дулото на инграма блесна бяла светлина и от живота не остана и следа.
	В движенията му не се забелязваше припряност, но той бързо стигна до отворената врата, която водеше към коридора. Празният пълнител с трясък падна на каменния под и пълният с леко щракане зае мястото си; запъваното на ударника на инграма бе придружено с щракване на затвора. Той се спря до вратата, прилепи гръб към стената и се ослуша.
	От коридора се разнесоха силни викове на недоумение, по-слаби от горния етаж. Отваряха се врати. Крийси се плъзна покрай стената, приклекна и се шмугна през отворената врата, като държеше инграма ниско долу. От автомата се посипаха куршуми.
	В коридора имаше трима мъже. Единият успя да се гмурне в стаята; другите двама бяха пометени, сякаш ги бе връхлетяла водна стихия.
	Крийси отново тръгна напред. Инграмът отново беше презареден с плавна последователност. Приличаше на танц: ритмичен, стилизиран; движенията се извършваха в съвършено темпо. Музиката представляваше съчетание от виковете, пелтечещата стрелба на автомата и звънтенето на падащите гилзи от изстреляните куршуми.
	Той се плъзна по пода край импровизираната спалня, замаяна с дясната си ръка и метна граната през вратата. Обърна се при шума от експлозията и видя как нечие тяло изхвърча в коридора. Човекът стенеше, суетеше се и правеше опит да насочи пушката си. Крийси леко натисна спусъка, последва втори по-слаб взрив и той отново тръгна напред, стигна до стълбището, долепи гръб до стената и отново се ослуша.


	На горната площадка на стълбището Кантарела стоеше на вратата на кабинета си и държеше пистолет в дясната си ръка. С лявата беше сграбчил ръкава на личния си телохранител.
	— Стой тук! — крещеше той.
	Лицето му излъчваше паника. Дикандия, Гравели и Абрата стояха на върха на стълбището с насочени надолу пистолети. Дикандия беше гол до кръста. Гъсти кичури черни косми покриваха гърдите и гърба му.
	— Слезте долу!
	Те се обърнаха и с колебание погледнаха към Кантарела. Лицето на боса се гърчеше от гняв и страх.
	— Слезте долу!
	И той вдигна пистолета си.
	Дикандия тръгна напред и застана на първото стъпало. Кантарела виждаше само горната част от тялото му. В този момент се чу откъслечно пукане. Той видя как Дикандия рязко се надигна и през космите на гърдите блесна ред червени дупки. След това изчезна — свлече се и затрополи надолу по стълбите.
	Гравели и Абрата се втурнаха назад през стълбищната площадка. Нямаше да слязат долу. Те обърнаха погледи надясно към Кантарела, който стоеше в коридора на десет метра от тях, скрит зад бодигарда. Когато погледнаха в обратна посока, беше вече късно. Гранатата се взриви точно между тях. Ъгълът на стълбищната площадка предпази Кантарела и бодигарда.
	Възцари се пълен ужас. Кантарела блъсна бодигарда напред и на заден ход, препъвайки се, влезе в кабинета си. Затръшна вратата, втурна се към прозореца и със замах дръпна завесите. Не направи опит да отвори прозореца — просто строши стъклото с пистолета си и закрещя:
	— Къде сте? Елате тук! Качете се!


	Крийси стигна до върха на стълбището, хвърли поглед към разчленените тела и се приближи към края на коридора. До слуха му долитаха истеричните викове на Кантарела.
	Той хвана инграма в дясната ръка, а с лявата дръпна халката на гранатата. Приближи я до автомата и с малкия пръст на дясната си ръка издърпа щифта. Освободи пружината, часовникът в главата му изтиктака два пъти и Крийси разпери пръсти. Той замахна с десния си крак и леко подритна гранатата зад ъгъла.
	При взрива Кантарела се обърна с гръб към прозореца. Той видя как вратата се откъсна от пантите и неговият бодигард влетя в стаята.
	Босът на босовете стоеше вцепенен, вперил поглед в обезобразеното тяло на килима. Отвори уста, но не можеше да издаде нито звук. Умът му отказваше да работи.
	В този момент той дочу викове отдолу. Идваха най-после! Без да откъсва очи от вратата, Кантарела се притаи зад масивното бюро с пистолет в ръка и задиша на пресекулки.
	Крийси със скок връхлетя през вратата, претърколи се и помете останките от мъртвия бодигард. Озова се в средата на стаята и се изправи на колене. Кантарела стреля два пъти. Ръката му трепереше, но единият изстрел се оказа успешен. Той видя как Крийси рязко падна назад и настрани, с див победоносен вик изскочи иззад бюрото си и стреля два пъти напосоки. Нямаше голям опит. Късметът се оказа недостатъчен. Крийси беше ранен в дясното рамо — не можеше да движи ръката си. Но автоматът все още висеше на врата му. Той го грабна в лявата ръка и куршуми от автоматен откос се разлетяха из стаята.
	Бавно, болезнено се изправи на крака. Стискайки здраво автомата, Крийси внимателно заобиколи бюрото.
	Кантарела лежеше по гръб. Ръцете му бяха сключени около закръгления корем. През пръстите се стичаше кръв. Той погледна Крийси в лицето. В погледа му имаше страх, примесен с омраза и молба. Американецът застана над него и забеляза раните: знаеше, че са смъртоносни. Той вдигна десния си крак, с блестящия черен връх на обувката си повдигна брадичката на Кантарела, плъзна тежката обувка към гърлото му и съвсем тихо каза:
	— Като нея, Кантарела. Ще умреш като нея — от задушаване.
	И натисна с цялата си тежест.
	С голяма предпазливост и нежелание двамата пазачи се отдалечиха от портата. Те минаха през кухнята, тръгнаха по коридора и изкачиха стълбите. Това, което видяха, не им вдъхна особен ентусиазъм. Телата на Гравели и Абрата ги накараха още повече да се забавят. Те застанаха в коридора и надникнаха през вратата на кабинета. Натъкнаха се на мъртвия бодигард. Чуваха само слабо предсмъртно хриптене, но накрая и то престана.
	Никой от двамата не пожела да влезе пръв, затова влязоха едновременно, здраво стиснали автомати в ръце. Видяха го да стои зад бюрото, забил поглед надолу, и едновременно стреляха. Видяха как тялото му се удари в стената; той се свлече и отново се изправи. Вдигна инграма и куршуми изпълниха стаята.


	Зад портата изскърцаха спирачки на кола. От нея изскочиха Сата и Белу. Портата беше залостена отвътре. В дясната част имаше малка врата. Тя също беше заключена. Докато Сата нетърпеливо я риташе, Белу дръпна богато украсената дръжка на звънеца.
	Внезапно зад тях се чу клаксон и рев на двигател. Те отскочиха встрани и край тях профуча голяма полицейска кола.
	Гуидо засили колата встрани, недалеч от тежките панти. Ударът вдигна много шум и донесе резултат. Макар че портата не помръдна, горната панта се откачи от стената. Образува се пролука — достатъчно широка, за да се вмъкне човек през нея.
	За секунди Гуидо се промуши и се затича по настланата с чакъл алея.
	Сата гледаше стъписан разнебитената кола, но Белу вече се бе промушил през пролуката. Полковникът сви рамене и го последва.
	Видяха как Гуидо се спря пред главния вход на вилата и след това притича през тревата в посока към ъгъла на сградата.
	Когато стигнаха до кухнята, той вече беше изчезнал. Те застанаха на вратата и надникнаха вътре. Белу реагира пръв. Обърна се настрани и повърна. Сата мълчаливо го изчака да се съвземе и след това двамата продължиха пътя си по мокрия от кръв каменен под. Докато заобикаляха труповете, не промълвиха нито дума. Те надникнаха в близката стая. Когато стигнаха подножието на стълбището, Сата погледна мъртвия мъж, проснат на първите няколко стъпала.
	— Дикандия — каза той на Белу. — Дясната ръка на Кантарела.
	В горния край на стълбището двамата отново се спряха.
	— Не е останало много от тях, но мисля, че са Гравели и Абрата.
	Продължиха напред, прескочиха още трупове и се озоваха в кабинета. Гуидо стоеше приведен зад бюрото. Той чу шума от влизането им и се обърна.
	— Бързо! — извика неаполитанецът. — Помогнете ми!
	Те се приближиха. Сата се наведе и погледна Крийси в лицето. Очите му бяха отворени. Те спокойно гледаха към полковника. Крийси здраво стискаше зъби, за да понесе болката. Сата отмести поглед от лицето му и се загледа в кръвта и раните по тялото. Гуидо бе пъхнал ръка под мишницата на американеца и здраво стискаше ръката.
	— Дай си дясната ръка! — бързо изрече той. — Сложи я тук, до моята.
	Сата коленичи и протегна ръка. Гуидо я намести.
	— Тук е артерията. Притисни я с палец.
	Сата се подчини на указанията му и погледна по-надолу към скършената китка на Крийси. Кръвта шуртеше.
	— Натисни по-силно! — заповяда Гуидо.
	Сата натисна по-силно. Пръстите му се забиха дълбоко в мускулестата ръка. Сега кръвотечението намаля и кръвта само полека капеше.
	— Какво мога да направя? — попита Белу изотзад.
	Сата обърна глава към него и посочи с поглед към бюрото.
	— Обади се по телефона. Те ще дойдат, но искам да ги предупредиш да дойдат в пълна екипировка. Искам хеликоптер — бързо!
	Белу бързо заговори по телефона, а Сата се обърна и започна да наблюдава как Гуидо превързва раните с плат и задържа кръвта, която се стичаше и попиваше в килима. Той хвърли поглед наляво, към тялото на Кантарела. Погледна лицето с изцъклени очи и изплезен кървавочервен език. След това отново се обърна към Крийси. Блясък на злато прикова погледа му — разпятие сред кръв. Отново вдигна очи към лицето му. Сега очите му бяха затворени.
	Сата чувстваше умора в пръстите, но продължаваше да натиска. Животът на човека пред него беше буквално в негови ръце. Изведнъж дочу шума около себе си: воя на сирените и безсилните ридания на Гуидо, който продължаваше да работи.


>>	Глава 23

	Погребението беше многолюдно. Беше студен, почти зимен ден и на хълма над Неапол духаше силен вятър. Но имаше много репортери. Още отпреди месец, от деня, в който се бе състояла така наречената „Битка за Палермо“, интересът им не секваше и те продължаваха отблизо да следят борбата на живот и смърт.
	Тази борба имаше своите възходи и падения. Отначало, докато Крийси лежеше в интензивното отделение в Палермо, беше съобщено, че има съвсем малък или дори никакъв шанс да оживее; но Крийси прескочи трапа за голямо учудване на лекарите. След две седмици специален самолет на карабинерите го откара в Неапол. Това стана по настояване на Сата. Болницата „Кандарели“ в Неапол беше по-добре оборудвана от тази в Палермо, а и по-безопасна.
	Братът на Сата оглави лекарския екип, който щеше да се бори за живота на Крийси.
	Борбата беше дълга и трудна. Отначало имаше надежда. Но пораженията бяха твърде сериозни дори за силен човек като него, твърдо решен да живее.
	А сега репортерите следяха последното събитие. Те с любопитство наблюдаваха малката групичка, скупчена около отворения гроб. Едни от присъстващите им бяха познати, други — не. Гуидо беше застанал между майка си и Елио. Майка му бе прегърбена старица, облечена в черно. Пръстите й непрекъснато преместваха зърната на броеницата. До тях стояха Фелисия и Пиетро. Очите на Фелисия бяха зачервени. От другата страна на гроба стояха Сата и Белу, а между тях — Рика. Тя също бе плакала. Сега погледът й беше прикован към ковчега, който висеше на ремъци над зеещата дупка. До Сата стоеше изправен мъж на преклонна възраст. Беше облечен в пълна парадна униформа на френски генерал. Медали и ленти покриваха гърдите му.
	Свещеникът свърши молитвата и отстъпи назад. Гуидо кимна на придружителите и ковчегът бавно потъна в ямата. Свещеникът го прекръсти, Гуидо се наведе, вдигна една буца пръст и я хвърли върху ковчега. Генералът застана мирно и отдаде чест. След това групата се разпръсна.
	Те се срещнаха при колите, размениха по няколко думи и накрая се разделиха. Белу и Гуидо си тръгнаха последни. Те видяха как Сата грижливо настани Рика в колата си, махна им с ръка и потегли.
	— В края на краищата — промърмори Гуидо с едва доловима усмивка, — той си остава цинично копеле.


>	Епилог

	_Беше на следващата година. Минаваше полунощ. Студеният грегале* духаше от Европа през морето и брулеше голите хълмове на Гозо._
	[* _Средиземноморски вятър._ — Бел.ред.]
	_В селцето Мгар беше тъмно и много тихо, но не всички спяха._
	_На балкона на „Гленийгълз“ една сянка се раздвижи и една татуирана ръка се облегна на перилата. Бени обхвана с поглед залива и стръмните склонове на хълмовете. Вратата зад него се отвори. Тони се приближи, подаде му чаша бренди и застана до него. Гледаше и чакаше._
	_„Мелиталенд“ се удряше в ръба на кея и леко се полюшваше при всеки полъх на вятъра. Виктор и Микеле стояха на мостика, също гледаха в далечината и пийваха бренди._
	_Високо на хълма братята Мици седяха във вътрешния двор на къщата си заедно с Шрайк. Те гледаха отвъд стените на пристанището и първи забелязаха люлеещия се малък сивкав силует, който се насочваше към залива._
	_Джордж Замит стоеше в малката кабина на щурвала на полицейския катер, който се мяташе в прегръдката на вълните. След това изведнъж замря, когато навлязоха в спокойните води на пристанището. Джордж издаде заповед и двама моряци, въоръжени с дълги пръти с куки, излязоха на мократа палуба._
	_В сенките оттатък „Гленийгълз“ една ръка дръпна ръчната спирачка и ланд роувърът по инерция се спусна по краткия път до края на кея. Там беше тъмно. Единственият фенер не работеше._
	_Катерът бързо приближаваше и Джордж излезе на малката палуба. Ланд роувърът бе спрял на десет метра по-нататък. Той можеше ясно да различи два силуета. Единият, който стоеше по-близо до него, отвори вратата, слезе от колата и зачака. Беше жена, облечена в палто, която изглеждаше закръглена и тромава — не заради палтото._
	_Джордж направи знак с ръка зад гърба си и се отмести встрани. Мъжът излезе от кабината на щурвала, мина край него и се запъти към кея. Той бавно се приближи към жената. Беше едър мъж със странна походка — стъпваше от външната част на стъпалото към цяло ходило._
	_Жената се приближи и потъна в прегръдките му._
	_Джордж даде сигнал за тръгване; двигателят запърха и катерът се отдалечи. Когато тръгна да излиза от залива, Замит отиде на кърмата и погледна назад към прегръщащата се двойка._
	_После впери поглед в мрачните, мълчаливи и потайни хълмове на Гозо._
