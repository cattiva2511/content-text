D>
	Тази книга се посвещава с обич на Пат и Били Милс. Животът ми е по-добър, благодарение на вас двамата.
	Признателен съм ви за всичко.
D$


>	Пролог

	По-късно щяха да я нарекат една от най-свирепите бури в историята на Северна Каролина. Понеже връхлетя през 1999 година, най-суеверните жители прецениха, че е лоша поличба, първата стъпка към края на света. Други просто клатеха глава и повтаряха, че рано или късно това е щяло да се случи, знаели си. Вечерта девет циклона поразиха източната част на щата и унищожиха трийсет къщи. Телефонни кабели бяха разпилени по шосетата, трансформаторите бълваха неумолими пламъци. Хиляди дървета се сгромолясаха, три реки излязоха от коритата си. С един замах Майката Природа промени живота на мнозина.
	Започна изведнъж. В ранното лято небето първо се покри с облаци и притъмня — нищо необичайно; после заизсипва мълнии, бурни ветрове и заслепяващ дъжд. Буреносният фронт настъпваше от северозапад и прекосяваше щата с близо четиридесет мили в час. Радиостанциите изведнъж започнаха да излъчват предупреждения за ожесточената стихия. Които можеха, се подслониха на закрито, но хората по магистралата като Денис Холтън нямаше къде да се скрият. На места дъждът се лееше толкова силно, че колите се движеха с пет мили в час. Денис стискаше волана с побелели кокалчета и застинало, съсредоточено лице. Понякога не виждаше шосето през стъклото, ала да спре би било истинско бедствие заради автомобилите зад нея. Шофьорите не биха я видели навреме, за да спрат. Денис изхлузи колана през главата си и се приведе напред, втренчена в пунктираната линия, мяркаща се тук-там върху платното. В дълги периоди имаше чувството, че кара само по инстинкт, защото не виждаше нищо. Като океанска вълна дъждът обливаше предното стъкло и скриваше почти всичко от поглед. Фаровете бяха кажи-речи безполезни. Би спряла, но къде? Имаше ли безопасно място? Встрани от магистралата? Навсякъде съзираше автомобили, отбиващи на сляпо. Взе мигновено решение — някак си движението й се стори по-сигурно. Очите й сновяха бързо от пътя към стоповете пред нея, после към огледалото за задно виждане. Надяваше се и се молеше всички други на шосето да правят същото. Да са нащрек, за да не пострадат.
	После, внезапно както бе рукнал, пороят отслабна и видимостта се върна. Денис предположи, че е достигнала началото на фронта; всички на пътя явно решиха същото. Въпреки хлъзгавия асфалт колите набраха скорост, за да изпреварят стихията. Денис също подкара по-бързо в колоната. Десет минути по-късно продължаваше да вали, ала все по-рехаво. Тя погледна стрелката за горивото и в стомаха й се сплете възел. Скоро щеше да се наложи да спре. В резервоара нямаше достатъчно, за да стигне до къщи.
	Минутите се точеха.
	Остана бдителна сред върволицата автомобили. Заради новолунието небето тъмнееше. Денис пак погледна към таблото. Стрелката се намираше ниско в червената зона. Въпреки стремежа си да изпревари бурята, тя намали скоростта с надеждата да икономиса останалото гориво. Молеше се стихията да не я застигне.
	Започнаха да я изпреварват; плътните пръски по предното стъкло влудяваха чистачките. Денис продължаваше неотстъпно напред.
	След още десет минути най-сетне въздъхна с облекчение. Бензиностанция на по-малко от миля според табелата. Пусна мигача, свърна в дясната лента и излезе от магистралата. Спря до първата свободна колонка.
	Беше успяла, но знаеше, че бурята напредва. За петнайсетина минути щеше да стигне дотук, дори по-скоро. Имаше време, ала не много.
	Възможно най-бързо Денис напълни резервоара и помогна на Кайл да слезе от столчето. Ръка за ръка двамата влязоха да платят; тя не изпускаше дланта му, защото на бензиностанцията беше пълно с автомобили. Кайл беше по-нисък от дръжката на вратата; вътре гъмжеше от хора, сякаш всички на магистралата си бяха помислили същото — да заредят, докато могат. Денис грабна кутийка диетична кока-кола, третата за деня, после огледа хладилниците край задната стена. Близо до ъгъла намери ягодово мляко за Кайл. Беше късно, а Кайл обичаше мляко преди лягане. Успееше ли да изпревари бурята, той сигурно — дано — щеше да проспи почти целия път до къщи.
	На касата се оказа пета на опашката. Хората пред нея изглеждаха нетърпеливи и изморени; явно не разбираха защо има такова стълпотворение в този час. Привидно бяха забравили за бурята. По израза на очите им обаче личеше, че не са. Всички бяха напрегнати. По-бързо, говореха израженията им, трябва да потеглим тутакси.
	Денис въздъхна. Усещаше врата си вдървен; размърда рамене. Не й помогна много. Тя затвори очи, разтърка ги, отвори ги отново. Между щандовете отзад чу майка да спори с малкия си син. Надникна през рамо. Наглед момченцето беше връстник на Кайл — на около четири и половина. Майка му очевидно беше изнервена, както се чувстваше Денис. Стискаше здраво ръката на детето. То тропна с крак.
	— Искам мъфин! — изхленчи.
	Майката не отстъпи.
	— Не. Казах ти. Днес яде достатъчно сладко.
	— Но _ти_ си взе нещо.
	Денис се обърна напред. Опашката не беше помръднала. Защо се бавеха? Надзърна иззад гърбовете на хората, търсейки обяснение. Жената на касата изглеждаше объркана от навалицата; всички явно бяха решили да плащат с кредитна карта. Още минута се изниза бавно и опашката се скъси с един клиент. Майката и детето застанаха точно зад Денис. Разправията продължаваше.
	Денис сложи длан върху рамото на Кайл. Той пиеше мълчаливо млякото през сламка. Денис неволно дочу разговора отзад.
	— О, хайде де, мамо!
	— Престани! Бързаме!
	— Гладен съм!
	— Да си беше изял хотдога.
	— Не исках хотдог.
	И тъй нататък. След още трима клиенти Денис най-после стигна до касата, отвори портфейла и плати в брой. Имаше кредитна карта за спешни случаи, но я използваше съвсем рядко. Разплащането без карта явно затрудни служителката още повече. Току поглеждаше цифрите, за да се увери, че не греши. Свадата зад Денис не спираше. Тя най-сетне си получи рестото и прибра портмонето. Обърна се към вратата. Разбираше колко са напрегнати всички тази вечер, затова се усмихна на майката: „Децата са трудни понякога, нали?“.
	В отговор жената подбели очи.
	— Късметлийка сте — каза тя.
	Денис я погледна с недоумение.
	— Моля?
	— Казах, че сте късметлийка. — Жената погледна към сина си. — Моят никога не млъква.
	Денис сведе очи, кимна със свити устни, обърна се и излезе навън. Въпреки стреса от бурята, въпреки безкрайното шофиране през деня и престоя в Психологическия център, мислеше единствено за Кайл. По пътя към колата внезапно й се доплака.
	— Не — прошепна си тя. — _Ти_ си късметлийка.


>	Първа глава

	Защото се бе случило така? Защо тъкмо на Кайл, а не на друго дете?
	Денис се върна на магистралата, отново в надпревара с бурята. През следващите двайсет минути валеше постоянно, но не застрашително; чистачките обираха равномерно водата по пътя към Едънтън, Северна Каролина. Диетичната кока-кола стоеше между аварийната спирачка и седалката; макар да знаеше, че няма да й се отрази добре, Денис я изпи до дъно и веднага й се прииска да си е купила две. Надяваше се кофеинът да я ободри и да й помогне да се съсредоточи върху шофирането вместо върху Кайл. Той обаче не излизаше от ума й.
	Да. Кайл. Навремето той беше част от нея, през дванайсетата седмица чу сърцето му да бие; през последните пет месеца от бременността го усещаше как се движи. След раждането, в родилната зала, го погледна и не можеше да повярва, че на света има нещо по-прекрасно. Това чувство не бе променено, макар тя в никакъв случай да не беше съвършена майка. В последно време просто правеше каквото е по силите й, приемаше и доброто, и лошото, търсеше радост в дребните неща. Трудно откриваеми понякога в присъствието на Кайл.
	През последните четири години се стараеше да е търпелива с него, ала невинаги беше лесно. Веднъж, когато той бе съвсем малък, закри с длан устата му, за да го накара да замлъкне. След безсънна нощ бе пищял цели пет часа; всеки изтощен родител би разбрал и извинил простъпката й. Оттогава обаче Денис се стремеше да сдържа емоциите си. Усетеше ли, че нервите й се изопват, преброяваше бавно до десет; не се ли получеше, излизаше от стаята да се успокои. Обикновено успяваше, ала това бе и благодат, и проклятие. Благодат, защото разбираше, че търпението е необходимо, за да му помогне; проклятие, понеже я разколебаваше дали е способен родител.
	Кайл се роди точно четири години след смъртта на майка й и макар обикновено да не вярваше в съдбовни знаци, Денис не можеше да се отърси от мисълта за това съвпадение. Кайл със сигурност беше божи дар. Освен него нямаше никого на света. На четири години бе изгубила баща си; нямаше братя и сестри, дядовците и бабите й бяха починали. Кайл веднага се превърна в средоточие на цялата й обич. Съдбата обаче е странна, съдбата е непредсказуема. Денис обсипваше Кайл с внимание, ала това някак си не се оказа достатъчно. Сега водеше живот, какъвто не бе предвиждала, живот, в който ежедневният напредък на Кайл внимателно се документираше в бележник. Сега животът й бе посветен на сина. Кайл, разбира се, не се противеше. За разлика от другите деца той никога не се оплакваше от нищо. Денис погледна в огледалото над волана.
	— Какво си мислиш, скъпи?
	Наклонил глава, той наблюдаваше как дъждът плющи по стъклата. Одеялото му беше събрано в скута. Не бе продумал нито веднъж, откакто бяха влезли в колата. Чу гласа й и се обърна към нея.
	Денис зачака отговор. Напразно.

	* * *

	Денис Холтън живееше в къщата на своите дядо и баба. След смъртта им я беше наследила майка й, после бе станала нейна. Не беше нещо особено — малка порутена сграда върху три акра земя, построена през 20-те години на XX век. Двете спални и дневната не бяха зле, но кухнята плачеше за нови уреди, а тръбите в банята течаха. Верандите — и задната, и предната — бяха хлътнали; без преносимия вентилатор понякога имаше чувството, че ще се изпече, ала не плащаше наем и точно от това се нуждаеше. От три месеца къщата беше неин дом.
	Да остане в Атланта, града, където бе отраснала, не беше възможно. След раждането се бе посветила на Кайл благодарение на парите, оставени от майка й. По онова време го смяташе за временна отпуска. Възнамеряваше да се върне в училището, щом синът й поотрасне. Знаеше, че парите ще свършат и ще се наложи да работи. А и обичаше да преподава. Учениците и колегите започнаха да й липсват още през първата седмица след напускането. И досега обаче, години по-късно, беше вкъщи с Кайл и училището се бе превърнало в смътен далечен спомен, свят по-скоро от сънищата, отколкото реалност. Не помнеше нито уроците, нито имената на учениците, на които бе преподавала. Имаше чувството, че изобщо не го е преживявала.
	Младостта е изпълнена с обещания за щастие, ала животът предлага действителност, изпълнена с мъка. Баща й, майка й, бабите и дядовците й си бяха отишли до един, преди да навърши двайсет и една. На тази възраст бе присъствала на пет погребения, макар все още да нямаше право да удави скръбта в някой бар. Бе получила достатъчно изпитания, но Бог явно не смяташе да спре дотук. Както борбите на Йов, нейните продължаваха безконечно. Средна класа? Вече не. Приятели от детството? Сбогувай се с тях. Любима професия? Неизпълнимо желание. А Кайл, сладкото, прекрасно момченце, за което направи всичко това — в много отношения той продължаваше да бъде загадка за нея.
	Вместо да преподава, поемаше нощната смяна в закусвалня „Ейтс“ — претъпкано заведение в покрайнините на Едънтън. Собственикът, Рей Толър — шейсетинагодишен чернокож — го притежаваше от трийсет години. Двамата със съпругата му бяха отгледали шест деца, до едно учили в колеж. Копия от дипломите им бяха окачени на задната стена и всеки посетител разбираше за тях. Рей имаше грижата за това. Обичаше да говори и за Денис. Била единствената, подчертаваше винаги, предоставила му автобиография на интервюто.
	Рей знаеше какво е бедност и милосърдие; разбираше колко трудно е да си самотна майка.
	— Отзад има стаичка — каза й, когато я нае. — Води сина си, стига да не пречи.
	Денис се просълзи, когато й я показа. Имаше две тесни легла, нощна лампа — тук Кайл щеше да е на сигурно място. Следващата вечер го настани в легълцето, щом започна смяната й; часове по-късно го качи в колата и двамата се прибраха вкъщи. От онзи ден ритуалът неизменно се повтаряше.
	Работеше по пет часа четири нощи седмично; печелеше колкото да оцелеят. Преди две години продаде хондата си и я замени със стар, но надежден датсън. Разликата, както и парите от майка й отдавна бяха похарчени. Беше станала експерт по домашно счетоводство; пестеше умело. От две Коледи не си беше купувала дрехи; мебелите бяха прилични, ала бяха реликви от друг живот. Не се абонираше за списания, нямаше кабелна телевизия, стереото й беше стара кутия от колежа. За последно гледа на кино „Списъкът на Шиндлер“. Рядко се обаждаше на приятелите си. Имаше 238 долара в банката. Колата й беше на деветнайсет години, навъртяла километраж колкото за пет околосветски пътешествия.
	Тези неща обаче нямаха значение. Важен бе само Кайл.
	Нито веднъж обаче той не й беше казвал, че я обича.

	* * *

	През вечерите, когато не работеше в закусвалнята, Денис обикновено седеше на люлеещия се стол на задната веранда с книга в скута. Обичаше да чете навън, където монотонното цвърчене — ту по-силно, ту глъхнещо — на щурците някак си я успокояваше. Домът й бе заобиколен от дъбове, кипариси и хикории, от чиито клони висяха гирлянди от мъх. Понякога луните лъчи се процеждаха през тях под особен ъгъл и хвърляха по чакълестата пътека сенки, прилични на екзотични животни.
	В Атланта четеше за удоволствие. По вкуса й бяха най-разнородни четива — от Стайнбек и Хемингуей до Гришам и Кинг. Намираха се и в местната библиотека, ала Денис вече не избираше такива книги. Използваше компютрите до читалнята с безплатен достъп до интернет. Преглеждаше научните изследвания, финансирани от големите университети, и принтираше всичко полезно. Беше натрупала купища листове.
	На пода до стола й се трупаха и всякакви учебници по психология. Бяха скъпи — подкопаваха сериозно бюджета й. Надеждата обаче винаги съществуваше и след като ги поръчваше, тя чакаше с нетърпение да пристигнат. Този път, казваше си, ще открие нещо, което да помогне.
	Получеше ли ги, проучваше информацията с часове. Под лампата зад гърба си пресяваше данните, обикновено познати й отпреди. Не губеше търпение обаче. Водеше си бележки или прегъваше листа и подчертаваше важното. След час-два решаваше, че е приключила за тази нощ, затваряше книгата и се изправяше, отърсвайки вцепенението от ставите си. Внасяше учебниците, оставяше ги върху малкото си бюро в дневната, наглеждаше Кайл и пак излизаше.
	Чакълестата алея водеше до пътека сред дърветата и свършваше до счупената ограда около имота й. Двамата с Кайл се разхождаха по нея през деня, нощем тя се скиташе сама. Странни шумове долитаха отвсякъде; крясък на сова отгоре; шушкане из храсталака; шавване из клоните встрани. Крайбрежният бриз полюшваше листата, звук, наподобяващ океана; лунната светлина се мярваше и помръкваше. Пътеката беше права обаче и Денис я познаваше добре. Отвъд оградата гората я обкръжаваше плътно. Още звуци, не толкова тихи, но тя продължаваше напред. Накрая мракът почти я задушаваше. Тогава чуваше водата — река Чоуан бе наблизо. Още един гъсталак, бърз завой надясно и внезапно светът сякаш се разгръщаше пред нея. Реката, широка и бавна, най-сетне се разкриваше пред погледа. Могъща, вечна и черна като времето. Скръстила ръце, Денис се взираше в нея, съзерцаваше я, потапяше се в спокойствието й. Оставаше няколко минути, рядко по-дълго, понеже Кайл беше вкъщи.
	После с въздишка загърбваше реката, защото беше време да си върви.


>	Втора глава

	В колата, все още надбягвайки бурята, Денис си спомни как по-рано седеше в кабинета на лекаря и четеше резултатите от изследването на Кайл.
	„Детето е от мъжки пол, на четири години и осем месеца по време на прегледа… Красиво дете без видими физически недъзи в областта на главата и лицето… Няма данни за травма на главата… Майката описва бременността като нормална…“
	Специалистът продължи в същия дух още няколко минути, обобщавайки резултатите от различни тестове. Накрая стигна до заключението:
	„Коефициентът на интелигентност е в нормални граници, но детето изостава значително по отношение на езиковите способности — както при разбирането на реч, така и с говорните умения… Вероятно страда от нарушение на слуховото възприятие с неизяснена причина. Езикови умения, характерни за двайсет и четири месечно дете… На този етап способностите за усвояване на език и нови познания не могат да бъдат преценени…“
	_Колкото двегодишно дете_, неволно повтори мислено тя. Лекарят замълча, остави доклада и я погледна съчувствено.
	— С други думи — каза бавно след малко, сякаш не тя е разбрала прочетеното, — Кайл има проблеми с езика. По някаква причина — не сме сигурни защо — способността му да се изразява е недоразвита, макар коефициентът му на интелигентност да е нормален за четиригодишно дете. Умението му да разбира говорима реч също не отговаря на нивото на връстниците му.
	— Знам.
	Категоричният утвърдителен отговор го свари неподготвен. На Денис й се стори, че е очаквал възражение, оправдание или предвидима поредица от въпроси. Когато осъзна, че тя няма да добави нищо повече, лекарят прочисти гърло.
	— Тук има бележка, че сте го водили за преценка на състоянието и другаде.
	Денис кимна.
	— Да.
	Той прелисти книжата.
	— Резултатите не са приложени.
	— Не ви ги дадох.
	Веждите му се повдигнаха леко.
	— Защо?
	Тя взе чантата си и я сложи в скута. Замисли се.
	— Искрено ли да ви отговоря? — попита най-сетне.
	Той се втренчи изпитателно в нея, после се облегна назад.
	— Разбира се.
	Тя се обърна към Кайл и пак погледна към лекаря.
	— От две години поставят на сина ми грешни диагнози — от глухота и аутизъм до общо разстройство на развитието. С течение на времето всички се оказаха неточни. Знаете ли колко е трудно за един родител да чува такива неща за детето си, месеци наред да им вярва, да ги проучва най-подробно, най-сетне да ги приеме и после да му кажат, че преценката е неправилна?
	Лекарят не отговори. Денис го погледна в очите и продължи:
	— Знам, че Кайл има проблеми с езика. Повярвайте ми, прочела съм всичко за нарушенията в обработването на слухова информация. Най-вероятно съм осведомена не по-малко от вас. Въпреки това исках независим източник да подложи на проверка езиковите му умения, за да разбера точно каква помощ му е необходима. В реалния свят той трябва да говори не само с мен…
	— Значи… не научихте нищо ново.
	Денис кимна.
	— Да.
	— Включен ли е в специална програма?
	— Работя с него вкъщи.
	Лекарят замълча.
	— Водите ли го на логопед или на детски психолог? Специалист, работил с деца като него?
	— Не. Повече от година ходеше на терапия три пъти седмично, но нямаше никаква полза. Продължи да изостава, затова го отписах миналия октомври. Сега разчитам само на себе си.
	— Разбирам.
	Тонът му показа, че не одобрява решението й.
	Очите й се присвиха.
	— Вижте какво, сравнихте Кайл с двегодишно дете, но всъщност това е напредък. Преди да се заема с него, не показваше никакво подобрение.

	* * *

	На магистралата три часа по-късно Денис се замисли за Брет Косгроув, бащата на Кайл — мъж от онези, които привличат вниманието и задържат погледа: висок и строен, с тъмни очи и абаносова коса. Видя го на парти, заобиколен от хора, очевидно свикнал да е център на вниманието. Тогава тя бе на двайсет и три, необвързана, учителка за втора година. Попита приятелката си Сюзън кой е той; оказа се, че Брет е в града за няколко седмици, работел в инвестиционна компания, чието име вече не помнеше. Нямаше значение, че не е местен. Тя го поглеждаше, той я поглеждаше, очите им се срещаха през следващите четиридесет минути. Накрая той дойде и я заговори.
	Кой може да обясни случилото се после? Хормони? Самота? Моментно настроение? Както и да е. Тръгнаха си заедно скоро след единайсет, пиха в бара на хотела и си разказваха остроумни историйки, флиртуваха с едно наум какво ще последва и после се озоваха в леглото. Тогава го видя за пръв и последен път. Той се върна в Ню Йорк, при своя живот. При приятелката, както подозираше Денис още тогава, за която бе пропуснал да спомене. Нейният живот също продължи постарому.
	Отначало не придаваше особено значение на случката. Месец по-късно, един вторник вечерта, седнала на пода в банята до мивката, Денис изведнъж осъзна колко много повече означава. Отиде на лекар и той потвърди това, което вече й беше ясно.
	Беше бременна.
	Обади се на Брет; включи се телефонният му секретар. Остави му съобщение. Три дни по-късно най-сетне се свърза с нея. Изслуша я и въздъхна с известно нетърпение. Предложи да плати аборта. Обясни му, че е католичка и това е невъзможно. Ядосан, той попита как изобщо се е случило. Отговорът, мисля, ти е ясен, отговори му тя. Той се поинтересува дали е сигурна, че детето е от него. Денис затвори очи, за да се успокои и да не клъвне кукичката. Да, сигурна е. Той пак предложи да плати аборта. Тя отново каза „не“. Какво всъщност иска от него? Обясни му, че не иска нищо, решила просто да го уведоми. Заплаши я със съдебен процес, ако поиска издръжка за детето. Каза му, че не очаква такова нещо от него; трябва обаче да е наясно дали той смята да участва в живота на детето. Чу го как диша в другия край на линията. Не, рече най-сетне. Имал годеница.
	Това беше последният й разговор с него.

	* * *

	Всъщност беше по-лесно да защити Кайл пред лекаря, отколкото пред себе си. Денис беше по-притеснена, отколкото показваше. Кайл напредваше, ала сравнението с двегодишно дете не звучеше много окуражително. През октомври синът й щеше да навърши пет.
	В никакъв случай обаче нямаше да се откаже. Никога не би се предала, макар работата с него да беше най-трудното нещо, което някога бе правила. Освен обичайните занимания — готвеше му, водеше го на разходка в парка и му показваше нови места — шест дни седмично по четири часа дневно го упражняваше да разговаря. Напредъкът, макар и неоспорим, откакто пое обучението му, не беше постъпателен. Понякога произнасяше всичко, което го караше да повтаря, друг път изглеждаше по-отнесен от всякога. Най-често успяваше да отговаря на въпроси „какво“ и „къде“; „как“ и „защо“ оставаха непонятни. Истинският разговор — свободната размяна на мисли между двама души — продължаваше да бъде научна хипотеза, далеч надхвърляща способностите му.
	Вчера бяха прекарали следобеда край реката. Кайл обичаше да гледа лодките, прорязващи водата на път към залива Бечълър; това разнообразяваше ежедневието му. Докато учеха, обикновено го закопчаваше с колан на стол в дневната. Столът му помагаше да се съсредоточи.
	Беше избрала красиво място. Край бреговете се редяха хикории, сладката папрат беше повече от комарите. Седяха на пясъчен нанос, само двамата. Кайл се взираше във водата. Денис грижливо отбелязваше напредъка му в бележник. Записа най-новата информация и без да вдига глава, попита:
	— Виждаш ли лодки, скъпи?
	Кайл не отговори. Вдигна самолетчето си във въздуха, все едно лети. Примижал, следеше играчката.
	— Кайл, миличък, виждаш ли лодки?
	Той издаде тихичък бръмчащ звук, сякаш боботи въображаем двигател. Изглежда изобщо не я чуваше.
	Денис погледна към реката. Нямаше лодки. Пресегна се и докосна Кайл по ръката, за да му привлече вниманието.
	— Кайл? Кажи „Не виждам лодки“.
	— Самолет. (Амоует.)
	— Знам, че е самолет. Кажи „Не виждам лодки“.
	Той вдигна играчката малко по-нависоко, без да откъсва поглед от нея. След момент проговори:
	— Реактивен. (Еактивен.)
	— Да, държиш самолет.
	— _Реактивен_ самолет. (Еактивен амоует.)
	Тя въздъхна.
	— Да, реактивен самолет.
	Погледна лицето му, толкова съвършено, толкова красиво, толкова нормално на вид. Обърна с показалец главата му към себе си.
	— Навън сме, но трябва да учим. Ако не повтаряш каквото ти казвам, ще се върнем в дневната и ще те сложа на стола. Не искаш, нали?
	Кайл не харесваше стола. Не можеше да се измъкне от колана, а никое дете не обича такова нещо. Той обаче продължи да движи самолета напред-назад с неотклонно внимание, държейки го над въображаем хоризонт.
	Денис пробва отново.
	— Кажи „Не виждам лодки“.
	Нищо.
	Тя извади бонбонче от джоба на якето си.
	Кайл го видя и посегна към него. Денис отдръпна ръка.
	— Кайл? Кажи „Не виждам лодки“.
	С мъчително фъфлене думите най-сетне излязоха от устата му:
	— Не виждам лодки. (Не ишдам одки.)
	Денис се наведе и го целуна, после му даде бонбончето.
	— Браво, скъпи! Чудесно! Говориш добре!
	Смучейки бонбона, Кайл изслуша похвалата, после се съсредоточи пак върху играчката.
	Денис записа думите в бележника и продължи с урока. Погледна нагоре да измисли нещо, което не е изговарял днес.
	— Кайл, кажи „Небето е синьо“.
	След миг:
	— Амоует.

	* * *

	Отново в колата, на двайсет минути от дома. Денис чу как Кайл се върти на задната седалка и насочи очи към огледалото за задно виждане. Шумоленето скоро стихна и тя се постара да не издава звук, докато той заспи отново.
	Кайл.
	Вчерашният ден онагледяваше живота й с него. Крачка напред, крачка назад, две настрани, постоянна борба. Беше по-добре от преди, ала все още твърде изостанал. Щеше ли да навакса някога?
	Отвън тъмни облаци се стелеха по небето, дъждът не спираше. На задната седалка Кайл сънуваше, клепките му потрепваха. Денис се почуди какво ли представляват сънищата му. Беззвучни ли бяха — като ням филм, пробягващ в ума му. Дали вижда ракети и реактивни самолети, стрелкащи се из небето? Или пък използва малкото думи, които е усвоил? Не знаеше. Понякога, седнала до заспалия си син, Денис обичаше да си представя, че сънищата го пренасят в свят, където всички го разбират и езикът е истински — може би не английски, но все пак смисълът му е понятен. Надяваше се да сънува как играе с деца, деца, които не го отбягват, защото не говори. Надяваше се в сънищата си да е щастлив. Бог би могъл да му даде поне това, нали?
	Сега на опустялата магистрала Денис беше сама. Кайл беше на задната седалка, ала тя бе сама. Не беше избрала такъв живот; единствено той й бе предложен. Можеше да бъде по-зле, разбира се, и тя се стараеше да запази този зрителен ъгъл. През повечето време обаче не беше лесно.
	Щеше ли Кайл да има подобни проблеми, ако баща му беше до него? Дълбоко в себе си тя се колебаеше, ала не искаше да мисли така. Веднъж зададе въпроса на един от лекарите на Кайл. Отговори й, че не знае. Честен отговор, очакван, но цяла седмица след това я измъчваше безсъние. Понеже лекарят не я отхвърли категорично, идеята се загнезди в ума й. Дали самата тя някак си е причина за проблемите на Кайл? Този ред на мисли породи и други въпроси. Ако причината не е липсата на баща, дали не е нещо, което е направила по време на бременността? Хранила ли се е правилно, почивала ли е достатъчно? Трябвало ли е да пие повече витамини? Или по-малко? Чела ли му е достатъчно? Пренебрегвала ли го е, когато е имал нужда от нея? Хрумваха й болезнени отговори и с усилие на волята тя ги пропъждаше от ума си. Понякога обаче, късно нощем, въпросите се завръщаха тихомълком. Като зли горски духове, които рано или късно те застигат.
	Дали за всичко някак си е виновна тя?
	В такива моменти прекосяваше безшумно коридора, влизаше в стаята на Кайл и го гледаше как спи — омотал глава с бялото одеяло, стискаше дребна играчка в ръка. Взираше се в него и в сърцето й се надигаше тъга, ала изпитваше и радост. Веднъж, докато още живееха в Атланта, някой я попита дали би родила Кайл, ако знаеше какво я чака. „Разбира се“, отговори бързо точно както се полага. И дълбоко в себе си разбираше, че го мисли. Въпреки проблемите за нея Кайл беше благодат. Измерено в плюсове и минуси, списъкът с плюсове беше не само по-дълъг от списъка с минуси, но и по-смислен.
	Заради проблемите му обаче освен обич тя изпитваше и нужда да го закриля. Всеки ден се случваше да й се прииска да се впусне в негова защита, да го оправдава, да накара другите да разберат, че макар да изглежда нормален, нещо в мозъка му не протича правилно. Ала през повечето време се въздържаше. Оставяше хората сами да решават. Ако не разберяха, ако не му дадяха шанс, губеха те. Защото въпреки всички затруднения Кайл бе чудесно дете. Не нараняваше другите деца, не им крещеше, не ги щипеше, не вземаше играчките им, даваше своите дори когато не иска. Беше сладко момченце, по-сладко тя не познаваше, а усмихнеше ли се… Боже, беше прелестен. Тя му се усмихваше в отговор, Кайл продължаваше да се усмихва и за частица от секундата й се струваше, че всичко е наред. Казваше му, че го обича, и усмивката му ставаше по-широка, ала понеже не можеше да говори добре, на нея понякога й изглеждаше, че единствена тя забелязва колко е прекрасен всъщност. Кайл седеше самичък в пясъчника и играеше с камиончетата си, а другите деца го отбягваха.
	Тя се тревожеше за него непрекъснато. Всички майки се тревожат за децата си, разбира се, но Денис знаеше, че не е същото. Понякога й се искаше да познава друг родител с дете като Кайл. Тогава поне някой щеше да я разбира. Ще има с кого да поговори и рамо, на което да поплаче. Питат ли се другите майки, щом отворят очи всяка сутрин, дали детето им ще има приятел? Поне един приятел. Някога. Чудят ли се другите майки дали детето им ще посещава обикновено училище, ще спортува, ще отиде на бал? Виждат ли другите майки как се отдръпват от детето им — не само връстниците му, но и родителите? Измъчват ли се всяка минута, всеки ден с чувството, че тревогите им нямат край?
	Мислите й следваха този утъпкан път, докато направляваше стария датсън по вече познати шосета. Беше на десет минути от къщи. Първият завой, моста до Едънтън, после наляво по Черити Роуд и след миля щеше да си бъде у дома. Дъждът не спираше, асфалтът бе черен и лъскав. Капките блещукаха в светлината на дългите фарове — диаманти, сипещи се от вечерното небе. Минаваше през безименно тресавище, едно от десетките в ниската равнина, напоявана от водите на Албемарлския залив. Малцина живееха тук и бяха едва ли не невидими. На магистралата нямаше други коли. Денис взе завоя с почти сто километра в час и я видя насреща — на по-малко от четиридесет метра.
	Кошута, едра, обърнала глава към фаровете и замръзнала от несигурност.
	Движеше се прекалено бързо, за да спре, ала инстинктът надделя. Денис натисна рязко спирачката. Чу острото свистене на гумите, усети как поднасят върху хлъзгавата от дъжда повърхност, почувства как инерцията тласка колата напред. Кошутата обаче не помръдна. Денис виждаше очите й, две жълти мраморни топчета, сияещи в тъмнината. Щеше да я удари. С писък завъртя силно волана, предните гуми се хлъзнаха, после реагираха някак. Колата се лашна по диагонал и се размина на крачка с кошутата. Твърде късно животното най-сетне излезе от транса и побягна невредимо, без да поглежда назад.
	Завоят обаче дойде в повече на колата. Денис усети как гумите се отделят от асфалта, после с глухо тупване се връщат пак на земята. Старите амортисьори простенаха зловещо като вехт батут при подскока. Кипарисите бяха на по-малко от трийсет стъпки от шосето. Денис яростно завъртя волана отново, ала датсънът полетя напред, все едно не е направила нищо. Очите й се разшириха, пое си рязко дъх. Всичко сякаш се задвижи на забавен кадър, после с пълна скорост, след това пак на забавен кадър. Изходът е предрешен, осъзна внезапно тя, но прозрението продължи само частица от секундата. В следния миг се блъсна в дърво, чу как се огъва метал и предницата на колата експлодира към нея с трясък на счупено стъкло. Понеже коланът я опасваше през скута, а не през рамото, главата й се килна напред и се стовари върху волана. Остра, пронизваща болка в челото…
	После нищо.


>	Трета глава

	— Госпожо, чувате ли ме?
	Непознатият глас я върна бавно в света, смътно, сякаш плува към повърхността сред мътилка. Денис не усещаше болка, ала върху езика й лепнеше солено-горчивият вкус на кръвта. Не разбираше какво се е случило, ръката й се вдигна разсеяно към челото, докато се бореше да отвори очи.
	— Не се движете… Ще извикам линейка.
	Думите прозвучаха едва доловимо; не значеха нищо. Всичко беше мъгла, идваше на фокус и се размиваше, включително звуците. Бавно, инстинктивно тя обърна глава към сянката, мержелееща се в крайчеца на окото й.
	Мъж… тъмна коса… жълт дъждобран… обръща се гърбом…
	Страничният прозорец бе раздробен; Денис усети как дъждът нахлува в колата. Особен съскащ шум се процеждаше през мрака, сякаш радиатор изпуска пара. Зрението й се връщаше лека-полека, най-напред с образите близо до нея. В скута й, върху панталоните, имаше парчета стъкло… кръв по волана пред нея…
	Много кръв…
	Нищо нямаше смисъл. Умът й кръжеше около непознати картини, една след друга.
	Денис затвори очи и за пръв път усети болка. Отвори ги. С усилие на волята се съсредоточи. Волан… колата… беше в колата… навън цареше мрак.
	— Боже!
	Всичко се върна като талаз. Завоят, кошутата, неуправляемата кола. Денис се обърна. Примижа да прочисти кръвта от очите си и се взря в задната седалка. Кайл не беше там. Ремъците на столчето бяха разкопчани, вратата до него — отворена.
	Кайл?
	Денис извика през прозореца към човека, който я бе разбудил. Ако изобщо съществуваше. Не беше сигурна дали не е халюцинация.
	Той обаче беше там. Обърна се. Денис примигна… вървеше към нея. От гърлото й се изтръгна стон.
	По-късно щеше да си спомни, че страхът не дойде веднага, поне не съвсем. Беше убедена, че Кайл е добре, дори не й хрумна, че може да греши. Беше закопчан солидно, отзад колата изглеждаше непокътната. Задната врата беше отворена. Макар и с размътен ум, Денис беше сигурна, че човекът — който и да бе той — е помогнал на Кайл да излезе. Неясната фигура застана до прозореца.
	— Не говорете. Ранена сте. Казвам се Тейлър Макейдън, доброволец пожарникар. В колата ми има радио. Ще се обадя да ви помогнат.
	Тя извърна глава и присви блуждаещите си очи към него. Положи усилие да се съсредоточи, да изрече думите възможно най-отчетливо.
	— Синът ми е при вас, нали?
	Знаеше какъв е отговорът, какъв трябва да бъде. Странно, не го чу. Досущ като Кайл, мъжът сякаш се затрудни да преведе думите й. Устните му се разкривиха леко, бавно, после поклати глава.
	— Не. Току-що дойдох… Синът ви?
	Тогава — взряна в очите му и представяйки си най-лошото — Денис усети първия прилив на страха. Заля я като вълна и я смаза, както когато научи за смъртта на майка си.
	Пак блесна светкавица и гърмежът отекна почти в същия момент. От небето ливна порой; мъжът избърса чело с длан.
	— Синът ми седеше отзад! Не го ли видяхте?
	Думите прозвучаха ясно и силно; успяха да сепнат мъжа и да пробудят безжизнените й сетива.
	— Не…
	Не бе разбрал какво му казва във внезапно рукналия потоп.
	Денис се надигна да излезе от колата, но коланът през кръста й я задържа. Разкопча го бързо, без да обръща внимание на болката в китката и лакътя. Мъжът неволно отстъпи назад, когато тя отвори рязко вратата, избутвайки я с рамо, защото металът беше хлътнал леко от удара. Коленете на Денис бяха подути от удара в таблото; едва не падна, когато се изправи.
	— Не бива да се движите…
	Облегната на колата за опора, тя заобиколи от другата страна — към отворената врата до столчето на Кайл.
	Не, не, не, не…
	— Кайл!
	Поразена, тя се приведе, търсейки го вътре. Очите й обходиха пода, после се насочиха пак към седалката, сякаш той може магически да се появи. Кръвта нахлу в главата й, донасяйки неусетена досега пронизваща болка.
	_Къде си? Кайл…_
	— Госпожо…
	Мъжът от пожарната заобиколи колата след нея, явно разколебан как да постъпи, какво става и защо жената, покрита с кръв, внезапно се е разтревожила толкова.
	Тя го сграбчи за ръката и очите й се впиха право в неговите.
	— Наистина ли не го видяхте? Момченце… с кестенява коса? — В думите й звучеше нескрита паника. — Беше в колата с мен!
	— Не съм…
	— Помогнете ми да го намеря! Само на четири е!
	Тя се завъртя рязко и бързото движение я замая. Хвана се пак за колата. В периферията на зрението й се появиха черни петна, ала се пребори със световъртежа. Писъкът си проправи път през зашеметеното й съзнание.
	— Кайл!
	Гласът й вече издаваше чист ужас.
	Затвори едното си око, за да се съсредоточи… светът се проясни. Бурята вилнееше с пълна сила. На двайсетина крачки дърветата не се виждаха през дъждовната пелена. В тази посока се спускаше пълен мрак. Мержелееше се само пътеката към магистралата.
	Боже!
	Магистралата…
	Денис усещаше как краката й се пързалят по калната трева, чуваше се как вдишва плитко, забързано, залитайки към шосето. Падна, стана и продължи напред. Най-после разбрал, мъжът се втурна след нея и я хвана, преди да излезе на пътя. Очите му обиколиха околността.
	— Не го виждам…
	— Кайл! — изкрещя тя с пълно гърло, молейки се мислено.
	Макар и заглушен от пороя, звукът подтикна Тейлър към действие. Тръгнаха в противоположни посоки, крещейки името на детето. Спираха и се ослушваха. Дъждът обаче бе оглушителен. След няколко минути Тейлър притича до колата си и се обади в пожарната.
	Двата гласа — на Денис и Тейлър — бяха единствените човешки звуци в тресавището. Дъждът им пречеше да се чуват, камо ли да ги чуе детето, ала те не спираха. Денис надаваше пронизителни викове — зов на отчаяна майка. Тейлър обхождаше района в кръг. Прекоси тичешком стотина метра надолу и нагоре по шосето, вече вкопчен в страха на Денис. Най-сетне дойдоха още двама пожарникари с фенери в ръка. При вида на Денис — косата, сплъстена от кръв, блузата с червени лекета — по-възрастният се стъписа за миг, после се опита да я успокои. Безуспешно.
	— Помогнете ми да намеря момченцето си! — хлипаше тя.
	Повикаха още хора и след минути пристигна подкрепление. Станаха шестима.
	Бурята се ожесточаваше. Мълнии, грохот… неумолими повеи на вятъра, принуждаващи търсачите да се превиват одве.
	Тейлър откри одеялото на Кайл в тресавището, на петдесетина метра от колата на Денис — оплетено в храсталака.
	— Негово ли е? — попита той.
	Денис се разплака, щом й го подаде.
	Търсиха половин час, ала от Кайл нямаше и следа.


>	Четвърта глава

	Денис недоумяваше. Синът й, допреди миг заспал дълбоко на задната седалка в колата, внезапно беше изчезнал. Просто така. Без предупреждение; ненадейно решение да завърти волана докрай и после нищо не е същото. До това ли се свежда животът?
	Седнала зад отворените врати на линейката, Денис чакаше и в ума й кръжаха подобни мисли. Ярката синя лампа на патрулния автомобил описваше по магистралата ритмични светли кръгове. Още половин дузина коли бяха паркирани безразборно. Край тях група мъже в жълти дъждобрани обсъждаха какво да предприемат. Беше ясно, че са работили заедно и преди, но Денис не разбираше кой ги ръководи. Не чуваше и какво говорят; глухият тътен на бурята поглъщаше думите. Дъждът се сипеше на тежки пелени, имитирайки звука на товарен влак.
	Беше й студено, чувстваше се замаяна, не успяваше да се съсредоточи за повече от няколко секунди. Виеше й се свят — падна три пъти, докато търсеше Кайл — дрехите й, подгизнали и кални, лепнеха по кожата. Накараха я да спре, щом пристигна линейката. Наметнаха я с одеяло, оставиха чаша кафе до нея. Не успя да отпие; не можеше да направи почти нищо. Трепереше неудържимо, зрението й бе замъглено. Замръзналите й крайници сякаш принадлежаха на другиго. Медицинският асистент в линейката — макар да не беше лекар — предположи, че има мозъчно сътресение и настоя да я откара в болница незабавно. Тя отказа твърдо. Обясни, че няма да мръдне оттук, докато не открият Кайл. Казаха й, че линейката може да изчака само още десет минути. Раната на главата й беше дълбока и продължаваше да кърви въпреки превръзката. Медицинският асистент я предупреди, че ще изгуби съзнание, ако се забавят повече. Няма да тръгна, повтори тя.
	Дойдоха още хора. Един след друг се появиха пътен патрул с радиостанция, трима доброволци от пожарната, шофьор на камион, забелязал суматохата и решил да помогне. В момента се бяха подредили в кръг сред автомобилите с включени фарове. Мъжът, който я намери — Тейлър? — стоеше с гръб към нея. Сигурно им обясняваше какво е открил — не много, ако не броим одеялото. След минута той се обърна и я погледна със сериозно изражение. Пътният полицай, едър оплешивял мъж, кимна към нея. Даде знак на другите да останат където са, и двамата с Тейлър тръгнаха към линейката. Униформата, която неотдавна би й вдъхнала увереност, сега не я окуражи ни най-малко. Те бяха хора, най-обикновени хора и нищо повече. Денис преглътна горчилката, надигнала се в гърлото й. Едва не повърна.
	Държеше калното одеялце на Кайл в скута си и прокарваше длани по него, свиваше го нервно на топка, после го разстилаше. Линейката я заслоняваше от дъжда, но вятърът духаше силно и тя продължаваше да трепери. Не беше спряла да се тресе, откакто я наметнаха с одеялото. Беше толкова студено…
	_А Кайл е навън без яке…_
	_О, Кайл._
	Опря лице в одеялцето му и затвори очи.
	_Къде си, миличък? Защо си излязъл от колата? Защо не остана при мама?_
	Тейлър и полицаят влязоха в линейката, спогледаха се и Тейлър положи леко длан върху рамото на Денис.
	— Знам, че ви е трудно, но трябва да ви зададем няколко въпроса, преди да започнем. Няма да отнеме много време.
	Тя прехапа устни, кимна леко и си пое дълбоко дъх. Отвори очи.
	Отблизо полицаят изглеждаше по-млад, ала очите му излъчваха благост. Той приклекна пред нея.
	— Аз съм сержант Карл Хадъл — представи се с напевен южняшки глас. — Разбирам колко се тревожите. И ние сме загрижени. Повечето от нас също са родители с малки деца. Искаме да го открием, но ни е нужна най-обща информация…
	Денис едва долавяше думите.
	— Ще успеете ли да го намерите в тази буря… Искам да кажа, преди…?
	Блуждаещите й очи се насочиха първо към единия мъж, после към другия. Сержант Хадъл не отговори веднага. Тейлър Макейдън обаче кимна с видима решимост.
	— Ще го открием, обещавам.
	Хадъл погледна колебливо към Тейлър, после също кимна. Помести се и се подпря на коляно с очевидно неудобство.
	Денис издиша шумно, поизправи се и се постара да запази спокойствие. Лицето й, почистено от медицинския помощник в линейката, имаше цвят на бяла покривка за маса. Върху превръзката около главата й тъмнееше голямо червено петно точно над дясното око. Бузата й бе подута и посиняла.
	Когато събра сили, уточниха основната информация — имена, адреси, телефонен номер, работно място, къде е живяла преди, кога се е преместила в Едънтън, защо е шофирала. Обясни им как спря на бензиностанцията, но успя да изпревари бурята; описа им произшествието. Сержант Хадъл си водеше бележки. Записа всичко и я погледна почти очаквателно.
	— От семейството на Джей Би Андерсън ли сте?
	Джон Брайън Андерсън — нейният дядо по майчина линия. Тя кимна. Сержант Хадъл прочисти гърло; както всички в Едънтън, той познаваше Андерсънови. Сведе пак глава към бележника.
	— Тейлър спомена, че Кайл е на четири?
	Денис кимна.
	— Ще навърши пет през октомври.
	— Ще го опишете ли най-общо, за да пусна съобщение по радиото?
	— Радиото ли?
	Сержант Хадъл отговори търпеливо:
	— Да. Ще го включим в полицейската система за извънредни случаи. Така и другите управления ще разполагат с информацията… В случай че някой го открие и се обади в полицията. Или ако той самият намери подслон и хората алармират полицията. Такива неща.
	Не й каза, че уведомяват и болниците в областта — все още не беше наложително.
	Денис извърна глава в опит да подреди мислите си.
	— Хм… — Отне й няколко секунди да продължи. Кой може да опише детето си с точност, в числа и мерки? — Не знам… Висок е около метър и десет, тежи двайсетина килограма. Кестенява коса, зелени очи… нормално момченце. Нито едро, нито дребно за възрастта си.
	— Някакви отличителни белези? Рождени петна и прочее?
	Тя си повтори въпроса наум, но всичко й се струваше несвързано, нереално, немислимо. Защо им е нужно това? Малко момче, изгубено сред тресавището… нима ще са много в такава нощ?
	_Трябва да търсят, вместо да говорят с мен._
	Въпросът… какъв беше. О, да, отличителни белези… Съсредоточи се с надеждата да приключат по-бързо.
	— Има две бенки на лявата буза, едната по-голяма. Не се сещам за друго.
	Сержант Хадъл си записа информацията и попита, без да вдига глава:
	— И можеше да слиза от столчето и да отваря вратата на колата?
	— Да. Научи се преди месец-два.
	Полицаят кимна. Петгодишната му дъщеря Кембъл също се справяше без затруднения.
	— Помните ли как беше облечен?
	Тя затвори очи. Съсредоточи се.
	— Червена блузка с голям Мики Маус отпред. Мики намига и е с вдигнат палец. И джинси без колан.
	Двамата мъже се спогледаха. Тъмни цветове.
	— Дълги ръкави?
	— Не.
	— Обувки?
	— Да, мисля. Не го събух, предполагам, че е с тях. Бели са, не знам марката. От „Уол Март“.
	— Яке?
	— Не. Не бях взела. Беше топло… поне когато тръгнахме.
	Въпросите продължаваха. Светкавици — три една след друга — експлодираха в нощното небе. Валеше още по-силно, макар да не изглеждаше възможно.
	Сержант Хадъл надигна глас, за да надвика пороя.
	— Имате ли роднини в района? Родители? Братя, сестри?
	— Не, нямам братя и сестри. Родителите ми са починали.
	— А съпругът ви?
	Денис поклати глава.
	— Не съм омъжена.
	— Случвало ли се е и преди Кайл да тръгне нанякъде сам?
	Денис разтърка слепоочия и замайването поотшумя.
	— Два пъти. Веднъж в мола и веднъж край къщата. Но се страхува от светкавици. Сигурно затова е излязъл от колата. Има ли мълнии, винаги идва при мен в леглото.
	— А тресавището? Би ли отишъл натам в тъмнината? Или ще се уплаши и по-скоро би останал край колата?
	В стомаха й се сплете възел. Ужасът проясни ума й.
	— Кайл не се страхува да е навън, дори нощем. Обича да се разхожда из гората край къщата ни. Едва ли съзнава, че е опасно.
	— Значи е възможно…
	— Не знам… може би — каза отчаяно тя.
	Сержант Хадъл замълча за момент, за да не я притиска. После попита:
	— Имате ли представа кога видяхте кошутата?
	Денис сви рамене; чувстваше се безпомощна и слаба.
	— Не знам и това… Може би девет и петнайсет. Не съм поглеждала часа.
	Инстинктивно и двамата мъже погледнаха часовниците си. Тейлър бе открил колата в 9:31. Беше съобщил за инцидента след по-малко от пет минути. Сега беше 10:22. Минал бе повече от час. Сержант Хадъл и Тейлър си дадоха сметка, че издирването трябва да започне незабавно. Въпреки сравнително топлия въздух няколко часа в такъв порой без подходящо облекло биха довели до измръзване.
	И двамата не споменаха пред Денис каква опасност крие самото тресавище. Не беше място за когото и да било в подобна буря, камо ли за дете. Всеки би могъл буквално да потъне вдън земя.
	Сержант Хадъл затвори бележника със замах. Всяка минута беше ценна.
	— Ще говорим пак по-късно, госпожице Холтън. Необходими са и други данни за доклада, но сега най-важното е да започнем търсенето.
	Денис кимна.
	— Нещо друго, което трябва да знаем? Някакъв прякор? Обръщение, на което би се отзовал?
	— Не, наричам го Кайл. Само че…
	Едва тогава й хрумна. Бе пропуснала най-очевидното. Възможно най-лошата новина, нещо, за което полицаят не беше се сетил да попита.
	_Господи…_
	Гърлото й се сгърчи без предупреждение.
	_О, не… Не, не…_
	Защо не го спомена по-рано? Защо не му каза веднага, още щом излезе от колата? Когато Кайл навярно е бил близо… когато може би щяха да го открият, преди да се отдалечи. Нищо чудно да е бил току до тях…
	— Госпожице Холтън…?
	Всичко сякаш я заля наведнъж — шок, страх, гняв, отказ да погледне действителността в очите…
	_Той не може да им отговори!_
	Денис зарови лице в дланите си.
	_Не може да отговори!_
	— Госпожице Холтън?
	_Господи, защо?_
	След сякаш неизмеримо дълго време, тя избърса сълзите си, неспособна да срещне погледите им. Трябваше да им кажа по-рано.
	— Кайл няма да отговори, ако просто го извикате. Трябва да го намерите, да го _видите_.
	Те я погледнаха въпросително. Не разбираха.
	— Но ако му кажем, че го търсим, защото майка му се тревожи за него?
	Тя поклати глава.
	— Няма да отговори.
	Колко ли пъти бе повтаряла тези думи? Колко пъти й бяха служили като обяснение? Колко пъти не бяха имали никакво значение, сравнени с момент като сегашния?
	Мъжете мълчаха. Денис си пое хрипливо дъх и продължи:
	— Кайл не говори добре. Знае само няколко думи. По някаква причина езикът го затруднява. Затова бяхме в „Дюк“ днес.
	Тя премести поглед от единия към другия, за да се увери, че са проумели.
	— Трябва да го намерите. С викане няма да стане. Няма да разбере какво казвате. Няма да отговори… не може. Трябва да го намерите…
	Защо? Защо това се бе случило точно с Кайл?
	Неспособна да изрече нито дума повече, Денис се разрида. Тейлър отново сложи длан върху рамото й.
	— Ще го открием, госпожице Холтън — произнесе тихо, ала решително. — Ще го открием.

	* * *

	Пет минути по-късно, докато Тейлър и другите разчертаваха план за издирването, дойдоха още петима мъже. Едънтън не можеше да отдели повече. Мълниите бяха подпалили три пожара, през последните двайсет минути бяха станали пет катастрофи — при две имаше тежко пострадали; прекъснатите електрически кабели представляваха сериозна опасност. В полицията и пожарната телефоните бяха прегрели — всяко обаждане се подреждаше по важност; ако нямаше застрашен живот, информираха хората, че в момента не може да се направи нищо.
	„Изгубено дете“ заемаше първостепенно място в списъка с приоритети.
	Първо паркираха колите възможно най-близо до тресавището, на петнайсетина метра една от друга. Оставиха двигателите и дългите фарове включени, за да осветяват района и да служат като фарове, в случай че някой от групата се дезориентира.
	Раздадоха фенери и радиоприемници с резервни батерии. Единайсет мъже (включително шофьорът на камиона, който пожела да помогне) щяха да започнат търсенето от мястото, където Тейлър бе открил одеялото. Оттам щяха да се разгърнат в три посоки — юг, изток и запад. На изток и запад щяха да се движат успоредно на магистралата; юг беше най-малко вероятната посока, накъдето очакваха да е поел Кайл. В случай че момчето види светлините и се върне само, решиха един от групата да остане при колите, близо до шосето. Той щеше да изстрелва сигнална ракета на всеки кръгъл час, за да се ориентират другите къде точно се намират.
	Сержант Хадъл им описа накратко как изглежда Кайл и с какво е облечен, после даде думата на Тейлър. Той, заедно с още двамина от групата, бе ловувал в тресавището и ги подготви срещу какво се изправят.
	Обясни им, че земята във външните предели на блатистата местност е винаги влажна, но обикновено не е под вода. Плитки локви има едва на половин миля по-навътре. Калта обаче е истинската опасност; всмуква ходилата и глезена, впримчва ги и дори възрастен би се затруднил да се освободи, камо ли дете.
	Тази нощ водата вече бе дълбока над сантиметър край магистралата, а пороят щеше да влоши положението. Калните ями, съчетани с наводнението, представляваха смъртна опасност. Мъжете се съгласиха мрачно. Щяха да действат предпазливо.
	Плюсът — ако изобщо имаше такъв — бе, че Кайл едва ли е стигнал далеч. Дърветата и увивните растения препречваха пътя и всички се надяваха да са намалили разстоянието, което е изминал. Може би миля, определено по-малко от две. Момченцето все още беше наблизо и колкото по-бързо започнеха да го търсят, толкова по-голям шанс имаха.
	— Но според майката — продължи Тейлър — детето няма да се отзове, ако го викаме. Отваряйте си очите, за да не го подминем. Жената ни предупреди да не разчитаме да ни отговори.
	— Няма да се обади? — попита объркан един от мъжете.
	— Така каза майката.
	— Защо не говори?
	— Не ни обясни.
	— Бавноразвиващ се ли е?
	Тейлър усети как гърбът му се изопва при тези думи.
	— Има ли значение? Малко момченце, което не може да говори, се е изгубило в тресавището. Знаем само това.
	Тейлър се втренчи в мъжа, принуждавайки го да отмести поглед. Известно време се чуваше само шуртящият дъжд. После сержант Хадъл въздъхна дълбоко.
	— Да тръгваме!
	Тейлър включи фенера.
	— Хайде!


>	Пета глава

	Денис си представяше как заедно с другите търси трескаво Кайл из тресавището; отблъсква клони от лицето си, краката й затъват в гъбестата земя. Всъщност обаче лежеше на носилка в линейката на път за болницата в Елизабет — град на трийсет мили североизточно, където се намираше най-близкото спешно отделение.
	Все още разтреперана и замаяна, Денис се взираше в тавана на линейката. Настояваше да остане, умоляваше ги да остане, но й казаха, че за Кайл е по-добре да тръгне. Иначе щяла само да пречи. Тя не се отказа. Упорито излезе от линейката и застана сред пороя, убедена, че Кайл има нужда от нея. Най-хладнокръвно поиска дъждобран и фенер. След няколко стъпки светът се завъртя. Денис залитна напред, усети как краката не й се подчиняват и падна на земята. След две минути сирената на линейката нададе вой и потеглиха.
	Ако не броим треперенето, не бе помръднала, откакто я положиха върху носилката. Дланите и ръцете й бяха напълно, зловещо неподвижни. Дишаше бързо, но плитко, като дребно животинче. Кожата й беше бяла, белезникава, падането бе отворило раната на главата.
	— Не губете вяра, госпожице Холтън — успокои я медицинският асистент, който тъкмо й беше премерил кръвното и бе решил, че преживява шок. — Знам ги хлапетата. Все се губят тук, но винаги ги намират.
	Денис не отговори.
	— И вие ще се оправите — продължи мъжът. — След ден-два ще станете на крака.
	Възцари се мълчание. Денис не откъсваше поглед от тавана. Медицинският асистент й премери пулса.
	— Искате ли да се обадя на някого, когато ви заведем в болницата? — попита я.
	— Не — прошепна тя. — Няма на кого.

	* * *

	Тейлър и другите стигнаха до мястото, където бяха открили одеялото, и се разделиха. Тейлър заедно с още двама тръгна на юг, към вътрешността на тресавището; останалите поеха на изток и на запад. Пороят не стихваше; фенерът разсейваше мрака едва на няколко метра. След минути Тейлър не виждаше и не чуваше никого. Сърцето му се сви. Едва сега, след първоначалния прилив на адреналин, когато всичко изглеждаше постижимо, проумя ясно действителността.
	Беше търсил изгубени в горите и преди. Внезапно осъзна, че няма достатъчно хора. В тресавището нощем, в бурята, дете, което не отговаря на викове… петдесет души не биха стигнали. Може би дори сто. Най-сигурният начин да се търси изгубен в гората е да стоиш в полезрението на човека вдясно и вляво; всички да се придвижват в крак като маршируващ оркестър. Подредени наблизо, издирващите покриват района изцяло и бързо, педя по педя, без да се съмняват, че са пропуснали нещо. С десетина души това беше невъзможно. Минути след като се разгърнаха, всеки остана сам, напълно отделен от другите. Чисто и просто напредваха в избраната от тях посока, насочваха фенерите насам-натам и търсеха игла в копа сено точно както гласи поговорката. Намирането на Кайл се бе превърнало внезапно във въпрос на късмет, не на умение.
	Напомняйки си да не губи вяра, Тейлър продължи сред дърветата по все по-размекнатата земя. Нямаше деца, ала бе кръстник на децата на най-добрия си приятел Мич Джонсън. Представяше си, че търси тях. Мич също работеше като доброволец в пожарната и сега на Тейлър му се прииска да са заедно. Негов ловен партньор от двайсет години, Мич познаваше тресавището не по-зле и опитът му щеше да им бъде от полза. Той обаче бе отпътувал от града за няколко дни и Тейлър се надяваше това да не е лоша поличба.
	Колкото повече се отдалечаваше от магистралата, толкова по-гъста и по-тъмна ставаше гората; по-чужда пустош с всяка крачка. Здравите дървета растяха по-наблизо едно до друго, падналите лежаха по земята. Преплетени храсти и клонаци го захващаха; със свободната си ръка ги отмяташе от лицето си. Насочваше фенера към всеки ствол, към всеки дънер, зад всеки гъсталак и продължаваше напред, търсейки следа от Кайл. Минаха няколко минути, после десет, двайсет, трийсет.
	Сега, по-навътре в тресавището, водата стигаше до глезените му и още повече затрудняваше движението. Тейлър си погледна часовника — 10:56. Кайл липсваше от час и половина, може би по-дълго. Времето, отначало на тяхна страна, бързо се превръщаше във враг. Дали на детето вече му е станало много студено? Или…
	Тейлър тръсна глава; не искаше да мисли какво може да последва.
	Мълниите и гръмотевиците зачестиха; дъждът жилеше като с иглички и сякаш се сипеше от всички посоки. През няколко секунди Тейлър бършеше лице, за да си проясни погледа. Въпреки предупреждението на майка му, че Кайл няма да отговори, продължаваше да вика името му. Необяснимо защо, така имаше чувството, че прави повече.
	Да му се не види.
	Такава буря не беше се разразявала от… колко? Шест-седем години? Защо точно тази нощ? Защо сега, когато се бе изгубило дете? В такова време не можеха да използват дори кучетата на Джими Хикс, а те бяха най-добрите в областта. Пороят не позволяваше да се хване никаква диря. А просто да се лутат слепешком не бе достатъчно.
	Къде би отишло дете? Момченце, което се страхува от гръмотевици, но не и от гората? Което е видяло майка си след произшествието, видяло я е ранена и безжизнена.
	_Мисли._
	Тейлър познаваше тресавището не по-зле — дори по-добре — от всекиго. На дванайсет застреля първата си сърна; през есента ловуваше патици тук. Притежаваше инстинктивна способност на следотърсач; рядко се връщаше от лов с празни ръце. Хората от Едънтън често се шегуваха, че има вълчи нос. Наистина притежаваше необичайна дарба; дори той го признаваше. Разпознаваше, разбира се, каквото разпознават всички ловци — следи, изпражнения, откършени клони, издаващи откъде е минала сърна; това обаче не обясняваше напълно безпогрешното му умение. Поискаше ли някой да му обясни тайнствената си способност, той отговаряше, че се опитва да мисли като сърна. Хората се засмиваха, но Тейлър винаги го казваше със сериозно лице и те бързо разбираха, че не остроумничи. _Да мисли като сърна? Това пък какво значи?_ Поклащаха глава. Може би само той знаеше.
	Сега Тейлър опита да направи същото, ала залогът бе далеч по-голям.
	Затвори очи. Къде би отишло четиригодишно дете? Накъде би тръгнало?
	Очите му се отвориха рязко. Сигналната ракета избухна в небето — знак за кръгъл час. Единайсет.
	_Мисли._

	* * *

	Спешното отделение в Елизабет беше пълно с хора. Бяха дошли не само сериозно пострадали, но и мнозина, почувствали известно неразположение. Несъмнено биха могли да изчакат до сутринта, ала както пълнолунието, бурите сякаш изваждат наяве подсъзнателните страхове. Колкото по-силна е стихията, толкова по-неразсъдливи стават хората. В подобна нощ киселините в стомаха внезапно се превръщат в предупредителен сигнал за сърдечен удар; високата температура изведнъж се оказва твърде сериозен симптом; схващането на крака навява съмнение за кръвен съсирек. Лекарите и медицинските сестри го знаят; подобни нощи са предсказуеми като изгрева. Чака се поне по два часа.
	Заради раната в главата обаче Денис Холтън бе приета незабавно. Тя беше в съзнание, макар и само донякъде. Очите й бяха отворени, ала повтаряше една и съща дума като кречетало. Веднага я заведоха на рентген. Там лекарят щеше да прецени дали е необходим преглед със скенер.
	Думата, която тя повтаряше, беше „Кайл“.

	* * *

	Минаха още трийсет минути. Тейлър Макейдън бе навлязъл дълбоко в тресавището; вървеше сред невероятен мрак, все едно е в пещера. Въпреки фенерчето започваше да усеща клаустрофобия. Дърветата и храстите бяха още по-нагъсто; беше невъзможно да се придвижва по права линия. Лесно бе човек да се защура в кръг; не можеше дори да си представи какво преживява Кайл.
	И вятърът, и дъждът не стихваха. Светкавиците обаче се появяваха по-нарядко. Водата вече стигаше до средата на глезените му, а не беше забелязал нищо. Преди няколко минути бе проверил по радиостанцията — и другите съобщаваха същото.
	Нищо. Никъде нито следа от детето.
	От изчезването на Кайл бяха минали цели два часа и половина.
	_Мисли._
	Би ли могъл да се отдалечи толкова? Дете колкото него би ли имало сили да гази през толкова дълбока вода?
	Не, реши Тейлър. Кайл не би стигнал чак дотук. Не и по блузка и джинси.
	А ако е стигнал, вероятно няма да го открият жив.
	Тейлър Макейдън извади компас от джоба си и насочи фенера към него, за да се ориентира. Реши да се върне там, където бяха намерили одеялото, към отправната точка. Кайл е бил там — знаеха само това.
	Ала накъде беше тръгнал?
	Повей на вятъра разклати дърветата над него. Дъждът жилна бузите му; по източния небосклон проблесна мълния. Най-лошото от бурята отминаваше.
	_Кайл е малък и се страхува от светкавици… пороят жили като с иглички._
	Тейлър се взря в небето, съсредоточи се и долови, че нещо се оформя… изплува бавно от дълбините на ума му. Идея? Не, по-неясна мисъл… по-скоро вероятност?
	Хапещ вятър… режещ дъжд… страх от мълнии…
	Тези неща са били важни за Кайл, нали?
	Тейлър грабна радиото и заговори; упъти всички да се върнат на магистралата възможно най-бързо. Той щеше да ги чака там.
	— Така трябва да е — завърши, без всъщност да отправя думите към никого.

	* * *

	Както немалко разтревожени съпруги на пожарникари доброволци, повикани на служба в тази опасна нощ, Джуди Макейдън не се сдържа и се обади. Два-три пъти месечно викаха Тейлър в пожарната, но като негова майка тя не спираше да се безпокои. Каза му, че не одобрява решението да стане пожарникар, ала оттогава мълчеше, осъзнала, че той няма да размисли. Тейлър бе упорит като баща си.
	Въпреки това през цялата вечер усещаше инстинктивно, че се е случило нещо лошо. Чувството не беше драматично и отначало се опита да го пренебрегне; натрапчивото съмнение обаче продължи да я преследва все по-силно с всеки изминал час. Най-сетне се обади въпреки вътрешната съпротива; очакваше едва ли не най-лошото. Разбра обаче, че момченце — „правнучето на Джей Би Андерсън“ — се е изгубило в тресавището. Тейлър бил включен в издирването. Майката пътувала към болницата в Елизабет.
	Джуди остави телефона и се облегна на стола, успокоена, че Тейлър е добре, ала загрижена за детето. Както всички в Едънтън, тя познаваше Андерсънови. И нещо повече — познаваше майката на Денис. Оттогава бе минало много време, поне четиридесет години — когато и двете бяха млади момичета, преди майката на Денис да напусне града и да се омъжи за Чарлс Холтън — и отдавна не беше се сещала за нея. Сега обаче спомените от младостта им се върнаха като колаж от картини: как отиват заедно на училище; излежават се край реката; обсъждат момчета; изрязват модели от модни списания. Спомни си и колко я натъжи новината за смъртта й. Нямаше представа, че дъщерята на приятелката й е дошла в Едънтън.
	А сега нейният син се беше изгубил.
	Какво завръщане у дома.
	Джуди не се колеба дълго — протакането просто не й беше в природата. Никога не бягаше от отговорност, а на шейсет и три не бе забавила крачка ни най-малко. Години по-рано, след като съпругът й бе починал, Джуди бе започнала работа в библиотеката. Беше се зарекла да отгледа Тейлър сама и беше успяла. Покриваше разходите на семейството и изпълняваше всички задължения, за които обикновено трябват двама родители. Всяка година беше доброволка в училището, водеше сина си на бейзболни и баскетболни мачове, ходеше на лагер със скаутите. Научи го да чисти и да готви, да вкарва кошове и да батира. Тези дни бяха зад гърба й, ала бе по-заета от всякога. През последните дванайсет години бе насочила вниманието си от грижите за Тейлър към Едънтън — помагаше и участваше дейно в обществения живот. Пишеше редовно до местния конгресмен и щатските законодатели; обикаляше от врата на врата да събира подписи за най-различни петиции, когато преценеше, че няма да чуят гласа й. Членуваше в Едънтънското историческо общество, което събираше средства за запазването на старите къщи в града; посещаваше всички събрания на градския съвет и даваше мнение какво да се направи. Преподаваше в неделното училище в епископалната църква, готвеше за всеки благотворителен базар и продължаваше да работи в библиотеката по трийсет часа седмично. Графикът й не позволяваше да прахосва време и вземеше ли решение, не се обръщаше назад. Особено ако чувства, че е права.
	Не познаваше Денис, ала беше майка и знаеше какво е да се страхуваш за детето си. Тейлър бе преживявал безброй критични ситуации — всъщност сякаш ги привличаше още от малък. Момченцето на Денис сигурно бе ужасено, а майката… майката несъмнено не беше на себе си. _Бог ми е свидетел как съм се чувствала аз._
	Джуди облече дъждобран с пълната увереност, че майката се нуждае от всяка налична подкрепа. Неизбежното шофиране в пороя не я стресна; мисълта дори не й мина през ум. Майка и син бяха в беда.
	Дори Денис Холтън да не поиска да я види — или да не може заради нараняванията — Джуди знаеше, че няма да успее да заспи, ако не й покаже, че хората в града са загрижени за нея.


>	Шеста глава

	В полунощ сигналната ракета озари отново тъмното небе като камбана, отмерваща времето.
	Бяха минали близо три часа от изчезването на Кайл.
	Междувременно Тейлър наближаваше магистралата и се смая колко светло е тук в сравнение с мрачните дебри, откъдето идваше. Чу и гласове за пръв път, откакто се бе разделил с другите… много гласове, хората си подвикваха.
	Забърза крачка, излезе иззад последните дървета и видя, че са пристигнали още поне дузина автомобили — фаровете им светеха редом до другите. Имаше и повече хора. Мъжете, издирвали Кайл досега, се бяха върнали. Заобикаляха ги новодошлите, разбрали вестта за изгубеното дете от уста на уста и дошли да помогнат. Дори отдалеч Тейлър позна Крейг Санбърн, Рет Литъл, Скип Хъдсън, Майк Кук, Барт Артър, Марк Шелтън… Имаше още шестима или седмина. Мъже, решили да се опълчат на бурята, въпреки че на другия ден трябва да отидат на работа. Хора, които Денис Холтън навярно никога не бе срещала.
	Добри хора, помисли си Тейлър.
	Настроението обаче беше мрачно. Мъжете, издирвали момчето, бяха мокри до кости, кални и ожулени, изтощени и отчаяни. И те като Тейлър бяха видели колко тъмна и трудно проходима е местността. Когато приближи до тях, всички замълчаха.
	Сержант Хадъл се обърна и фенерите осветиха лицето му. На бузата му имаше дълбока сълзяща драскотина, зацапана с кал.
	— Е? Откри ли нещо?
	Тейлър поклати глава.
	— Не, но мисля, че ми хрумна накъде може да е тръгнал.
	— Как разбра?
	— Не съм сигурен. Просто догадка, но мисля, че се е движил на североизток.
	Както всички останали, сержант Хадъл знаеше колко умел следотърсач е Тейлър — познаваха се от деца.
	— Защо?
	— Първо, там намерихме одеялото. Ако е продължил в същата посока, вятърът е духал откъм гърба му. Не мисля, че малко момче би опитало да се бори с вятъра и с дъжда. Освен това би загърбил и светкавиците. Майка му каза, че се страхува от мълнии.
	Сержант Хадъл го изгледа скептично.
	— Не е много убедително.
	— Да — призна Тейлър. — Не е. Но според мен е най-добрата ни надежда.
	— Значи не мислиш, че трябва да продължим да търсим както преди? Да покриваме всички посоки?
	Тейлър кимна.
	— Ще сме твърде разпръснати. Безсмислено е. Видя какво е там.
	Избърса буза с опакото на дланта си. Събра си мислите. Прииска му се Мич да е тук, за да му помогне да обоснове догадката. Мич го биваше в това.
	— Виж — продължи след момент. — Знам, че е просто предположение, но съм готов да се обзаложа, че съм прав. Имаме… колко? Двайсет души? Ще се разгърнем и ще покрием всичко в тази посока.
	Хадъл присви недоверчиво очи.
	— Ами ако не е тръгнал натам? Ако грешиш? Тъмно е, нищо чудно да се върти в кръг. А може и да се е скрил някъде. Може и да се страхува от светкавици, но едва ли му е хрумнало да се отдалечи от тях. Само на четири е. А и сега сме повече, за да тръгнем във всички посоки.
	Тейлър се замисли как да отговори. Хадъл имаше право; доводите му бяха логични. Тейлър обаче се бе научил да се доверява на инстинкта си. Изражението му изразяваше решимост. Сержант Хадъл се намръщи, натъпкал ръце дълбоко в джобовете на дъждобрана. Най-сетне Тейлър проговори:
	— Довери ми се, Карл.
	— Не е толкова лесно. Животът на момченцето е заложен на карта.
	— Знам.
	Сержант Хадъл въздъхна и се обърна. В крайна сметка решението зависеше от него. Единствен той координираше официално издирването. Случаят бе поверен на него, дългът беше негов, отговорността — също.
	— Добре — кимна най-после той. — Ще действаме, както предлагаш. Моля се богу да излезеш прав.

	* * *

	Половин час след полунощ.
	С влизането в болницата Джуди Макейдън веднага се отправи към рецепцията. Запозната с болничния протокол, поиска да види Денис Холтън, своята племенница. Служителката не се усъмни в думите й — чакалнята бе препълнена с хора — и бързо провери документацията. Денис Холтън, обясни тя, била преместена в стая на горния етаж, но часовете за посещение били приключили. Ако дойде утре сутринта…
	— Ще ми кажете ли поне как е? — прекъсна я Джуди.
	Жената сви рамене.
	— Пише, че са й назначили преглед на рентген. Нищо друго. Повече информация ще има, когато нещата се уталожат.
	— От колко часа започват визитациите?
	— От осем.
	Жената вече посягаше към друга папка.
	— Добре — кимна Джуди с посърнало изражение.
	Надникна над рамото на жената и забеляза, че там положението изглежда още по-хаотично, отколкото в чакалнята. Медицински сестри сновяха от стая в стая с изпити, изтощени лица.
	— Трябва ли да се отбия тук, преди да се кача горе при нея? Утре, имам предвид?
	— Не. Влизате през главния вход и се качвате направо горе. Ще информирате медицинските сестри на етажа и те ще ви упътят как да стигнете до стая 217.
	— Благодаря.
	Джуди се отдалечи от рецепцията и следващият на опашката пристъпи напред. Беше мъж на средна възраст, вмирисан силно на алкохол. Ръката му бе омотана в импровизирана препаска.
	— Защо се бавите толкова? Ръката ме боли.
	Жената на рецепцията въздъхна нервно.
	— Съжалявам, но както виждате, наистина сме претоварени. Лекарят ще ви прегледа веднага щом…
	Джуди се увери, че вниманието на рецепционистката е съсредоточено върху мъжа, и излезе от чакалнята през двукрилата врата към главното крило на болницата. От предишни посещения знаеше, че асансьорите се намират в края на коридора.
	След минути мина бързешком край помещението на медицинските сестри и се насочи към стая 217.

	* * *

	Докато Джуди вървеше към стаята на Денис, мъжете възобновиха търсенето. Бяха двайсет и четирима; раздалечени така, че да виждат фенерите на хората от двете си страни, покриваха разстояние от близо четвърт миля. Тръгнаха бавно на югоизток, шарейки навсякъде с фенерите, все едно не усещат бурята. След няколко минути мракът погълна светлините на автомобилите край магистралата. Новодошлите се стъписаха от внезапната тъмнина; чудеха се как малко момченце би оцеляло тук.
	Неколцина от другите обаче започваха да се питат дали ще успеят да открият тялото.

	* * *

	Денис будуваше, защото сънят беше просто невъзможен. На стената до леглото й имаше часовник и тя се взираше в него, следейки как минутите изтичат с плашещо постоянство.
	Кайл го нямаше от почти четири часа.
	Четири часа!
	Искаше да предприеме нещо — каквото и да е, стига да не лежи тук безпомощна и безполезна за сина си и хората, които го издирваха. Искаше да е навън и да го търси и фактът, че бездейства, беше по-болезнен от раните. Искаше да разбере какво става. Да поеме нещата в свои ръце. Ала тук не можеше да направи нищо.
	Тялото я беше предало. През последния час замайването се бе поуталожило. Ала още не можеше да пази равновесие, за да тръгне по коридора, камо ли да участва в издирването. Ярката светлина я заслепяваше; докато лекарят й задаваше няколко прости въпроса, видя лицето му утроено. Сега, сама в стаята, се ненавиждаше за слабостта. Що за майка е?
	Не може дори да потърси детето си!
	В полунощ — Кайл го нямаше от три часа — рухна напълно, осъзнала, че няма сили да напусне болницата. Започна да крещи името му още след рентгена. Изпита странно облекчение просто да излее всичко, да вика колкото й глас държи. Представяше си как Кайл я чува и мислено го подтикваше да я послуша. _Върни се, Кайл. Върни се там, където беше мама. Чуваш ме, нали?_ Две сестри я молеха напразно да замълчи, да се успокои; тя се мяташе яростно в ръцете им. Просто се отпуснете, повтаряха й, всичко ще е наред.
	Ала тя не можеше да спре. Продължи да вика името му и да се съпротивлява, докато я доведоха тук. Най-сетне остана без глас и крясъците се превърнаха в ридание. Една от сестрите остана да я наглежда, но след няколко минути се наложи да се отзове на спешно повикване в друга стая. Оттогава Денис бе сама.
	Взираше се в дългата стрелка на часовника до леглото.
	Тик-так.
	Никой не знаеше какво става. Денис бе помолила медицинската сестра да се обади в полицията; умоляваше я, но жената отказа. Обясни й с мек тон, че щом разберат нещо, веднага ще я уведомят. Дотогава трябвало да се успокои, да се отпусне.
	Да се отпусне.
	Луди ли са?
	Кайл беше там някъде и Денис знаеше, че е жив. Несъмнено. Ако синът й беше мъртъв, щеше да усети. Да го почувства дълбоко в себе си, осезаемо като удар в стомаха. Може би имаха специална връзка, може би всички майки я имат с децата си. Или пък причината бе, че Кайл не говори и тя се уповава на интуицията, когато общува с него. Не беше сигурна. Ала в сърцето си вярваше, че ще разбере, а засега сърцето й мълчеше.
	Кайл беше жив.
	_Моля те, Господи, пази го._
	Тик-так…

	* * *

	Джуди Макейдън не почука. Открехна вратата и забеляза, че осветлението на тавана е изключено. Малка лампа мъждукаше в ъгъла на стаята. Джуди влезе тихо. Не виждаше дали Денис е будна, или не, ала не искаше да я събуди, ако е заспала. Докато затваряше вратата, Денис обърна морно глава и погледна към нея.
	Дори в полумрака Джуди застина, щом се обърна и видя жената в леглото. Това бе един от редките случаи в живота й, когато се стъписа какво да каже.
	Познаваше Денис Холтън.
	Веднага — въпреки превръзката около главата, въпреки насинените бузи, въпреки всичко — Джуди позна Денис. Тя беше младата жена, която използваше компютрите в библиотеката. Онази с миловидното момченце, което харесваше книжки за самолети.
	О, не… симпатичното момченце.
	Присвила очи към жената обаче, Денис не направи връзката. Умът й още не беше се прояснил. Медицинска сестра? Не, не е облечена в униформа. От полицията? Не, твърде възрастна. Но имаше чувството, че е виждала това лице.
	— Познаваме ли се? — попита най-сетне с прегракнал глас.
	Джуди, успяла да се окопити, тръгна към леглото. Отговори тихо:
	— Може да се каже. Срещала съм ви в библиотеката. Работя там.
	Очите на Денис останаха притворени. Библиотеката? Стаята се завъртя отново.
	— Защо сте тук?
	Думите прозвучаха завалено, звуковете се застъпваха.
	Защо ли наистина, помисли си неволно Джуди.
	Намести нервно чантата си.
	— Чух, че синът ви се е изгубил. Моят син е сред хората, които го търсят.
	В очите на Денис проблесна надежда, примесена със страх. Лицето й се проясни. Този път гласът й прозвуча по-отчетливо:
	— Знаете ли нещо?
	Въпросът дойде изневиделица, но Джуди осъзна, че е трябвало да го очаква. Защо иначе би дошла при нея?
	Тя поклати глава.
	— Не, нищо. Съжалявам.
	Денис стисна устни. Изглежда претегляше думите й. После се извърна.
	— Бих искала да остана сама — каза тя.
	Все още несигурна какво да направи — „Защо изобщо дойдох? Дори не я познавам“ — Джуди изрече единственото, което тя самата би желала да чуе, единственото, което й хрумна.
	— Ще го намерят, Денис.
	Отначало Джуди си помисли, че младата жена не я е чула. После забеляза как брадичката на Денис потрепери; очите й се насълзиха. Не издаде никакъв звук. Явно сдържаше чувствата си, за да не я виждат така, ала това влошаваше нещата. Макар да не знаеше какво ще направи Денис, Джуди послуша майчинския си инстинкт, пристъпи до леглото, поспря и после седна. Денис сякаш не я забеляза. Джуди се вгледа мълчаливо в нея.
	„Какво си въобразявах? Че мога да помогна? Как, за бога? Може би не трябваше да идвам. Тя не иска да съм тук. Ако пак ми каже да си вървя, ще си тръгна…“
	Мислите й прекъсна глас, толкова тих, че едва го чу.
	— Ако не го открият?
	Джуди я улови за ръката и я стисна леко.
	— Ще го открият.
	Денис си пое дъх — дълбоко, пресекливо — все едно да извлече сила от някакъв скрит запас. Извърна бавно глава и погледна Джуди със зачервени, подути очи.
	— Не знам дори дали продължават да го търсят…
	Отблизо Джуди забеляза ясно приликата между Денис и майка й — или по-скоро както изглеждаше някога майка й. Биха могли да минат за сестри; почуди се защо не е направила връзката в библиотеката. Тази мисъл обаче бързо бе заменена от стъписване. Осъзнала думите на Денис, ала несигурна дали е чула правилно, Джуди сбърчи чело.
	— Как така? Искаш да кажеш, че никой не те е информирал какво става?
	Денис я гледаше, но изглеждаше зареяна надалеч, потънала в безжизнена мъгла.
	— Нито дума, откакто ме прибраха в линейката.
	— Наистина ли? — попита остро Джуди, шокирана от проявеното нехайство.
	Денис кимна.
	Джуди веднага се озърна, видя телефона и се изправи с възобновена увереност, че все пак може да направи нещо. Сигурно затова бе изпитала необходимост да дойде. Да държат майката в неведение? Напълно неприемливо. Даже жестоко. Не е нарочно, разбира се, ала все пак коравосърдечно.
	Джуди седна на стола до масичката в ъгъла на стаята и вдигна слушалката. Набра бързо номера на полицейското управление в Едънтън. Очите на Денис се разшириха, когато разбра какво прави посетителката й.
	— Обажда се Джуди Макейдън. При Денис Холтън съм, в болницата. Искам да разбера как напредва издирването… Да, да… Знам, че сте претоварени, но ме свържете с Майк Харис… Кажете му, че го търси Джуди. Важно е.
	Тя закри с длан слушалката и обясни на Денис:
	— Познавам Майк от години. Той е капитанът. Може би знае нещо.
	Чу се прищракване и Джуди заговори:
	— Здравей, Майк… Не, добре съм, но не се обаждам за това. При Денис Холтън съм, жената, чието момченце се е изгубило. В болницата съм и изглежда никой не я уведомява какво се случва. Знам, че е лудница, но тя трябва да знае какво става… Разбирам… Да, добре, благодаря.
	Джуди остави слушалката, поклати глава и обясни на Денис, докато набираше друг номер:
	— Не знае нищо. Неговите хора обаче не отговарят за издирването, защото е извън общинските граници. Ще пробвам в пожарната.
	Мина през същата прелюдия, преди да я прехвърлят към началника. После, след около минута, гласът й зазвуча като на назидателна майка:
	— Разбирам… Ще се свържеш ли с някого на място? При мен е майката, която има право да знае какво се случва. Не мога да повярвам, че не сте я информирали. Как би се чувствал, ако Линда беше на нейното място, а Томи се бе изгубил?… Няма значение колко сте заети. Непростимо е. Недоумявам как си допуснал подобен пропуск… Не, предпочитам да не прекъсвам връзката. Ще изчакам, докато се осведомиш. Джо, тя трябва да разбере сега. От часове не знае нищо… Да, добре… — Погледна към Денис: — Чакам. Той ще се свърже с хората на място. Ще разберем след малко. Държиш ли се?
	Денис се усмихна за пръв път от часове.
	— Да. Благодаря — каза немощно тя.
	Мина минута, после още една, преди Джуди да заговори отново:
	— Да, тук съм… — Замълча, заслушана съсредоточено, и въпреки всичко Денис усети как я обзема надежда. Може би… Дано… Следеше внимателно изражението на Джуди. Устните й оформиха права линия. Най-сетне тя каза: — Ясно… Благодаря, Джо. Обади се, ако разбереш нещо. Каквото и да е… Да, в болницата в Елизабет. Ние също ще те потърсим пак.
	Вперила поглед в Джуди, Денис усети как в гърлото й засяда буца. Пак започна да й се повдига.
	Не бяха открили Кайл.
	Джуди остави слушалката и се върна до леглото.
	— Още не са го намерили, но продължават да търсят. Дошли са и доста хора от града. Времето се е подобрило. Мислят, че Кайл е вървял на югоизток. Тръгнали са натам преди час.
	Денис едва я чуваше.

	* * *

	Наближаваше 1:30.
	Температурата бе спаднала от петнайсетина градуса до около пет. Движеха се в група от час. Студеният северен вятър охлаждаше въздуха и мъжете разбираха, че ако искат да намерят момченцето живо, им остават час-два.
	Бяха стигнали до място, където дърветата и храстите не растяха толкова нагъсто и клоните не ги дращеха непрекъснато. Търсеха по-бързо и Тейлър виждаше по трима търсачи — или по-скоро фенерчетата им — във всяка посока. Не пропускаха нищо.
	Тейлър бе ловувал в тази част на тресавището. Понеже земята беше леко издигната, обикновено бе суха и привличаше много сърни. След около 800 метра право напред склонът се снишаваше рязко и щяха да навлязат в местност, която ловците наричаха Гъшите укрития. По време на сезона там гъмжеше от ловци. Целогодишно водата бе дълбока няколко стъпки и уловът винаги беше добър.
	Това беше и най-далечната точка, докъдето Кайл би могъл да стигне.
	Ако, разбира се, вървяха в правилната посока.


>	Седма глава

	Беше 2:26 след полунощ. Кайл бе изчезнал преди близо пет и половина часа.
	Джуди навлажни кърпа и нежно избърса лицето на Денис. Тя не говореше много, а и Джуди не я притискаше. Денис изглеждаше разтърсена до дън душа — бледа и изтощена, със зачервени, изцъклени очи. Точно в два Джуди се бе обадила отново и бе разбрала, че все още няма новини. Този път Денис явно беше подготвена и почти не реагира.
	— Искаш ли вода? — попита Джуди.
	Денис не й отговори, но тя стана от леглото и донесе чаша. Когато се върна, Денис опита да се изправи и да отпие, ала инцидентът бе започнал да си казва думата. Пронизваща болка премина от китката до рамото й подобно на електрически ток. Коремът и гърдите я пристягаха, все едно дълго са държали нещо тежко върху нея и щом най-сетне са го махнали, тялото й бавно е започнало да си възвръща формата като балон, в който отново навлиза болезнена струя въздух. Вратът й беше вдървен; между плешките й сякаш бяха поставили стоманен прът, пречещ на главата й да се вдига и свежда.
	Джуди остави чашата върху масичката и помогна на Денис да седне. Дъхът на младата жена секна, лицето й се разкриви от прииждащата на талази болка. После лека-полека мъчителните вълни стихнаха и Джуди й подаде чашата.
	Денис отпи глътка и пак погледна към часовника. Времето все тъй напредваше неумолимо.
	_Кога ще го открият?_
	Забелязала изражението й, Джуди попита:
	— Да извикам ли медицинска сестра?
	Денис не отговори.
	Джуди сложи длан върху нейната.
	— Да си тръгна ли, за да си починеш?
	Денис отмести поглед от часовника към нея и отново видя непозната… ала мила и грижовна непозната. Жена с благи очи, напомнящи възрастната й съседка в Атланта.
	_Искам да видя Кайл…_
	— Не мисля, че ще мога да заспя — рече най-сетне тя.
	Допи водата и Джуди взе чашата.
	— Как ти беше името? — попита Денис; завалването бе понамаляло, ала от изтощение думите излизаха едва-едва. — Чух го, когато говореше по телефона, но не го запомних.
	Джуди остави чашата върху масичката и помогна на Денис да легне удобно.
	— Казвам се Джуди Макейдън. Забравих да се представя.
	— И работиш в библиотеката?
	Джуди кимна.
	— Няколко пъти съм те виждала със сина ти.
	— Затова ли…?
	— Всъщност не. Дойдох, защото на младини познавах майка ти. Двете бяхме приятелки. Когато разбрах, че си в беда… Е, не исках да си помислиш, че си сам-сама.
	С присвити очи Денис сякаш за пръв път се вгледа съсредоточено в Джуди.
	— Познавала си мама?
	Джуди кимна.
	— Живееше на същата улица. Отраснахме заедно.
	Денис опита да си спомни дали майка й е споменавала за нея. Вглеждането в миналото обаче бе равносилно на опит да открие образ върху размазан телевизионен екран. Телефонът звънна и стресна и двете. Звукът беше пронизителен и някак зловещ. И двете се обърнаха към него.

	* * *

	Няколко минути по-рано Тейлър и другите бяха стигнали до Гъшите укрития. Тук, на миля и половина от мястото на произшествието, блатистата вода ставаше по-дълбока. Кайл не би могъл да отиде по-далеч, ала не бяха открили нищо.
	Един по един мъжете започнаха да се събират край мочурището и по радиостанциите се раздадоха разочаровани гласове.
	Тейлър обаче мълчеше. Продължаваше да търси и да се опитва да влезе в кожата на Кайл. Задаваше си същите въпроси както преди. Насам ли бе тръгнал? Отново и отново стигаше до същото заключение. Дори само вятърът би го подкарал в тази посока. Не би се борил с него, а и така светкавиците оставаха зад гърба му.
	Проклятие. Трябва да е вървял насам. Но къде е?
	Не биха го пропуснали. Преди да започнат, Тейлър бе напомнил на всички да проверяват всяко възможно скривалище по пътя — дървета, храсти, дънери, паднали стволове — където дете би могло да се прислони от бурята. Бяха го направили, разбира се. Всички бяха загрижени колкото него.
	Къде беше Кайл тогава?
	На Тейлър внезапно му се прииска да има очила за нощно виждане, нещо, с което да надмогне осакатяващия мрак и да различи силуета на момчето благодарение на телесната му топлина. Подобно оборудване можеше да се купи, но сред познатите му в града никой не притежаваше такова. Подразбираше се, че пожарната не разполага с подобни уреди — не можеха да си позволят редовен екип, камо ли свръхмодерна техника. Ограничените бюджети все пак бяха нещо обичайно за малките градчета.
	Националната гвардия обаче…
	Тейлър беше сигурен, че там имат всичко необходимо, ала в момента нямаше време за това. Отрядът просто щеше да пристигне твърде късно. А да изискат оборудване под наем не бе реалистично — отговорникът по снабдяването трябваше да поиска разрешение от началника си, той — от другиго; ще попълват формуляр след формуляр и тъй нататък до безкрайност. И дори като по чудо да удовлетворят молбата, най-близкият склад се намираше на два часа път. Дотогава щеше да се съмне.
	_Мисли._
	Пак проблесна светкавица и го сепна. Последната гръмотевица бе проехтяла преди доста време и макар да продължаваше да вали, според Тейлър най-лошото бе отминало.
	Ала когато мълнията освети нощното небе, той я видя в далечината — четвъртита дървена постройка, затулена сред гъсталака. Едно от десетината ловни укрития.
	Умът му заработи бързо… ловни укрития… наподобяваха къщичките по детските площадки и предоставяха заслон от дъжда. Дали Кайл е видял някоя?
	Не, твърде лесно е… едва ли… но…
	Въпреки съмненията Тейлър усети как адреналинът изопва тялото му. Наложи си да запази спокойствие.
	Може би — само дотолкова. Просто едно голямо „може би“.
	В момента обаче разполагаше само с „може би“. Втурна се към първото укритие, което бе забелязал. Ботушите му затъваха в калта и издаваща мляскащ звук, борейки се с подгизналата земна маса. Няколко секунди по-късно стоеше пред заслона — не беше използван от миналата есен и бе обрасъл с пълзящи растения и храсти. Проправи си път през гъсталака и надникна вътре. Зашари с фенера из вътрешността на постройката с надеждата да зърне момченце, скрило се от бурята.
	Видя обаче само прогнили дъски.
	Отстъпи назад и в същия момент по небето отново пробяга мълния. Тейлър зърна друго ловно укритие. Намираше се на петдесетина метра и не изглеждаше буренясало както първото. Обнадежден, Тейлър се спусна към него.
	_Ако бях дете и бях стигнал чак дотук и бях видял къщичка…_
	Стигна до второто ловно укритие, претърси го бързо и не откри нищо. Изруга, изпълнен с още по-остро усещане за неотложност. Тръгна слепешком към следващия навес. От опит знаеше, че е на стотина метра, близо до водата.
	Оказа се прав.
	Запъхтян, той се бореше с дъжда, вятъра и най-вече с калта, чувствайки дълбоко в сърцето си, че интуитивната му догадка е правилна. Ако Кайл не беше тук, щеше да повика другите по радиото и да ги накара да претърсят всички ловни укрития в околността.
	Този път, проправяйки си път през буренака, Тейлър си наложи да не очаква нищо. Насочи лъча на фенера навътре и затаи дъх.
	В ъгъла седеше момченце — кално, изподраскано, мръсно… но иначе невредимо.
	Тейлър примижа, сметнал го за мираж. Когато отново отвори очи обаче, момченцето си беше там. В блузка с Мики Маус и тъй нататък.
	От изненада Тейлър не можа да проговори. Въпреки дългите часове из тресавището завършекът бе настъпил някак много бързо.
	В тишината, продължила няколко секунди, Кайл вдигна глава и погледна едрия мъж с дълга жълта наметка и лице, изразяващо изненада, сякаш са го хванали да прави нещо, което ще му навлече неприятности.
	— Здуаасти — изрече изразително Кайл и Тейлър се засмя с глас.
	Тутакси по лицата и на двамата грейнаха широки усмивки. Тейлър приклекна, момченцето се изправи и се сгуши в обятията му. Беше студено и мокро, трепереше. Когато Тейлър усети малките ръчички да обгръщат шията му, очите му се напълниха със сълзи.
	— Здрасти, юначе. Ти си Кайл, нали?


>	Осма глава

	— До всички. Детето е добре. Повтарям — Кайл е добре. При мен е.
	При тези думи радиоприемниците оживяха. Търсачите нададоха радостни възгласи и новината стигна до централата. Джо я предаде в болницата в 2:31.
	Джуди пренесе телефона до леглото, за да може Денис да я чуе. Затаила дъх, тя взе слушалката. После бързо закри уста с длан, за да заглуши вика. Усмивката й, от все сърце и изпълнена с чувство, бе заразителна и Джуди едва се удържа да не подскочи от вълнение.
	Денис зададе обичайните въпроси:
	— Добре ли е той?… Къде го открихте?… Наистина ли е невредим?… Кога ще го видя? Защо не веднага?… О, да, разбирам… Благодаря ви, благодаря ви… Не съм на себе си от щастие!
	Денис остави слушалката, изправи се — този път без помощ — и прегърна Джуди.
	— Ще го доведат в болницата — обясни й. — Мокър е и му е студено. Искат да се уверят, че всичко е наред. Ще дойде след час… Просто не мога да повярвам!
	Вълнението я замая отново, но сега това нямаше значение. Кайл беше жив и здрав. Всичко друго бе маловажно.

	* * *

	В тресавището Тейлър си свали дъждобрана и наметна Кайл, за да го стопли. Изнесе го на ръце от навеса и изчака другите мъже да се съберат, за да е сигурно, че никой не липсва. После всички тръгнаха към магистралата в плътна група.
	Петте часа търсене бяха изтощили Тейлър; ръцете му едва удържаха детето, а заради допълнителната тежест затъваше по-надълбоко в калта. Всяка крачка беше борба. Докато стигнат до шосето, силите му се бяха изчерпали. Недоумяваше как жените разнасят децата си из магазините.
	На магистралата ги чакаше линейка. Кайл не искаше да се отлепи от Тейлър, но той му заговори тихо и успя да го убеди да позволи на медицинския помощник да го прегледа. Седнал в линейката, Тейлър си мечтаеше единствено за дълъг горещ душ. Кайл обаче видимо се паникьосваше без него и той реши да го придружи до болницата. Сержант Хадъл пое пред линейката с патрулната кола, а другите мъже, участвали в издирването, се разотидоха.
	Дългата нощ най-сетне беше приключила.

	* * *

	Пристигнаха в болницата към 3:30. Обстановката в спешното отделение вече се бе поуталожила и почти всички пациенти бяха прегледани. Лекарите бяха информирани кога ще дойде Кайл и го очакваха. Денис и Джуди — също.
	Джуди бе изненадала дежурната сестра. По-рано беше влязла в стаята й, за да измоли инвалиден стол за Денис.
	— Какво правите тук? Знаете ли колко е часът? Не е време за посещения…
	Джуди обаче не обърна внимание на въпросите й. Повтори по-настойчиво молбата. Нужно беше известно увещаване, ала не много.
	— Намериха сина й. Карат го тук. Иска да го посрещне.
	Медицинската сестра изпълни молбата.

	* * *

	Линейката паркира пред болницата няколко минути по-рано от предвиденото и задната врата се отвори. Вкараха Кайл в спешното отделение и Денис се изправи с усилие на крака. Лекарят и сестрите отстъпиха назад, за да може Кайл да види майка си.
	В линейката го бяха съблекли и увили в топли одеяла, за да възвърне нормалната си телесна температура. Тя беше спаднала с градус, но детето не беше измръзнало и одеялата си бяха свършили работата. Лицето на Кайл беше розово и той се движеше с лекота — във всяко отношение изглеждаше по-добре от майка си.
	Денис стигна до носилката и се приведе. Кайл я видя и веднага седна. Сгуши се в ръцете й и двамата се прегърнаха крепко.
	— Здравей, мамо — каза най-после той. (Здуауей, маамо.)
	Денис се засмя. Лекарят и сестрите й запригласяха.
	— Здравей, миличък — прошепна му тя, затворила очи. — Добре ли си?
	Кайл не отговори, ала този път на Денис й беше все едно.

	* * *

	До кабинета за прегледи Денис не се отдели от носилката. Вървеше, стиснала ръката на Кайл. През цялото време Джуди ги наблюдаваше отстрани, за да не им пречи. Когато се скриха от поглед, тя въздъхна, внезапно усетила колко е изморена. От години не беше будувала до толкова късно. Струваше си обаче — емоционалните вълнения са най-добрият начин да подхраниш позахабената машина. Още няколко такива нощи и ще е във форма за маратон.
	Джуди излезе от спешното отделение точно когато линейката потегляше. Бръкна в джоба си за ключовете. Вдигна глава и забеляза Тейлър да разговаря с Карл Хадъл до патрулната кола. Въздъхна с облекчение. Тейлър я видя в същия момент и явно помисли, че очите го подвеждат. Тръгна към нея с любопитно изражение.
	— Какво правиш тук, мамо? — попита учуден.
	— Бях при Денис Холтън… Майката на детето. Реших да й окажа подкрепа.
	— И просто дойде? Без да я познаваш?
	Двамата се прегърнаха.
	— Разбира се.
	Тейлър усети как го обзема гордост. Майка му беше невероятна жена. Джуди се отдръпна и го огледа внимателно.
	— Изглеждаш ужасно, сине.
	Тейлър се засмя.
	— Поласкан съм от комплимента. Но пък се чувствам много добре.
	— Несъмнено. И имаш основание. Направил си нещо чудесно.
	Той се усмихна, но изражението му бързо стана сериозно.
	— Е, как се чувстваше тя? — попита. — Преди да открием детето, имам предвид?
	Джуди сви рамене.
	— Притеснена, объркана, ужасена… Сам избери определение. Доста й се беше струпало за една нощ.
	Тейлър се подсмихна.
	— Чух, че си понахокала Джо.
	— Пак бих го направила. Къде ви беше умът?
	Тейлър вдигна отбранително ръце.
	— Хей, недей да виниш мен! Не съм аз шефът, а и той също се тревожеше. Повярвай ми.
	Джуди протегна ръка и отметна косата, паднала над очите на Тейлър.
	— Сигурно си изморен.
	— Малко. Но няколко часа сън ще оправят всичко. Да те изпратя ли до колата?
	Джуди го хвана под ръка и двамата тръгнаха към паркинга. След няколко крачки тя го погледна.
	— Толкова добър мъж си. Как така не си се оженил още?
	— Притесняват ме роднините.
	— Моля?
	— Не моите, мамо. На съпругата ми.
	Джуди се позасмя.
	— Вземам си думите обратно.
	— Просто се пошегувах — каза Тейлър. — Знаеш колко те обичам.
	— Надявам се.
	Стигнаха до колата, Тейлър взе ключовете и отвори вратата. Джуди седна зад волана и той надникна през сваления прозорец.
	— Сигурна ли си, че си в състояние да шофираш? Не се ли чувстваш преуморена? — попита я.
	— Не, всичко е наред. А и пътят не е дълъг. Между другото, къде е твоята кола?
	— Край магистралата. Бях с Кайл в линейката. Карл ще ме върне обратно.
	Джуди кимна, завъртя ключа и двигателят веднага запали.
	— Гордея се с теб, Тейлър.
	— Благодаря, мамо. Аз също се гордея с теб.


>	Девета глава

	Следващото утро беше облачно и валеше ситен дъждец, ала бурята бе отминала към морето. Вестниците бяха пълни с новини за произшествията през нощта. Заглавните статии бяха посветени основно на торнадото край Мейсвил, унищожило автомобили, отнело четири живота и ранило седмина. Успешното издирване на Кайл Холтън изобщо не бе споменато — репортерите научиха, че се е изгубил едва през следващия следобед, часове след откриването му. Щастливият завършек бе превърнал събитието — по техния жаргон — в дреболия, особено в сравнение с постоянния приток на злощастни вести от източната част на щата.
	Денис и Кайл прекараха заедно нощта (или каквото бе останало от нея) в болницата. Макар да бяха готови да изпишат Кайл следобед на другия ден, лекарите решиха да задържат Денис още ден за наблюдение.
	Шумът в болницата ги събуди рано и след поредния преглед от дежурния лекар Денис и Кайл цяла сутрин гледаха анимационни филми. И двамата бяха в нейното легло, облегнати на възглавници и облечени в болнични халати с неподходящ размер. Кайл се бе прехласнал по „Скуби Ду“ — любимия му филм, който Денис също харесваше като малка. Трябваха им само пуканки, ала самата представа преобръщаше стомаха й. Замайването бе отшумяло, но ярката светлина я заслепяваше и храната не й понасяше.
	— Той тича (То тита.) — Кайл посочи екрана, където краката на Скуби се въртяха в кръг.
	— Да, бяга от призрака. Можеш ли да го кажеш?
	— Бяга от призрака (Бяха от пуисуак.) — повтори Кайл.
	Обгърнала го с ръка, тя го потупа по рамото.
	— Ти избяга ли снощи?
	Кайл кимна, без да откъсва очи от телевизора.
	— Да, бяга.
	Денис го погледна нежно.
	— Страхуваше ли се?
	— Да.
	Тонът му се промени леко, но Денис не разбра дали говори за себе си, или за Скуби Ду. Кайл бъркаше местоименията и не разбираше разликата между глаголите. Страхувам се, страхува се, страхуваше се… за него всичко значеше едно и също, поне доколкото схващаше тя. Идеята за време (вчера, утре, снощи) също му убягваше.
	Не за пръв път опитваше да обсъди случилото се с него. По-рано го разпита, ала не научи много. Защо избяга? Защо постъпи така? Какво видя? Къде те откриха? Кайл не продумваше; тя и не очакваше отговор, но все пак искаше да му зададе въпросите. Някой ден може би щеше да й разкаже. Някой ден, щом проговори, сигурно ще си спомни и ще й обясни всичко. „Да, мамо, не съм забравил…“ Дотогава обаче произшествието щеше да остане загадка.
	Дотогава.
	Това й се струваше толкова далече…
	Вратата се открехна с проскърцване.
	— Чук, чук…
	Джуди Макейдън надникна вътре.
	— Надявам се, че не идвам в неподходящ момент. Обадих се в болницата, казаха ми, че сте будни.
	Денис се поизправи и приглади омачкания болничен халат.
	— Влизай. Гледаме телевизия.
	— Сигурна ли си, че не преча?
	— Разбира се. Няколко часа анимация са ми предостатъчни.
	Денис взе дистанционното и намали леко звука. Джуди приближи до леглото.
	— Исках да се запозная със сина ти. Целият град говори за него. Тази сутрин ми се обаждаха двайсет пъти по телефона.
	Денис се извърна и погледна с гордост сина си.
	— Ами… ето го и него, малкия беглец. Кайл, поздрави госпожа Джуди.
	— Здравей, Джуди — прошепна той. (Здуауей, Дюди.)
	Очите му останаха приковани в екрана. Джуди придърпа стол и седна до леглото. Потупа го по крака.
	— Здравей, Кайл. Как си? Чух, че снощи си имал голямо приключение. Разтревожи доста майка си.
	След момент мълчание Денис настоя:
	— Кайл, отговори на Джуди.
	— Да — съгласи се той.
	Джуди погледна към Денис.
	— Прилича много на теб.
	— Затова го купих — изрече бързо Денис и Джуди се засмя. После отново се обърна към Кайл.
	— Майка ти е забавна, нали?
	Кайл не продума.
	— Още не говори добре — обясни тихо Денис. — Има проблеми с усвояването на езика.
	Джуди кимна, после се приведе напред, сякаш споделя тайна с Кайл.
	— Разбирам те, Кайл. Не съм толкова интересна, колкото филмчето. Какво гледаш?
	Той пак не отговори и Денис го потупа по рамото.
	— Кайл, какво дават по телевизията?
	Без да я поглежда, синът й прошепна:
	— Скуби Ду. (Скуди Ду.)
	Лицето на Джуди грейна.
	— О, Тейлър го гледаше като малък. — После добави по-бавно: — Смешно ли е?
	Кайл кимна енергично.
	— Да, да.
	Очите на Денис се разшириха леко от изненада и благодарност.
	Джуди я погледна.
	— Не мога да повярвам, че още го дават.
	— Скуби ли? Два пъти дневно! — информира я Денис. — Гледаме го сутрин и следобед.
	— Щастливци.
	— Да, особено аз — подбели очи Денис и Джуди се изкикоти тихичко.
	— Е? Как се чувствате двамата?
	Денис седна по-изправена в леглото.
	— На Кайл му няма нищо. Все едно снощи не се е разхождал из тресавището. Аз обаче… Е, да кажем, че съм била и по-добре.
	— Скоро ли ще ви изпишат?
	— Утре, надявам се. Зависи от мен, разбира се.
	— Ако се наложи да останеш, кой ще гледа Кайл?
	— О, ще остане с мен. Лекарите проявяват разбиране.
	— Потрябва ли ти помощ, аз съм насреща.
	— Благодаря за предложението — кимна Денис и очите й отново се стрелнаха към Кайл. — Но ще се справим, нали, Кайл? Мама си взе дозата раздяла.
	На екрана ненадейно се отвори гробница на мумия и Шаги и Скуби пак хукнаха. Вилма ги последва по петите. Кайл се засмя, сякаш не е чул майка си.
	— А и ти вече направи достатъчно — продължи Денис. — Съжалявам, че не успях да ти благодаря снощи, но…
	Денис вдигна ръце да я прекъсне.
	— О, не се тревожи. Радвам се, че всичко приключи добре. Карл отби ли се сутринта?
	— Карл ли?
	— Полицаят. Беше тук снощи.
	— Още не. Ще дойде ли?
	Джуди кимна.
	— Така чух. Тейлър спомена, че трябвало да уточни някои подробности.
	— Тейлър? Това е твоят син, така ли?
	— Единственият.
	С известно усилие Денис извика спомена за предишната нощ.
	— Той ме откри, нали?
	Джуди кимна.
	— Видял колата ти, докато търсел прекъснати електрически кабели.
	— Значи трябва и на него да благодаря.
	— Ще му предам. Но не е бил само той. Събрали са се повече от двайсет души. Хора от целия град са се притекли на помощ.
	Удивена, Денис поклати глава.
	— Та те дори не ме познават!
	— Хората ни поднасят изненади, нали? Мнозина са с добри сърца. Честно казано, аз не съм учудена. Едънтън е малък град, но има голяма душа.
	— Цял живот ли си била тук?
	Джуди кимна.
	Денис прошепна заговорнически:
	— Обзалагам се, че знаеш всичко, което става в града.
	Джуди положи длан върху гърдите си като Скарлет O’Xapa и бавно провлече думите:
	— Скъпа моя, мога да ти разправя истории, от които ще настръхнеш.
	Денис се засмя.
	— Някой ден ще ти дойда на гости и ще ми разкажеш.
	Джуди продължи да играе ролята на невинна южняшка красавица.
	— Но това е клюкарство, а да одумваш хората е грях.
	— Знам. Но нямам воля.
	Джуди намигна.
	— Аз също. Ще го направим. А и ще ти разкажа за майка ти като малко момиче.

	* * *

	Час след пладне Карл Хадъл посети Денис и довърши останалата канцеларска работа. Бодра и с далеч по-ясен ум от предишната вечер, Денис отговори най-подробно на всичките му въпроси. Разговорът не отне повече от двайсет минути, защото случаят така или иначе бе приключен. Кайл седеше на пода и си играеше със самолета, който Денис бе открила в дамската си чанта, донесена любезно от полицая Хадъл.
	Накрая сержант Хадъл прибра книжата в папка. Вместо веднага да си тръгне обаче, затвори очи и прикри прозявка с опакото на дланта си.
	— Извинете — каза и тръсна глава да пропъди дрямката.
	— Изглеждате изморен — отбеляза съчувствено Денис.
	— Малко. Беше ужасна нощ.
	Денис се помести върху леглото.
	— Е, радвам се, че се отбихте. Исках да ви благодаря за всичко, което направихте. Не можете да си представите какво означава за мен.
	Сержант Хадъл кимна, сякаш е имал такива случаи и преди.
	— Няма защо. Това ми е работата. Имам момиченце. Ако се беше изгубила тя, щеше да ми се иска всички в радиус сто километра да зарежат каквото правят и да ми помогнат да я открия. Снощи никой не би могъл да ме спре.
	От тона му Денис разбра, че е съвсем искрен.
	— На колко години е момиченцето ви? — попита тя.
	— Рожденият й ден беше миналият понеделник. Навърши пет. Хубава възраст.
	— Всички са хубави. Поне така знам от опит. Как се казва?
	— Кембъл. Носи моминското име на съпругата ми.
	— Единственото ви дете ли е?
	— Засега. След два месеца чакаме второто.
	— О, поздравления. Момче или момиче?
	— Още не знаем. Ще бъде изненада, както с Кембъл.
	Денис кимна и затвори очи за миг. Сержант Хадъл потупа коляно с папката и стана.
	— Е, трябва да тръгвам. Сигурно имате нужда от почивка.
	Макар да предположи, че той говори по-скоро за себе си, Денис се поизправи в леглото.
	— Всъщност… преди да тръгнете… може ли да ви попитам нещо за снощи? При цялата суматоха вчера и тази сутрин така и не научих какво се е случило. Имам предвид от първа ръка.
	— Разбира се. Какво ви интересува?
	— Как успяхте… искам да кажа, в тъмнината и бурята…
	Тя замълча, търсейки точните думи.
	— Как го открихме ли? — помогна й сержант Хадъл.
	Денис кимна.
	Той погледна към Кайл, който продължаваше да си играе със самолетчето в ъгъла.
	— Е, иска ми се да отговоря, че се дължи на опит и умение, но не е така. Извадихме късмет. Голям късмет. Можеше да се скита там с дни. Гората е гъста. Чудехме се накъде е тръгнал. Тейлър обаче се досети някак си, че Кайл ще върви по вятъра, с гръб към светкавиците. Излезе прав, разбира се. — Той кимна към Кайл с изражение на баща, чийто син току-що е пробягал победоносен хоумрън, и продължи: — Имате жилаво момченце, госпожице Холтън. Това, че е невредим, се дължи по-скоро на него, отколкото на нас. Повечето деца… всяко дете, което познавам, би изпаднало в паника. Не и вашето момченце. Удивително!
	Денис сбърчи чело, обмисляйки думите му.
	— Чакайте… Споменахте Тейлър Макейдън?
	— Да, мъжа, който ви откри. — Сержант Хадъл се почеса по брадичката. — Всъщност той откри и двама ви. Намери Кайл в ловно укритие и синът ви не се отдели от него по целия път до болницата. Вкопчи се като рачешка щипка.
	— Тейлър Макейдън ли откри Кайл? Мислех, че сте вие.
	Сержант Хадъл вдигна полицейската си фуражка от края на леглото.
	— Не бях аз, но не защото не се стараех. Просто Тейлър сякаш имаше трето око през цялата нощ.
	— Благодаря ви все пак. Без вас Кайл вероятно нямаше да е тук.
	— Е, обичам истории с щастлив край и се радвам, че преживях такава.
	Сержант Хадъл се сбогува и излезе. Когато вратата се затвори след него, Денис вдигна глава и погледна към тавана, без всъщност да го вижда.
	Тейлър Макейдън? Джуди Макейдън?
	Съвпадението беше невероятно, ала и всичко станало снощи сякаш бе приумица на съдбата. Бурята, кошутата, коланът, преметнат през скута й вместо през рамото (никога не го беше правила преди и не би го направила пак, това бе сигурно), решението на Кайл да излезе от колата, докато тя е била в несвяст и не е можела да го спре… Всичко.
	Включително Макейдънови.
	Единият в болницата, за да я подкрепи, другият — открил колата й. Единият познавал майка й преди време, другият — намерил Кайл.
	Случайност? Или не?
	По-късно следобед с помощта на медицинска сестра и местния телефонен указател Денис изпрати благодарности на Карл и Джуди; после изказа признателност на всички, участвали в издирването, и адресира посланието до пожарната.
	Накрая написа благодарствено писмо на Тейлър Макейдън и докато пишеше, неволно се питаше какъв ли човек е той.


>	Десета глава

	Три дни след произшествието и успешното издирване на Кайл Холтън Тейлър Макейдън мина под варовиковата арка, която служеше като портал, и тръгна през гробището „Кипарисов парк“ — най-старото в Едънтън. Знаеше точно къде отива и крачеше уверено през моравата край паметните плочи. Някои стояха тук от столетия и дъждовете бяха загладили надписите. Той си спомни как навремето се привеждаше и напразно се опитваше да ги разчете.
	Днес обаче не се заглеждаше; вървеше право напред под облачното небе и спря едва когато стигна под короната на гигантска плачеща върба. Тук, в западната част на гробището, надгробният камък, който бе дошъл да види, се издигаше на трийсет сантиметра над земята — скромен гранитен къс с кратък надпис отпред.
	Отстрани тревата бе израсла нависоко, но иначе гробът беше добре поддържан. В малък стъклен цилиндър, забит в пръстта, имаше букет изсъхнали карамфили. И без да ги брои, знаеше колко са; не се запита и кой ги е донесъл.
	Майка му бе оставила единайсет карамфила — по един за всяка година от брака им. От двайсет и седем години тя идваше тук през май, точно в деня на годишнината им. През цялото това време нито веднъж не бе казала на Тейлър, който пък не бе споменавал, че знае. Охотно й позволяваше да запази тайната си, ако така ще опази своята.
	За разлика от майка си Тейлър не посещаваше гроба на юбилея им. Това беше техният ден, денят, когато се бяха врекли във вечна вярност пред семейство и приятели. Тейлър идваше през юни, в деня, когато баща му бе починал. Никога не го забравяше.
	Както обикновено, носеше джинси и работна риза с къс ръкав. Бе дошъл право от строителния обект, за да използва обедната почивка, и ризата все още лепнеше по гърба и гърдите му. Никой не го попита къде отива, а и той не обясни. Това си беше лично негова работа.
	Тейлър се наведе и започна да плеви тревата; омотаваше дългите стръкове около дланта си и ги отскубваше, за да ги подравни с окосената морава наоколо. Не бързаше; даваше време на мислите си да се прояснят. Когато почисти избуялите туфи от всички страни, прокара пръст по изгладения гранит. Думите бяха прости:
C>
	Мейсън Томас Макейдън
	Любящ баща и съпруг
	1936–1972
C$
	Всяко посещение тук, от юни до юни, отмерваше годините на Тейлър. Сега беше на същата възраст, когато баща му си беше отишъл. Плахото момченце се бе превърнало в мъж. Спомените за баща му обаче бяха секнали отведнъж в този ужасен ден. Колкото и да се мъчеше, не успяваше да си представи как би изглеждал той, ако беше жив. В мислите на Тейлър баща му винаги щеше да е на трийсет и шест. Никога по-млад, никога по-стар — избирателната памет не му оставяше избор. Както и снимката, разбира се.
	Тейлър затвори очи и зачака образа да изплува. Не беше нужно да носи снимката; знаеше точно какво представя. Все още стоеше над камината в дневната. От двайсет и седем години я виждаше всеки ден.
	Беше заснета седмица преди инцидента; през топла юнска сутрин точно пред дома им. Баща му бе уловен как слиза от задната веранда, стиснал въдица на път за реката. Макар да не беше в кадър, Тейлър помнеше как подтичваше след него, събирайки такъми из къщата. Майка му се беше скрила зад пикапа; подвикна на баща му, Мейсън се обърна и тя го снима. Бяха дали лентата за проявяване и затова снимките се бяха запазили. Джуди ги взе чак след погребението и плака, докато ги разглеждаше. За другите снимката не беше нищо особено — баща му, хванат в крачка, с чорлава коса и лекьосана риза. Тейлър обаче смяташе, че тя е уловила цялата му същност, неукротимия му дух и именно затова бе разтърсила толкова силно майка му.
	Месец след смъртта му Тейлър я измъкна тайно от чантата й и заспа така — стиснал снимката. Майка му влязла и видяла как мъничките му пръстчета държат снимката, върху която и досега личаха петна от сълзи. На другия ден Тейлър залепи пръчици от близалка за парче стъкло и изработи рамка. През всичките тези години не беше и помислял да я смени.
	Трийсет и шест.
	Баща му изглеждаше толкова млад на снимката. Лицето му беше издължено и момчешко, край очите и по челото имаше едва различими бръчици, които никога нямаше да станат по-дълбоки. Защо тогава баща му изглеждаше по-зрял, отколкото се чувстваше Тейлър в момента? Имаше вид на помъдрял, сигурен в себе си, смел мъж. В очите на деветгодишния си син той притежаваше легендарни измерения на герой, разбрал живота и способен да обясни почти всичко. Дали защото бе живял по-дълбоко? Защото дните му са били изпълнени с по-обширни, по-неповторими събития? Или това впечатление бе просто резултат от чувствата на малкото момче към баща му, включително последния им момент заедно?
	Тейлър не знаеше и никога нямаше да узнае. Отговорите бяха отдавна погребани с баща му.
	Почти не помнеше седмиците след неговата смърт. Онези дни бяха странно замъглени в поредица от откъслечни спомени — погребението, престоят в къщата на баба му и дядо му в другия край на града, задушаващите кошмари, когато се опитваше да заспи. Беше лято, не ходеше на училище и по цели дни се скиташе навън, мъчейки се да забрави случилото се. Майка му се облича в черно два месеца. После най-сетне прибра траурните дрехи. Преместиха се в нов дом, по-малък, и макар деветгодишните да не проумяват смъртта и как да се справят с нея, Тейлър разбра с точност какво иска да му каже майка му.
	Сега сме само ние двамата. Трябва да продължим да живеем.
	След онова съдбовно лято той избута някак училището; получаваше прилични, ала незабележителни оценки, преминаваше от клас в клас. Чуваше хората да казват, че е удивително устойчив, и в някои отношения бяха прави. Грижовната му, силна духом майка му осигури юношество, каквото имаха повечето местни деца. Ходеше на лагер и на гребане; играеше футбол, баскетбол и бейзбол през гимназиалните години. В много отношения обаче го смятаха за единак. Мич беше и си остана единственият му близък приятел; през лятото ходеха на лов и риболов само двамата. Изчезваха за по седмица, понякога стигаха чак до Джорджия. Сега Мич беше женен, но спазваха традицията, когато могат.
	Щом завърши гимназия, Тейлър предпочете работата за сметка на колежа; изучи зидарство и дърводелство. Чиракуваше при алкохолик — човек, изпълнен с горчилка, чиято съпруга го беше напуснала и който се интересуваше повече от парите, отколкото от качеството на работата. След яростна разпра, едва не стигнала до размяна на удари, Тейлър го напусна и се записа на курс, за да получи лиценз за строител.
	За да се издържа, работеше в гипсова мина край Литъл Уошингтън; в резултат кашляше всяка нощ, но на двайсет и четири бе спестил достатъчно, за да основе своя компания. Не отказа нито една дребна поръчка и често вземаше по-малко, докато бизнесът му укрепне и си създаде име. До двайсет и осем на два пъти едва не фалира, но продължи упорито напред и най-сетне му потръгна. През последните осем години бизнесът най-после бе започнал да му осигурява прилично съществуване. Не се простираше нашироко — къщата му беше малка, пикапът на шест години — ала имаше достатъчно, за да води скромен живот, какъвто му беше по вкуса.
	Живот, който включваше доброволна работа в пожарната.
	Майка му опита решително да го разубеди. Това бе единственият случай, когато съзнателно постъпи против волята й.
	Тя искаше, разбира се, да стане и баба. Подхвърляше го от време на време. Тейлър обикновено отвръщаше шеговито и сменяше темата. Не беше приближавал дори на крачка от женитба и се съмняваше някога да стигне дотам. Не си го представяше въпреки двете сериозни връзки, които бе оставил в миналото. Първо, скоро след като навърши двайсет, започна да излиза с Валъри. Когато се запознаха, тя бе преживяла разрушителна любовна история — друга жена забременяла от приятеля й — и търсеше подкрепа. Валъри беше умно момиче и двамата се разбираха добре. Две години по-голяма от него обаче, тя искаше нещо по-сериозно; Тейлър й обясни честно, че може би никога няма да е готов за това. Откровеността му породи напрежение и безизходица. С течение на времето просто се раздалечиха и в крайна сметка тя го напусна. Последната вест за нея беше, че е омъжена за адвокат и живее в Шарлът.
	После се появи Лори. За разлика от Валъри тя беше по-млада от Тейлър и бе дошла в Едънтън, за да работи в една от местните банки. Беше кредитен консултант и посвещаваше на кариерата дълги часове; не бе успяла да завърже приятелства, когато Тейлър посети банката, за да кандидатства за ипотечен заем. Предложи й да я запознае с местни хора и тя прие. Не след дълго я покани на среща. Детинската й наивност го очароваше и пробуждаше закрилническите му инстинкти, ала и тя поиска по-сериозно обвързване, отколкото бе готов да даде. Разделиха се. Сега Лори бе омъжена за сина на кмета, имаше три деца и караше миниван. Откакто се бе сгодила, двамата с Тейлър си разменяха по някоя любезност и нищо друго.
	Докато навърши трийсет, беше излизал с повечето неомъжени жени в Едънтън; сега бе на трийсет и шест и вече не бяха останали кой знае колко. Съпругата на Мич, Мелиса, неуморно му уреждаше срещи, ала и те приключваха безславно. Но пък и той всъщност не търсеше. И Валъри, и Лори твърдяха, че у него има нещо недостижимо, нещо непонятно в начина, по който възприема себе си. Знаеше, че намеренията им са добри, ала опитите им да обсъждат отчуждението му не успяваха — или не можеха — да променят каквото и да било.
	Най-сетне той се изправи и коленете му изпукаха леко. Понаболяваха го от дългото стоене клекнал. Преди да тръгне, Тейлър изрече кратка молитва за баща си, после се приведе да докосне още веднъж надгробната плоча.
	— Съжалявам, татко — прошепна. — Много, много съжалявам.

	* * *

	Мич Джонсън се бе облегнал на пикапа на Тейлър. Държеше две кутийки бира, прихванати с пластмасови пръстени — останките от стека, който бе подхванал предишната вечер. Измъкна едната и я подхвърли на Тейлър. Той я улови, без да забавя крачка, изненадан да види приятеля си и все още потънал в мисли за миналото.
	— Не беше ли на сватба извън града? — попита Тейлър.
	— Бях. Снощи се върнах.
	— Какво търсиш тук?
	— Хрумна ми, че ще ти се допие бира — отговори кратко Мич.
	Беше по-висок и по-слаб от Тейлър и почти съвсем оплешивял — косата му бе започнала да оредява още след двайсетте; очилата с телени рамки му придаваха вид на счетоводител или инженер. Всъщност работеше в железарията на баща си и в града го смятаха за технически гений. Можеше да поправи всичко — от косачка за трева до булдозер — и пръстите му постоянно бяха зацапани с грес. За разлика от Тейлър той бе завършил предприемачество в Университета на Източна Каролина и преди да се върне в Едънтън, в магистърския курс бе срещнал студентката по психология от Роки Маунт Мелиса Киндъл. Двамата бяха женени от дванайсет години и имаха четири деца, всичките момчета. Тейлър кумува на сватбата и беше кръстник на най-големия им син. Понякога начинът, по който Мич говореше за Мелиса, подсказваше на Тейлър, че сега я обича повече, отколкото когато я бе отвел пред олтара.
	Както Тейлър, Мич беше доброволец в пожарната. По настояване на Тейлър двамата бяха преминали през необходимото обучение и бяха постъпили едновременно. Мич възприемаше работата по-скоро като дълг, отколкото като призвание, но Тейлър винаги разчиташе на него, когато се случеше да ги повикат. Докато Тейлър предизвикваше опасността, Мич проявяваше предпазливост и двамата се уравновесяваха в трудни ситуации.
	— Толкова ли съм предсказуем?
	— Хайде, Тейлър, познавам те по-добре от съпругата си.
	Тейлър подбели очи и се облегна на пикапа.
	— Как е Мелиса?
	— Добре. Сестра й я подлуди на тържеството, но вече си е вкъщи и е по-спокойна. Сега само аз и децата я ядосваме. — Тонът на Мич омекна едва доловимо. — А ти как си?
	Тейлър сви рамене, без да среща погледа му.
	— Нормално.
	Мич не настоя. Знаеше, че Тейлър няма да каже нищо повече. Баща му бе една от малкото теми, която никога не обсъждаха. Мич отвори бирата, извади кърпа от задния си джоб и избърса потта от челото си.
	— Чух, че си имал голяма нощ в тресавището, докато ме е нямало.
	— Да.
	— Жалко, че не бях там.
	— Определено щеше да си полезен. Адска буря беше.
	— Но пък ако бях там, нямаше да има драма. Веднага щях да тръгна към ловните укрития. Не е за вярване, че сте се сетили след часове.
	Тейлър се подсмихна. Отвори си бирата, отпи и погледна към Мич.
	— Мелиса още ли настоява да се откажеш?
	Мич прибра кърпата в джоба си и кимна.
	— Знаеш как е с децата и прочее. Мелиса не иска да ми се случи нещо.
	— А ти какво мислиш?
	Мич отговори след миг.
	— Предполагах, че никога няма да се откажа, но сега не съм толкова сигурен.
	— Значи обмисляш да се оттеглиш? — попита Тейлър.
	Мич отпи дълга глътка от бирата.
	— Да… — отговори най-сетне.
	— Имаме нужда от теб — каза сериозно Тейлър.
	Мич се засмя с глас.
	— Звучиш като армейски пропагандатор.
	— Но е вярно.
	Мич поклати глава.
	— Не е. Сега имаме достатъчно доброволци и цял списък с хора, които тутакси могат да ме заместят.
	— Нямат опит.
	— И ние нямахме в началото. — Мич замълча замислен. — Всъщност не става дума само за Мелиса… Отдавна правя това и някак си вече е изгубило смисъл. Не съм като теб. Не изпитвам необходимост да продължавам. Иска ми се да прекарвам повече време с децата, без да се налага да излизам ненадейно. Искам когато вечерям със съпругата си, да знам, че съм си свършил работата за деня.
	— Изглежда вече си взел решение.
	Мич долови разочарованието в гласа на Тейлър, ала кимна бавно.
	— Да… Ще довърша годината и край. Исках просто да кажа първо на теб.
	Тейлър не отговори. Мич наклони глава и погледна колебливо приятеля си.
	— Всъщност не дойдох да говорим за това. Дойдох да те подкрепя.
	Тейлър изглеждаше отнесен в мисли.
	— Вече ти казах, че всичко е наред.
	— Искаш ли да отидем някъде? Да пийнем бира?
	— Не. Трябва да се връщам на работа. Довършваме къщата на Скип Хъдсън.
	— Сигурен ли си?
	— Да.
	— Е, какво ще кажеш тогава за вечеря следващата седмица?
	— Пържоли на скара?
	— Разбира се. — Мич кимна, сякаш не му е хрумвало друго.
	— Добре. — Тейлър погледна подозрително приятеля си. — Мелиса няма да покани пак приятелка, нали?
	Мич се засмя.
	— Не. Но ще й кажа да измисли нещо, ако искаш.
	— Не, благодаря. След Клер не бих й се доверил отново.
	— О, хайде, не беше толкова зле.
	— Защото не бърбори на тебе цяла нощ. Беше като навита на пружина. Не млъкна нито за минута.
	— Беше нервна.
	— Беше досадна.
	— Ще предупредя Мелиса.
	— Не, в никакъв…
	— Знаеш, че се шегувам. Какво ще кажеш за сряда? Ще наминеш ли у нас?
	— Разбира се.
	— Добре. — Мич кимна и извади ключовете си от джоба. Смачка кутийката от бира и я метна в каросерията на пикапа на Тейлър.
	— Благодаря — усмихна се Тейлър.
	— Винаги можеш да разчиташ на мен.
	— Имах предвид, че дойде днес.
	— Разбрах.


>	Единайсета глава

	Седнала в кухнята, Денис Холтън реши, че животът е като тор.
	Подхранва градината — полезно и евтино средство да обогатиш почвата и да разкрасиш лехите. Другаде обаче — например ако го настъпиш на поляна — е чисто и просто гадост.
	Преди седмица, когато с Кайл се събраха отново заедно в болницата, тя определено реши, че въпросният тор се използва в градината. В онзи момент значение имаше единствено Кайл; щом синът й бе добре, всичко на света изглеждаше както трябва. Животът й, така да се каже, бе подхранен.
	След седмица обаче нещата се бяха променили. Реалността след инцидента най-сетне се бе прояснила и равносметката определено не беше цветуща. Денис седеше до пластмасовата маса в малката си кухня и се взираше съсредоточено в книжата пред себе си. Застраховката покриваше престоя в болницата, но не и щетите от произшествието. Макар и стара, колата й беше надеждна. Сега обаче бе неизползваема. Шефът й Рей, Бог да го поживи, й даде почивка и от осем дни не беше изкарала нито цент. До седмица трябваше да издължи обичайните такси — телефон, ток, вода, газ. На всичкото отгоре се беше втренчила в сметката от Пътна помощ — хората, които бяха отстранили автомобила й от местопроизшествието край магистралата.
	Тази седмица животът на Денис беше гадост.
	Нямаше да е толкова зле, разбира се, ако беше милионер. Тогава тези проблеми щяха да бъдат просто дребно неудобство. Представи си как някой богаташ обяснява каква _досада_ е да се занимаваш с подобни неща. Обаче ако имаш само няколкостотин долара в банката, това не е досада, а истински проблем, и то голям.
	Щеше да покрие битовите такси с чековата сметка и да й остане за храна, ако внимава. Доста овесена каша щеше да сервира тази седмица, това беше сигурно; добре че Рей им даваше безплатна вечеря в закусвалнята. За щастие се бе обадила на Ронда — друга сервитьорка в закусвалнята — и тя се бе съгласила да я кара на отиване и връщане от работа. Оставаше сметката от Пътната помощ; бяха й предложили да я покрие с розовия талон — седемдесет и пет долара за бракуваната кола и всичко е уредено.
	Крайният резултат? Допълнителна такса по кредитната карта всеки месец и придвижване с велосипед из града. И още по-неприятно — щеше да зависи от чуждо благоволение на отиване и на връщане от закусвалнята. Нищо похвално за момиче с колежанско образование.
	Гадост.
	Ако имаше бутилка вино, щеше да я отвори. В момента имаше нужда от малко забрава. Но пък не можеше да си позволи дори това.
	Седемдесет и пет долара за колата.
	Справедливо предложение, ала някак си не изглеждаше правилно. Даже нямаше да види парите.
	Денис написа чековете за сметките, запечата плика и използва последните си марки. Трябваше да се отбие в пощата за още. Написа си бележка в тефтерчето до телефона, после си спомни, че „отбиването“ е придобило съвсем ново значение. Ако положението не беше толкова жалко, абсурдът би я разсмял.
	Велосипед. Боже милостиви.
	За да си вдъхне оптимизъм, каза си, че поне ще влезе във форма. След месец-два сигурно ще е благодарна за раздвижването. Представи си как хората казват: „Ех, какви крака! Мускули като стомана! Как успя?“. И отговори мислено: „Карам колело“.
	Този път не се сдържа и се изкиска. На двайсет и девет години щеше да разправя как кара колело. Мили боже.
	Денис възпря напиращия смях; знаеше, че е реакция на стреса. Стана и отиде да нагледа Кайл. Спеше дълбоко. Оправи завивките, целуна го лекичко по бузата и излезе навън. Седна на задната веранда, питайки се за кой ли път дали решението й да дойде тук е било правилно. Съзнаваше, че е невъзможно, и все пак си помечта да бе останала в Атланта. Хубаво би било да има с кого да поговориш от време на време; с човек, когото познаваш от години. Този месец не можеше дори да се обажда по телефона. Приятелите й не биха възразили да поговорят за тяхна сметка, но щеше да се чувства неудобно.
	Имаше нужда обаче да поговори с някого? С кого?
	С изключение на Ронда от закусвалнята (на двайсет и неомъжена) и Джуди Макейдън, не познаваше никого в града. Едно е да изгубиш майка си, съвсем друго — да изгубиш всичките си познати. Не помагаше и мисълта, че вината бе нейна. Тя реши да се премести, тя реши да напусне работа, тя реши да посвети живота си на Кайл. В подобен живот имаше простота — а и неизбежност — ала понякога й се струваше, че другите сфери от съществуването й се изплъзват, без дори да разбере.
	Самотата й обаче не се дължеше единствено на преместването. Хвърляйки поглед назад, Денис съзнаваше, че и в Атланта нещата бяха започнали да се променят. Повечето й приятелки вече имаха съпрузи и деца. Други бяха неомъжени. И с едните, и с другите нямаха пресечни точки. Омъжените й приятелки предпочитаха да се срещат със семейни двойки; неомъжените се радваха на същия живот, както в колежа. Денис не се вместваше в техния свят. Колкото до онези, които имаха деца — е, трудно беше да слуша как порастват не с дни, а с часове. А когато станеше дума за Кайл? Е, подкрепяха я, ала всъщност не проумяваха какво преживява.
	Съществуваше, разбира се, и темата за мъжете. Брет — добрият стар Брет — бе последният, с когото излезе на среща, та даже и не беше точно среща. Въргаляне в леглото може би. И то какво! Двайсет минути и бум — целият й живот се промени. Как ли щеше да живее сега, ако това не беше се случило? Вярно, Кайл нямаше да го има… но… Но какво? Може би щеше да е омъжена, да има едно-две деца и къща с белосана ограда край двора. Щеше да кара волво или миниван и да прекарва ваканциите в „Дисни Уърлд“. Звучеше добре и несъмнено по-лесно, ала щеше ли животът й да бъде по-добър?
	Кайл. Сладкият Кайл. Самата мисъл за него я караше да се усмихва.
	Не, реши тя, нямаше да е по-добър. Единственият светъл лъч в живота й беше той. Странно как успяваше да я влудява и все пак да го обича заради това.
	Денис стана от верандата с въздишка и тръгна към спалнята. Съблече се пред огледалото в банята. Синините по бузата й още личаха, но бяха избледнели. Раната на челото й бе зашита грижливо; щеше да остане белег, но пък се намираше току до косата и почти нямаше да се забелязва.
	Иначе бе доволна как изглежда. Понеже парите никога не стигаха, не държеше бисквити и чипс вкъщи. Рядко купуваше и месо, защото Кайл не обичаше. Сега беше по-стройна, отколкото преди Кайл да се роди — ами да, беше по-слаба, отколкото в колежа. Без никакви усилия седем килограма просто бяха изчезнали. Ако имаше време, щеше да напише книга под заглавие „Стрес и бедност: Сигурен начин бързо да стопите килограми“. Продава милион екземпляра и се пенсионира!
	Разкикоти се отново. Да бе…
	Както Джуди бе споменала в болницата, Денис приличаше на майка си. Имаше същата тъмна чуплива коса и лешникови очи; двете бяха горе-долу с еднакъв ръст. Както майка си, Денис младееше — няколко бръчици в ъгълчетата на очите, но иначе кожата й беше гладка. Като цяло не изглеждаше никак зле. Всъщност изглеждаше доста прилично, ако трябва да е честна пред себе си.
	Поне нещо беше добре.
	Решила да приключи в този дух, Денис си облече пижамата, пусна вентилатора на най-слабата степен и се пъхна под завивката. Изключи лампата и тихото ритмично пърпорене на вентилатора я приспа за минути.

	* * *

	Когато ранните утринни лъчи заструиха на снопове през прозореца, Кайл изтопурка в спалнята и легна при Денис, готов за новия ден. Прошепна:
	— Събуди се, мамо.
	Тя се превъртя в леглото и измърмори. Кайл опита да отвори очите й с малките си пръстчета, не успя, това му се стори много смешно и той се засмя заразително.
	— Погледни ме, мамо — повтаряше той и въпреки безбожния час Денис също се засмя.
	Разведрявайки още повече утрото, Джуди се обади малко след девет да попита дали уговорката за гостуване все още важи. Поговориха кратко и се сбогуваха. Джуди ще дойде утре следобед, ура! Денис се замисли за настроението, обзело я снощи, и каква промяна внася добрият сън.
	Отдаде унинието на предменструален синдром.
	След закуската извади велосипедите. Колелото на Кайл бе готово за път; нейното бе оплетено с паяжини. Гумите бяха поомекнали, но имаха достатъчно въздух да издържат до града.
	Помогна на Кайл да си сложи каската и двамата потеглиха към града под безоблачното синьо небе. Кайл караше отпред. Един ден през миналия декември го бе завела на паркинг в жилищен комплекс в Атланта; държа го за седалката на велосипеда, докато се научи да пази равновесие. Отне два часа и половин дузина падания, но като цяло карането му се удаваше с вродена лекота. От малък имаше двигателни умения, надхвърлящи обичайните — факт, който винаги изненадваше лекарите. Денис отдавна бе разбрала, че синът й е изтъкан от противоречия.
	Както всяко четиригодишно дете, разбира се, той бе способен да се съсредоточава единствено върху равновесието и забавлението. За него карането на велосипед бе приключение (особено когато и мама се е включила) и той въртеше педалите с безразсъден шемет. Нямаше много автомобили, но Денис крещеше напътствия през няколко секунди.
	— Стой близо до мен…
	— Спри!
	— Не излизай на шосето…
	— Спри!
	— Мини настрани, идва кола…
	— Спри!
	— Внимавай! Има дупка…
	— Спри!
	— Не карай бързо…
	— Спри!
	„Спри“ бе единствената команда, чийто смисъл той наистина разбираше, и когато я чуеше, натискаше спирачките, спускаше крак на земята и се обръщаше назад, усмихнат от ухо до ухо, сякаш казва: „Толкова е весело. Защо се изнервяш?“.
	Денис трепереше от напрежение, когато стигнаха до пощата.
	Стана й от ясно по-ясно, че велосипедите няма да свършат работа, и реши да помоли Рей за две допълнителни смени седмично. Ако спестява всяка стотинка, може би ще успее да си купи кола след два месеца.
	Два месеца ли?
	Дотогава сигурно ще е полудяла.
	На опашката — в пощата винаги имаше опашка — Денис избърса потта от челото си с надеждата дезодорантът да я спаси. Още нещо, което не бе очаквала на излизане от къщи сутринта. Колелото не беше просто неудобство, а сериозно упражнение, особено за човек, който не е карал отдавна. Краката й бяха уморени, бутовете — натъртени; усещаше как струйки пот се стичат между гърдите и по гърба й. Постара се да застане по-надалеч от хората на опашката, за да не ги смущава. За щастие явно никой не забелязваше.
	След минута стигна до гишето и купи марки. Написа чек, прибра чековата книжка и марките в чантата и излезе навън. Двамата с Кайл възседнаха колелата и поеха към пазара.
	Едънтън имаше малък център, но от историческа гледна точка градът бе истинско съкровище. Имаше къщи от началото на XIX век и през последните трийсет години почти всички бяха реставрирани и възвърнали предишното си великолепие. Гигантски дъбове се редяха край улицата и я засенчваха, осигурявайки приятна отмора от знойното слънце.
	Понеже супермаркетът се намираше в другата част на града, Денис реши да се отбие в „Мърчантс“ — магазин, просъществувал от четиридесетте години на миналия век, старомоден във всяко отношение, който представляваше истински рог на изобилието. Продаваха всичко — от храна до стръв и автомобилни принадлежности; предлагаха видеокасети под наем, а в ъгъла имаше скара, където готвеха на място. Атмосферата допълваха четири люлеещи се стола и пейка отпред, където група местни всяка сутрин пиеха кафе.
	Помещението беше тесничко и Денис винаги се удивляваше как успяват да сместят толкова различни стоки по рафтовете. Тя напълни малка пластмасова кошница с най-необходимото — мляко, овесени ядки, сирене, яйца, хляб, банани, макарони и кашкавал, солени бисквити и бонбони (за уроците с Кайл) — и застана пред касата. Плати по-малко от очакваното, което беше добре, но за разлика от супермаркета тук не предлагаха найлонови пликове. Собственикът — мъж с изрядно вчесана бяла коса и гъсти бухлати вежди — прибра продуктите в две кафяви книжни кесии.
	И това, разбира се, се оказа недогледан проблем.
	Ако имаше найлонови торби, щеше да ги провеси на дръжките на колелото. Как обаче да пренесе всичко това до къщи? Две ръце, два плика, две дръжки — сметката не излизаше. Особено когато трябва да наблюдава зорко Кайл.
	Погледна към сина си, все още чудейки се как да разреши затруднението, и забеляза, че той се взира през стъклената витрина към улицата. По лицето му се четеше непознато изражение.
	— Какво има, миличък?
	Той отговори, но Денис не разбра думата. Прозвуча като „палникау“. Тя остави покупките върху тезгяха и се приведе, за да го гледа, докато говори. Движението на устните му понякога я улесняваше да схване какво се опитва да каже.
	— Повтори, моля. Палникау?
	Кайл кимна и изрече същото. Този път посочи към вратата и Денис погледна натам. В същия момент Кайл тръгна към вратата и изведнъж тя разбра. Пожарникар.
	Застанал пред магазина, Тейлър Макейдън държеше вратата открехната и разговаряше с невидим събеседник. Тя го видя как кимна, махна с ръка, усмихна се и отвори вратата по-широко. Кайл се втурна към него. Тейлър влезе разсеяно вътре и едва не прекатури детето.
	— Опа… Извинявай, не те видях — каза машинално. — Без да искам…
	Отстъпи крачка назад и примигна объркано. После лицето му се проясни и грейна в широка усмивка. Той клекна и погледна Кайл в очите.
	— Здравей, малък мъж. Как си?
	— Здравей, Тейлър — отвърна радостно Кайл. (Здуауей, Тейър.)
	Без повече приказки, Кайл прегърна Тейлър както през онази нощ в ловното укритие. Тейлър — отначало колебливо — отвърна на прегръдката с доволно и същевременно учудено изражение.
	Денис ги наблюдаваше, занемяла от смайване и закрила уста с длан. След дълга минута Кайл най-сетне отпусна ръце и позволи на Тейлър да се отдръпне. Очите на момченцето сияеха, сякаш е срещнало отдавна изгубен приятел.
	— Палникау — повтори развълнуван Кайл. — Той те намери (намеуи).
	Тейлър наклони глава.
	— Моля?
	Денис най-после се опомни и тръгна към двамата, все още изумена от видяното. След цяла година с логопедката Кайл я бе прегръщал само веднъж, и то подтикнат от майка си. Този път прегръдката беше доброволна и Денис не бе сигурна какво да мисли за необичайното ново приятелство. Да види детето си как прегръща непознат — макар и добър човек — пробуди противоречиви чувства у нея. Мила гледка, но и сигнал за опасност. Сладък жест, стига да не се превръща в навик. Същевременно нещо в непринудения начин, по който Тейлър откликна на Кайл, а и обратното — я успокояваше, че няма никаква заплаха. Всичко това й мина през ума, когато приближи до тях и отговори вместо сина си:
	— Опитва се да каже, че ти си го намерил.
	Тейлър вдигна поглед и видя Денис за пръв път след инцидента. За миг не успя да откъсне очи. Беше я виждал, ала сега тя му се стори… е, стори му се по-привлекателна, отколкото си я спомняше. През онази нощ тя не беше на себе си, разбира се, но възможността да изглежда другояче при нормални обстоятелства изобщо не му беше хрумвала. Не беше ослепителна, нито елегантна; по-скоро излъчваше природна красота; жена, която знае, че е привлекателна, но не мисли за това от сутрин до вечер.
	— Да. Той те намеуи — повтори момченцето и прекъсна размишленията му.
	Кайл кимна за по-изразително и Тейлър благодари наум за повода да се обърне отново към него. Почуди се дали Денис е прочела мислите му.
	— Да, намерих те — каза той и сложи дружелюбно длан върху рамото на Кайл. — Но ти си смелият малък мъж.
	Денис го наблюдаваше, докато говореше на сина й. Въпреки жегата Тейлър носеше джинси и работни боти, покрити с тънък слой засъхнала кал и поовехтели, сякаш месеци наред ги е носил всеки ден. Дебелата кожа беше напукана и изжулена. Бялата му риза с къси ръкави разкриваше загорели от слънцето ръце с жилави мускули — като на човек, който работи с тях. Когато се изправи, стори й се, че е по-висок, отколкото си го спомня.
	— Съжалявам, че едва не го съборих — извини се Тейлър. — Не го забелязах на влизане.
	Той замълча, сякаш не знае какво друго да каже, и Денис долови срамежливост, каквато не бе очаквала.
	— Видях какво стана. Не си виновен. Той ти се изпречи в краката. — Тя се усмихна. — Аз съм Денис Холтън впрочем. Помня, че сме се срещали, но онази нощ ми е доста мъглява.
	Протегна ръка, Тейлър я пое и тя усети мазолите по дланта му.
	— Тейлър Макейдън. Получих бележката ти. Благодаря.
	— Палникау — повтори Кайл, този път по-силно отпреди.
	Започна да кърши ръце и да сплита пръсти почти конвулсивно. Винаги правеше така от вълнение.
	— Голям палникау. — Постави ударението върху „голям“.
	Тейлър сбърчи вежди и хвана Кайл за каската приятелски, почти по братски. Главата на момченцето се завъртя в синхрон с дланта му.
	— Сериозно?
	Кайл кимна.
	— Голям.
	Денис се засмя.
	— Май е открил своя кумир.
	— Е, чувството е взаимно. Ти си малък мъж, но свърши повечето работа.
	Очите на Кайл се разшириха.
	— Голям.
	Дори да забеляза, че Кайл не е разбрал думите му, Тейлър не го показа. Намигна му. Мил жест.
	Денис прочисти гърло.
	— Не успях да ти благодаря лично за всичко, което направи.
	Тейлър сви рамене. При другиго това би могло да се изтълкува като арогантност, сякаш знае колко прекрасно е постъпил. Тейлър обаче създаваше различно впечатление — все едно изобщо не се е замислял за това след онази нощ.
	— Е, няма проблем — каза той. — Бележката беше достатъчна.
	За момент и двамата замълчаха. Междувременно Кайл — видимо отегчен от разговора им — тръгна към рафта с бонбоните. Изгледаха го как спира отпред и се взира съсредоточено в шарените пликове.
	— Изглежда добре — рече най-сетне Тейлър, нарушавайки тишината. — Кайл, имам предвид. Питах се как е след произшествието.
	— Наистина изглежда добре — кимна Денис. — Времето ще покаже, разбира се, но засега нямам поводи за притеснение. Лекарят ме увери, че е напълно здрав.
	— А ти? — попита Тейлър.
	Тя отговори машинално, без да се замисля.
	— Както винаги.
	— Не. Имам предвид раните. Имаше доста кръв, когато те видях за последно.
	— О… Всичко е нормално, предполагам.
	— Само нормално ли?
	— Съвсем нормално — поправи се тя. — Понаболява ме тук-там, но иначе съм добре. Можеше да е по-лошо.
	— Радвам се. Безпокоях се и за теб.
	Нещо в тихия му глас накара Денис да се вгледа в него. Не беше най-красивият мъж, когото е виждала, ала нещо у него привличаше вниманието й — някаква нежност може би въпреки снажната фигура; остра, но незаплашителна проницателност в спокойните очи. Знаеше, че е невъзможно, ала той сякаш разбираше колко труден е бил животът й през последните години. Погледна към лявата му ръка и забеляза, че не носи венчална халка. Бързо отмести очи, питайки се откъде е дошло любопитството и защо. Нима това има значение? Кайл продължаваше да се помайва пред рафта с бонбони. Държеше плик „Скитълс“ и се готвеше да го отвори. Денис видя какво прави.
	— Кайл… Не! — Пристъпи към него, после се обърна към Тейлър. — Извинявай. Трябва да се намеся.
	— Разбира се. — Тейлър се отдръпна назад.
	Проследи я с поглед как се отдалечава. Красиво, някак загадъчно лице с високи скули и екзотични очи, дълга, тъмна коса, прибрана хлабаво на опашка, спускаща се между плешките й; стройно тяло в къси панталони и блуза…
	— Кайл, остави това. Вече купихме бонбони.
	Преди да го забележи, че я гледа, Тейлър тръсна глава и се извърна, чудейки се отново как през онази нощ не е обърнал внимание колко е красива. След момент Денис се върна при него заедно с Кайл. Момчето имаше гузно изражение — спипано да бърка в буркана с конфитюр и прочее.
	— Съжалявам… Обикновено не се държи така — каза извинително Денис.
	— Сигурен съм. Но децата винаги изпробват границите.
	— Изглежда говориш от опит.
	Тейлър се усмихна.
	— Всъщност не. Само от моя собствен. Нямам деца.
	След неловка пауза Тейлър попита:
	— Дошли сте, значи, в града за покупки?
	Безсмислен въпрос, знаеше, но по някаква причина не искаше да се сбогува с нея. Денис прокара длан през разрошената си конска опашка.
	— Да, шкафовете в кухнята се бяха поизпразнили. Реших да ги позаредя. А ти?
	— Купувам кока-кола за момчетата.
	— В пожарната?
	— Не. Там съм само доброволец. За моите работници. Ремонтирам къщи и тям подобни.
	Тя се обърка.
	— Доброволец ли каза? Мислех, че са изчезнали от двайсет години.
	— Не и тук. А и в другите малки градчета, предполагам. По правило няма достатъчно работа за редовен екип, затова разчитат на хора като мен в непредвидени случаи.
	— Не знаех…
	Макар да й се струваше невъзможно, този факт представяше стореното от него в още по-героична светлина.
	Кайл вдигна глава към майка си.
	— Гладен е — каза той. (Гуаден е.)
	— Гладен ли си, скъпи?
	— Да.
	— Е, скоро ще се върнем вкъщи. Ще ти направя запечен сандвич с кашкавал. Как ти звучи?
	— Добре — кимна Кайл. (Добуе.)
	Денис обаче не тръгна веднага — по-точно не на мига, както си представяше Кайл. Тя погледна отново към Тейлър. Кайл подръпна ръба на панталоните й и ръката й машинално се спусна надолу да го спре.
	— Хайде — добави Кайл.
	— Ей сега, миличък.
	Ръцете на Кайл и Денис се сборичкаха, докато отскубне пръстите му. Той пак опита да подръпне панталоните й. Тя го хвана за ръката, за да го спре. Тейлър прочисти гърло, за да не се разкикоти.
	— Е, няма да ви задържам повече. Момчетата имат вълчи апетит, когато растат.
	— Известно ми е. — Денис погледна Тейлър с изражение, познато на всяка майка, и изпита облекчение, когато долови, че той не смята поведението на Кайл за каприз.
	— Радвам се, че те видях отново — добави тя; думите прозвучаха доста протоколно в собствените й уши — като част от надлежните „Здравейте. Как сте? Чудесно. Беше ми приятно“. Надяваше се той да е разбрал, че е искрена.
	— И аз — отвърна Тейлър; хвана каската на Кайл и я пораздруса лекичко както преди. — Радвам се, че видях и малкия мъж.
	Кайл му махна със свободната си ръка.
	— Чао-чао, Тейлър — произнесе изразително.
	— Чао.
	Тейлър се усмихна и тръгна към хладилниците край стената, за да вземе кока-колата, за която бе дошъл.
	Денис се обърна към тезгяха с едва чута въздишка. Собственикът се бе вглъбил в списание „Лов и риболов“; устните му се движеха леко, оформяйки думите от статията. Когато поеха към него, Кайл заговори отново:
	— Гладен е.
	— Знам, че си гладен. След мъничко тръгваме.
	Собственикът забеляза, че се връщат към тезгяха, и прибра списанието. Денис посочи пликовете с покупки.
	— Може ли да ги оставя тук за малко? Ще потърся торби с дръжки, за да ги пренеса по-лесно с колелото.
	Тейлър, който вече бе в далечния край на магазина и изваждаше пакет с шест кока-коли от хладилника, напрегна слух да чуе какво става. Денис продължи:
	— Няма да се бавя. Връщам се веднага.
	Собственикът отговори:
	— Разбира се, няма проблем. Ще ги сложа зад тезгяха.
	С пакета в ръка Тейлър пристъпи замислен напред. След секунда взе решение.
	— Денис, почакай…
	Тя се обърна и спря.
	— Това вашите колела ли са? Пред магазина? — попита я Тейлър.
	Тя кимна.
	— Да. Защо?
	— Чух какво каза и… ами… — Той замълча, приковал я със спокойния си син поглед. — Искаш ли да ти помогна да пренесеш покупките? Минавам край къщата ти. Ще ги оставя там.
	Махна с ръка да посочи пикапа, паркиран пред входа.
	— О, не, няма нужда…
	— Сигурна ли си? На път ми е. Ще ми отнеме най-много две минути.
	Тя разбираше, че услужливостта на Тейлър е нещо характерно за хората от малкия град, ала се поколеба дали е редно да приеме.
	Той вдигна ръце, сякаш доловил нерешителността й, и се усмихна шеговито.
	— Няма да открадна нищо, обещавам.
	Кайл пристъпи към вратата и Денис сложи длан върху рамото му, за да го спре.
	— Знам, но…
	Но какво? Толкова дълго ли е била сама, че вече е забравила как да приема протегната ръка? Или чувстваше, че той вече е направил достатъчно за нея?
	_Я стига. Не е като да ти предлага брак и прочее…_
	Денис преглътна, представяйки си пътешествието из града и обратно вкъщи, натоварена с покупките.
	— Ако си сигурен, че ти е на път…
	Тейлър усети, че е удържал малка победа.
	— Съвсем сигурен. Изчакай само да платя това и заедно ще натоварим покупките в колата.
	Застана пред тезгяха и остави пакета с кока-кола до касата.
	— А как разбра къде живея? — попита го Денис.
	Той я погледна през рамо.
	— Градът е малък. Знам къде живее всеки.

	* * *

	По-късно същата вечер Мелиса, Мич и Тейлър бяха в задния двор. Пържолите и наденичките вече цвърчаха над въглищата. Бавната, влажна и топла привечер вещаеше лято като насън. Жълтото слънце висеше ниско в небето над застиналите дрянове, чиито листа не помръдваха в неподвижния въздух.
	Мич стоеше до скарата с щипци в ръка, а Тейлър отпиваше бира — третата засега. Главата му беше приятно замаяна; пиеше отмерено, за да запази точно това усещане. Разказваше какво му се случва напоследък — включително търсенето в тресавището; спомена също, че е видял Денис в магазина.
	— Изглеждат добре — отбеляза, шляпвайки комар, кацнал върху крака му.
	Подхвърли го небрежно, но Мелиса го изгледа изпитателно, после се приведе напред.
	— Харесваш ли я? — попита, без да крие любопитството си.
	Преди Тейлър да успее да отговори, Мич се намеси в разговора:
	— Каза, че я харесва, нали?
	— Нищо подобно — възрази бързо Тейлър.
	— Не е нужно да го казваш. Изписано е на лицето ти, а и нямаше да й занесеш покупките, ако не я харесваше. — Мелиса се обърна към съпруга си. — Да, харесва я.
	— Говориш вместо мен — възпротиви се Тейлър.
	Мелиса се усмихна невъзмутимо.
	— Е… красива ли е?
	— Що за въпрос?
	Мелиса се обърна отново към съпруга си.
	— Мисли, че е красива.
	Мич кимна убеден.
	— Стори ми се позамислен, когато дойде. И какво следва сега? Ще я поканиш ли на среща?
	Тейлър погледна първо към единия, после към другия, чудейки се как разговорът е тръгнал в тази посока.
	— Нищо такова не съм планирал.
	— Трябва. Добре е да излизаш от къщи от време на време.
	— По цял ден съм навън…
	— Знаеш какво имам предвид. — Мич му намигна, развеселен от смущението му.
	Мелиса се облегна назад.
	— Мич е прав. Не се подмладяваш. Вече не си в разцвета на силите си.
	Тейлър поклати глава.
	— Много благодаря. Поискам ли обиди, знам къде да се отбия.
	Мелиса се изкиска.
	— Знаеш, че се шегуваме.
	— Това ли е твоето разбиране за извинение?
	— Да, ако ще те подтикне да я поканиш.
	Тейлър размърда вежди нагоре-надолу и все пак се разсмя. Мелиса беше на трийсет и четири, ала изглеждаше — във всяко отношение — с десет години по-млада. Русокоса и дребничка, тя не пестеше добрите думи, беше предан приятел и никога не таеше горчилка. Децата са се счепкали, кучето се е изпуснало на килима, колата не пали — все едно. След няколко минути тя възвръщаше ведрото си настроение. Неведнъж Тейлър беше казвал на Мич, че е късметлия. Мич винаги отговаряше едно и също: „Знам“.
	Тейлър отпи глътка бира.
	— Защо сте толкова заинтригувани всъщност? — попита той.
	— Защото те обичаме — отвърна със сладък глас Мелиса, сякаш това обяснява всичко.
	И не разбирате защо съм сам, добави мислено Тейлър.
	— Добре — кимна най-сетне той. — Ще си помисля.
	— Звучи чудесно — каза Мелиса, без да прикрива вълнението си.


>	Дванайсета глава

	В деня след срещата с Тейлър в „Мърчантс“ Денис цяла сутрин обучава Кайл. Инцидентът, изглежда, не бе оказал нито положително, нито отрицателно въздействие върху възприемчивостта му. Сега обаче, с настъпването на лятото, той работеше по-добре преди обед. После в къщата ставаше прекалено горещо и двамата не успяваха да се съсредоточат.
	По-рано, веднага след закуската, Денис се бе обадила на Рей, за да го помоли за две допълнителни смени. За щастие той се съгласи. От утре вечер тя щеше да работи всеки ден, с изключение на неделя. Както винаги, щеше да отива в седем и да си тръгва след полунощ. По-късната смяна означаваше по-малко бакшиши, защото пропускаше вечерната навалица, ала не можеше с чиста съвест да оставя Кайл сам в задната стаичка още цял час. Идвайки по-късно, го слагаше в леглото и той заспиваше след минути.
	Улавяше се, че често мисли за Тейлър Макейдън, откакто онзи ден се бяха срещнали случайно в магазина. Както бе обещал, покупките бяха оставени на предната веранда, в сянката под навеса. Понеже с Кайл се бяха върнали след десет-петнайсет минути, млякото и яйцата бяха все още студени и тя ги сложи в хладилника, преди да се развалят.
	След като натовари покупките в пикапа, Тейлър й предложи да качи и колелата в каросерията, а те да се возят с него, но Денис отказа категорично. Причината не беше Тейлър, а по-скоро Кайл, който вече бе яхнал велосипеда и изгаряше от нетърпение да кара отново с майка си. Денис не искаше да го разочарова, особено след като това щеше да се превърне в ежедневие за тях. Не биваше синът й да очаква всеки път някой да ги откарва до града и обратно.
	Все пак се изкушаваше да приеме предложението на Тейлър. Опитът й подсказваше, че я намира за привлекателна — начинът, по който я гледаше, не оставяше съмнение — ала това не я караше да се чувства неловко, както се бе случвало с други мъже. В очите му нямаше лаком блясък със задната мисъл, че едно упражнение в леглото е крайната цел. А и погледът му не се плъзгаше надолу, докато тя говореше — друг обичаен проблем. Невъзможно беше да погледне сериозно на мъж, който зяпа гърдите й.
	В неговия поглед обаче имаше нещо различно — по-скоро добронамерено одобрение — и макар да не искаше да се поддава, тя се почувства поласкана и доволна.
	Денис знаеше, разбира се, че това може би е част от репертоара му; неговият трик да влезе под кожата на жените, шлифован с течение на времето. Някои мъже действат изключително умело. Беше срещала такива; докато разговаряха, всеки нюанс от поведението им внушаваше, че са различни, по-благонадеждни от другите. Не беше вчерашна и познаваше достатъчно подобни типове, които включваха вътрешната й предупредителна система. Тейлър обаче или беше най-префиненият актьор, когото бе срещала, или наистина беше различен, защото този път сигналните звънчета мълчаха.
	Кое от двете?
	От многото неща, които бе научила от майка си, едно се бе запечатало най-силно в ума й и винаги й идваше на помощ, когато преценяваше някого. „Ще попадаш на хора, които ловко изричат правилните думи в точния момент. Но в крайна сметка ги съди по действията. Важни са действията, не думите.“
	Може би, помисли си Денис, затова съм склонна да се доверя на Тейлър. Той вече бе доказал, че е способен на героизъм, ала не само драматичното спасяване на Кайл подклаждаше… интереса й, ако това бе думата. Понякога дори негодниците постъпват правилно. Не — причината бяха дребните неща, които бе съзряла в магазина. Как й предложи помощ, без да очаква нищо в замяна; колко искрено загрижен изглеждаше за нея и Кайл; как се отнасяше към сина й.
	Особено това.
	Не й се искаше да го признае, ала през последните години преценяваше хората според начина, по който се отнасяха към сина й. Мислено съставяше списъци с приятелки, които полагат или пък не полагат усилия да общуват с Кайл. „Седна на пода и двамата подреждаха кубчета“ — добра е. „Почти не забеляза присъствието му“ — лошо. Списъкът с „лошите“ беше по-дълъг.
	Сега обаче се бе появил мъж, успял незнайно как да се сближи със сина й. Това не излизаше от ума й; не можеше да забрави и как го бе посрещнал Кайл: „Здуауей, Тейър“.
	Тейлър невинаги разбираше какво казва Кайл — с произношението му се свикваше постепенно — ала му говореше, сякаш го разбира. Намигаше му, потупваше го игриво по каската, прегърна го, гледаше го в очите. Не пропусна да се сбогува с него.
	Дреболии, но за нея бяха изключително важни.
	Действия.
	Тейлър се отнасяше към Кайл като към най-обикновено нормално момченце.

	* * *

	Имаше известна ирония във факта, че Денис продължаваше да мисли за Тейлър и когато Джуди свърна по дългата чакълена алея и паркира в сянката на кичеста магнолия. Денис тъкмо доизмиваше чиниите; забеляза Джуди, махна й и бързо огледа кухнята. Не изглежда перфектно, но е достатъчно чисто, реши тя и отиде да посрещне гостенката на прага.
	След традиционното встъпление — как си, добре ли си и прочее — Денис и Джуди седнаха на предната веранда, за да наглеждат Кайл. Той си играеше с камиончетата край оградата; търкаляше ги по въображаеми пътища. Точно преди Джуди да пристигне, Денис го бе намазала щедро със слънцезащитен крем и го бе напръскала със спрей против насекоми; лосионите задържаха прахоляка и пръстта като лепило. По панталонките и блузката му имаше ръждивокафяви ивици, лицето му, сякаш немито от седмица, напомняше на Денис пустинните деца от „Гроздовете на гнева“ на Стайнбек.
	На дървената масичка (придобита при гаражна разпродажба срещу три долара — поредната отлична сделка на търговския ас Денис Холтън!) имаше две чаши със сладък чай. Денис го бе сварила сутринта по типично южняшка рецепта — луизиански чай с много захар, добавена в горещата запарка, за да се разтвори напълно; после бе сложила напитката в хладилника и я бе поднесла с лед. Джуди отпи от чашата, без да откъсва очи от Кайл.
	— Майка ти също обичаше да се цапа — отбеляза тя.
	— Майка ми?
	Джуди я погледна усмихната.
	— Не се изненадвай толкова. Като малка майка ти беше мъжкарана.
	Денис взе чашата си.
	— Сигурна ли си, че говорим за същата жена? — попита тя. — Мама се гримираше, преди да прибере сутрешния вестник.
	— О, това се случи, когато откри момчетата. Тогава се промени. Буквално за ден се превърна в олицетворение на южняшка дама, от белите ръкавици до изисканите обноски. Но не се заблуждавай. Преди това си беше Хъкълбери Фин.
	— Шегуваш се, нали?
	— Не. Майка ти ловеше жаби, псуваше като каруцар и дори се биеше с момчетата, за да покаже колко е яка. И се справяше доста добре. Докато момчетата умуваха дали може да ударят момиче, тя ги прасваше по носа. Веднъж родителите на другото дете извикаха шерифа. Горкото хлапе умря от срам и цяла седмица не стъпи на училище. Спря обаче да дразни майка ти. Тя наистина беше жилаво момиче.
	Джуди примигна; мислите й очевидно сновяха между миналото и настоящето. Денис мълчаливо я чакаше да продължи.
	— Ходехме край реката да берем къпини. Майка ти вървеше без обувки из бодливия гъсталак. Не съм виждала по-здрави крака от нейните. По цяло лято беше боса; носеше обувки само в църквата. До септември ходилата й бяха толкова зацапани, че ги чистеше с пемза и белина. Тръгнехме ли на училище, куцаше през първите дни. Така и не разбрах дали е от белината, или понеже е отвикнала да носи обувки.
	Денис се засмя изумена. Не познаваше майка си в такава светлина. Нечувано!
	Джуди продължи:
	— Живеех на същата улица. В бялата къща със зелени кепенци. Сещаш ли се? Сега там живеят семейство Бойл. Отзад има голяма червена плевня.
	Денис кимна. Минаваше край нея на път за града.
	— Е, там живеех като малка. С майка ти бяхме единствените момичета наоколо и правехме всичко заедно. Бяхме и връстници, учехме еднакви предмети в училище. Беше през четиридесетте, а по онова време ни събираха в обща класна стая чак до осми клас. Опитваха се все пак да ни групират по възраст. С майка ти винаги седяхме една до друга. Тя вероятно е най-добрата приятелка, която съм имала.
	Вперила поглед към далечните дървета, Джуди изглеждаше потопена в сладостната тъга на носталгията.
	— Защо не поддържахте връзка, след като се е преместила? — подхвана Денис. — Имам предвид…
	Замълча, чудейки се как да зададе истинския въпрос. Джуди й хвърли кос поглед.
	— Имаш предвид защо не ти е разказвала за това, след като сме били толкова добри приятелки ли?
	Денис кимна.
	— Основната причина е, че напусна града — подхвана замислено Джуди. — Дълго време ми трябваше да проумея, че разстоянието може да провали и най-добрите намерения.
	— Звучи тъжно…
	— Не. Зависи от гледната точка. За мен… това обогатява живота. Хората идват и си отиват. Появяват се и си тръгват като герои от любима книга. Когато я затвориш, героите са ти разказали историята си. После започваш нова книга, с нови герои и приключения. Тогава те стават средоточие на вниманието ти, а не онези от миналото.
	Замислена за приятелите си в Атланта, Денис отговори след кратко мълчание.
	— Доста философско обяснение — рече най-сетне.
	— Стара съм. Какво очакваш?
	Денис остави чашата чай на масата и разсеяно избърса влагата от изпотеното стъкло в късите си панталони.
	— Значи не си говорила с нея оттогава? Откакто замина?
	— О, не. Няколко години поддържахме връзка. По онова време обаче майка ти беше влюбена, а любовта обсебва жената. Всъщност затова напусна Едънтън. Заради едно момче — Майкъл Кънингам. Разказвала ли ти е за него?
	Денис поклати глава.
	— Не съм изненадана. Майкъл беше от лошите момчета, които не ти се иска да си спомняш дълго. Нямаше добра слава, ако ме разбираш, но много момичета го намираха за привлекателен. Смятаха го, предполагам, за вълнуващ и опасен. Позната история, дори днес. Е, майка ти отиде с него в Атланта веднага след гимназията.
	— Казвала ми е, че отишла в Атланта, за да учи в колеж.
	— О, може би това се е въртяло някъде в ума й, но истинската причина беше Майкъл. Той безспорно имаше някаква власт над нея. Той беше и причината тя да не се връща тук.
	— Защо?
	— Е, родителите й — твоите баба и дядо — просто не успяха да й простят, задето е избягала така. Виждаха истинското лице на Майкъл и я заплашиха, че ако не се прибере веднага, вратата на дома им ще остане затворена за нея. Бяха от старата школа, упорити хора, а майка ти бе досущ като тях. Все едно бикове се измерват с поглед и чакат другия да отстъпи. Ала никой не го направи дори когато тя заряза Майкъл заради ново увлечение.
	— Баща ми ли?
	Джуди поклати глава.
	— Не… Когато баща ти се е появил, вече не поддържахме връзка.
	— Значи не го познаваш?
	— Не. Но помня как на тръгване за сватбата баба ти и дядо ти бяха поразсърдени на майка ти, задето не ми е изпратила покана. Не че можех да отида, разбира се. Вече бях омъжена и както повечето млади двойки, със съпруга ми бяхме натясно с парите. А понеже имахме и бебе, би било просто невъзможно.
	— Съжалявам…
	Джуди остави чашата си на масата.
	— Няма за какво. Не виня и майка ти. Тя вече не е била момичето, което познавах. Баща ти беше от много уважавано семейство в Атланта и по онова време майка ти, предполагам, се е смущавала от произхода си. Не че това е имало значение за баща ти, след като се е оженил за нея. Помня обаче, че баба ти и дядо ти не бяха особено словоохотливи, когато се върнаха след сватбата. Мисля, че и на тях им беше малко неловко, макар да нямаше причина. Бяха чудесни хора, ала явно си даваха сметка, че не се вместват в новия свят на дъщеря си. Дори след смъртта на баща ти…
	— Това е ужасно.
	— Тъжно е, но както казах, дължи се и на двете страни. Те бяха неотстъпчиви, майка ти — също. Малко по малко се отчуждиха.
	— Знаех, че мама не е близка с родителите си, но не ми е разказвала нищо.
	— Обяснимо е. Недей да я виниш. Аз определено не й се сърдя. Тя обичаше живота, беше пламенна жена. Беше вълнуващо да си край нея. И имаше ангелско сърце, наистина. Не познавам по-мил човек.
	Джуди погледна Денис.
	— У теб виждам много от нея.
	Джуди отпи от чая и Денис използва момента да помисли над всичко, което бе научила за майка си. После, явно разбрала, че е била твърде откровена, Джуди добави:
	— Чуй ме само… Разбъбрих се като малоумна старица. Сигурно мислиш, че съм на крачка от старческия дом. Да поговорим за теб…
	— За мен ли? Няма кой знае какво за разказване.
	— Искаш ли да започнем с очевидното? Защо дойде в Едънтън?
	Денис се загледа в Кайл, който си играеше с камиончетата. Почуди се какво ли се върти в ума му.
	— По няколко причини.
	Джуди се приведе напред и прошепна заговорнически:
	— Проблем с мъж? Някой луд преследвач като в криминалните сериали?
	Денис се подсмихна.
	— Не, не е толкова драматично.
	Замълча, сключила леко вежди.
	— Ако е твърде лично, не си длъжна да ми казваш. Бездруго не е моя работа.
	Денис поклати глава.
	— Нямам нищо против да споделя. Просто не знам откъде да подхвана. — Джуди не я прекъсна и Денис събра мислите си с въздишка. — Главната причина, предполагам, е Кайл. Обясних ти, че не говори добре, нали?
	Джуди кимна.
	— Казах ли ти защо?
	— Не.
	Денис погледна отново към Кайл.
	— Е, в момента смятат, че има проблем с възприемането на слухова информация, особено езикова. Накратко, по неизяснена причина — никой не знае защо — се затруднява да говори и да разбира говор. Нещо като дислексия, само че засяга не зрителните, а звуковите сигнали. Смесва ги някак си. Все едно чува първо китайски, после немски и в следващия момент — безсмислен шум. Не могат да определят дали проблемът е във връзката между ухото и мозъка, или в самия мозък. В началото обаче му поставяха какви ли не диагнози и…
	Денис прокара пръсти през косата си и се обърна към Джуди.
	— Сигурна ли си, че ти се слуша всичко това? Дълга история е.
	Джуди протегна ръка и я потупа по коляното.
	— Само ако на теб ти се говори.
	— Е, първо мислеха, че е глух. Седмици наред ходехме на прегледи при специалисти. Уши, нос и гърло, имам предвид. После откриха, че може да чува, и решиха, че страда от аутизъм. Диагнозата се задържа около година — вероятно най-тежката в живота ми. После дойде ред на общо разстройство на развитието; по-лека форма на аутизъм. След няколко месеца му направиха нови изследвания. Излезе, че има синдром на отклонено внимание. Преди девет месеца пък поставиха сегашната диагноза.
	— Не ти е било леко…
	— Не можеш да си представиш колко трудно ми беше. Чуваш нещо ужасно за детето си и минаваш през всички етапи — неверие, гняв, тъга и най-сетне приемане. Научаваш всичко възможно — търсиш информация, четеш, говориш с кого ли не. И точно когато си готов за битка, лекарите решават друго и целият процес започва наново.
	— Къде беше бащата през цялото време?
	Денис сви рамене с едва ли не виновно изражение.
	— Нямаше го… Не очаквах да забременея. Кайл беше изненада.
	Тя замълча отново и двете се вгледаха мълчаливо в Кайл. Джуди не изглеждаше нито смаяна, нито шокирана от признанието. По лицето й не се изписа неодобрение. Денис прочисти гърло.
	— Когато Кайл се роди, реших да спра да преподавам. Мама бе починала и исках да посветя поне една година изцяло на сина си. После всичко се обърка и не можах да се върна в училището. По цял ден обикаляхме из лекарски кабинети, диагностични центрове и терапевти. Накрая открих обучителна програма, която се провежда вкъщи. Ала така не ми оставаше време за редовна работа. Защото работата с Кайл е целодневна. Наследих тази къща, но не успях да я продам и лека-полека спестяванията ми свършиха.
	Тя погледна към Джуди с тъжно изражение.
	— Краткият отговор на въпроса ти е, че се преместих тук по необходимост, за да продължа да работя с Кайл.
	Джуди срещна мълчаливо погледа й и пак я потупа по коляното.
	— Извини ме за израза, но ти си адски всеотдайна майка. Малцина биха направили подобна жертва.
	Денис се взря в сина си, коленичил в пръстта.
	— Искам просто да е добре.
	— Съдейки по това, което ми разказа, той вече е по-добре. — Джуди се облегна назад и продължи: — Наблюдавах Кайл, докато ти работеше на компютъра в библиотеката. Нито веднъж не забелязах нещо нередно. Изглеждаше ми като всяко нормално момченце, само че по-възпитано.
	— Но говоренето го затруднява.
	— Айнщайн и Телър също са срещали проблеми с езика, но са сред най-великите физици в историята.
	— Откъде знаеш, че са имали проблеми?
	Денис беше чела за това (всъщност бе проучила почти всичко по темата), но се изненада — и впечатли — от осведомеността на Джуди.
	— О, ще се учудиш колко непотребни факти съм попила през годините. Като прахосмукачка съм, не питай защо.
	— Замисляла ли си се да участваш в телевизионна викторина?
	— Бих се записала, но пък водещият на „Семейни войни“ е толкова чаровен, че сигурно ще изгубя ума и дума, щом го видя на живо.
	— Какво ще каже съпругът ти, ако те чуе да говориш така?
	— Не би ми се разсърдил… — Гласът на Джуди стана по-сериозен. — Той почина отдавна.
	— Не знаех… Съжалявам — сведе очи Денис.
	— Всичко е наред. Не се безпокой.
	Във внезапното мълчание Денис се понамести на стола.
	— Значи… не си се омъжвала повторно?
	Джуди поклати глава.
	— Не. Нямах време за срещи. Тейлър ми беше предостатъчен. Едва се справях с него.
	— Звучи ми познато. Имам чувството, че по цял ден работя или с Кайл, или в закусвалнята.
	— Работиш в „Ейтс“ на Рей Толър?
	— Да. Назначи ме още когато дойдох тук.
	— Разказвал ли ти е за децата си?
	— Само десетина пъти — усмихна се Денис.
	После разговорът потече гладко. Обсъдиха работата на Денис и сякаш безбройните занимания, запълващи времето на Джуди. Денис отдавна не бе водила толкова дълъг разговор и спокойният му ритъм й вдъхна неочаквано спокойствие. След половин час на Кайл му омръзна да играе с камиончетата, прибра ги под верандата (без подкана, както не се сдържа да отбележи Джуди) и приближи до майка си. Лицето му беше зачервено от горещината, косата му лепнеше по челото.
	— Ще ми приготвиш ли макарони със сирене? — изрече той по своя начин.
	— Разбира се, миличък. Ей сегичка.
	Денис и Джуди отидоха в кухнята. Кайл ги последва, оставяйки прашни дири по пода. Седна до масата и зачака. Денис отвори шкафа и се обърна към Джуди:
	— Искаш ли да обядваш с нас? Ще направя сандвичи.
	Джуди си погледна часовника.
	— С удоволствие, но не мога. Имам среща в центъра на града. Ще обсъждаме фестивала. Трябва да изгладим някои подробности за събота и неделя.
	Денис пълнеше тенджерата с вода. Погледна я през рамо:
	— Какъв фестивал?
	— Провежда се всяка година. Целта е да внесе лятно настроение. Надявам се, че ще дойдеш.
	Денис сложи тенджерата на печката и газовият котлон оживя с пращене.
	— Не съм го планирала.
	— Защо?
	— Ами… Първо, не знаех.
	— Наистина си извън руслото.
	— Не ми го напомняй.
	— Непременно ела. На Кайл ще му хареса. Има храна, състезания, лунапарк — по нещо за всекиго.
	Денис веднага си помисли колко ли ще струва всичко.
	— Не знам дали ще смогнем — рече най-сетне, търсейки извинение. — В събота вечерта съм на работа.
	— О, не е нужно да стоите дълго. Елате за няколко часа. Забавно е, а и ще те запозная с хора на твоята възраст, ако искаш.
	Денис не отговори веднага. Джуди долови колебанието й.
	— Ще си помислиш, нали?
	Тя си взе чантата и Денис провери водата — още не беше завряла. Изпрати Джуди до входната врата и излезе на верандата. Прокара ръка през косата си, за да отметне кичурите, спуснали се пред лицето й.
	— Благодаря, че се отби. Хубаво е за разнообразие да поговориш с възрастен човек.
	— Беше ми приятно — отвърна Джуди и се приведе да я прегърне. — Благодаря за поканата.
	Тръгна към колата и в същия момент Денис осъзна какво е забравила да спомене.
	— Между другото, не ти казах, че вчера случайно срещнах Тейлър в магазина.
	— Знам. Снощи говорих с него.
	След секунда неловко мълчание Джуди намести каишката на чантата.
	— Искаш ли да се видим пак някой ден?
	— С удоволствие.
	Денис проследи с поглед как Джуди прекосява алеята. Тя стигна до колата и пак се обърна.
	— През уикенда Тейлър ще играе софтбол с пожарникарите — подметна нехайно. — Мачът е в три.
	— О? — Денис успя да каже само толкова.
	— Ще бъда там, ако решиш да дойдеш.
	Денис й махна с ръка. Джуди седна зад волана и запали колата с едва различима усмивка, танцуваща върху устните й.


>	Тринайсета глава

	— Привет! Чудех се дали ще дойдете? — подвикна радостно Джуди.
	Беше събота следобед, малко след три. Денис и Кайл си проправяха път между зрителите по скамейките край игрището. Лесно откриха мястото — в парка нямаше друго със седалки, а самото поле бе оградено с телена мрежа. Оставиха колелата и Денис веднага забеляза Джуди сред тълпата; хвана ръката на Кайл и го поведе към горния ред на трибуната.
	— Здравей, Джуди! Не знаех, че в Едънтън има толкова много хора. Едва се промъквахме сред навалицата по улиците.
	Из централната част на града не се движеха автомобили, но пък гъмжеше от хора. По тротоарите бяха разпънати сергии с ръчно изработени стоки, пред които се трупаха купувачи. До дрогерията на Кук имаше детска работилница, където децата майсторяха сувенири от шишарки, филц, стиропор, балони и всевъзможни материали, предоставени от хората. На централния площад лунапаркът работеше с пълна пара. Пред касите за билети вече се виеха дълги опашки.
	Денис и Кайл тикаха колелата и попиваха празничната атмосфера. В парка също имаше храна и забавления в изобилие. На сенчестата поляна до пътя бяха организирали състезание по барбекю; наблизо предлагаха пържена риба. Мнозина си бяха устроили пикник и печаха хотдог и хамбургери на малки грилове.
	Джуди се помести да им направи място и Кайл седна между тях. Облегна се почти закачливо на Джуди и весело се разкикоти. После си извади самолетчето. Преди да тръгнат, Денис бе настояла да напълни джобовете си с дребни играчки, за да не се налага да му обяснява какво става на игрището и да се чуди как да го заинтригува.
	— О, за фестивала идват хора от цялата област — уточни Джуди. — Използват случая да се видят с приятели, да си поприказват надълго и нашироко. — Тя сръга лекичко Кайл. — Здрасти, Кайл! Как си?
	Със сериозно изражение той опря брадичка в гърдите си и вдигна играчката, за да й я покаже.
	— Амоует — каза въодушевен.
	Денис знаеше, че това е начинът му да общува на разбираемо за него ниво, ала го подтикна да отговори правилно. Потупа го по рамото.
	— Кажи „Добре съм, благодаря“.
	— Добре съм, благодаря. (Добуе съм, буагодая.)
	Кайл тактуваше с глава в ритъм със сричките, после отново се съсредоточи върху играчката. Денис го обгърна през рамо и кимна към игрището.
	— За кого сме?
	— И за двата отбора. Тейлър е от червените — отбора на доброволците пожарникари. В момента е на трета база. Синият отбор е съставен от полицаи и шерифи. Всяка година играят благотворително. Който изгуби, дарява петстотин долара за библиотеката.
	— Кой даде идеята? — попита многозначително Денис.
	— Аз, разбира се.
	— И библиотеката винаги печели?
	— Това е целта — кимна Джуди. — Момчетата обаче вземат много сериозно мача. На полето се води истинска битка. Знаеш колко е силно егото на мъжете.
	— Какъв е резултатът?
	— Четири на две за пожарникарите.
	Денис видя Тейлър — беше приклекнал и потупваше ръката си в ръкавица, готов за хвърляне. Питчърът вдигна високо топката и батърът я удари чисто, насочи я към централното поле, тя се приземи далеч от обсега на противниковите играчи и рънърът реализира точка, стопявайки разликата.
	— Карл Хадъл ли батира току-що?
	— Да. Карл е сред най-добрите. Двамата с Тейлър играеха заедно в гимназията.
	През следващия час Денис и Джуди наблюдаваха играта, разговаряха за Едънтън и насърчаваха и червените, и сините. Мачът продължаваше само седем ининга и се оказа по-интересен и оспорван, отколкото Денис очакваше. Кайл обаче се отегчи още след първия ининг. Играеше си ту над скамейките, ту под тях; катереше се и скачаше, подтичваше напред-назад. Денис се тревожеше да не го изгуби от поглед сред гъмжилото и често се изправяше да го следи. Станеше ли, очите на Тейлър се отклоняваха към нея. Беше я видял да пристига с Кайл и да си проправя път през публиката, без да забелязва как мъжете обръщат глава. Тейлър обаче виждаше как я обхождат възхитените им погледи. Денис носеше бяла блуза и черни къси панталони, разкриващи стройните й крака в подхождащи сандали; тъмната й коса, развяна от вятъра, се стелеше под раменете. Гледайки я, Тейлър изпитваше необяснима завист, че майка му, а не той седи до нея.
	Присъствието й го разсейваше и той се упрекваше мислено, ала винаги се улавяше със закъснение. Веднъж очите му се задържаха твърде дълго и тя му помаха. Той й махна в отговор със смутена усмивка, чудейки се защо, по дяволите, се чувства като проклет тийнейджър.

	* * *

	— Значи това е тя, а? — попита Мич, докато между инингите седяха под навеса край игрището.
	— Коя?
	— Денис. Жената, седнала до майка ти.
	— Не забелязах — отвърна разсеяно Тейлър, като въртеше бухалката и се стараеше да изглежда възможно най-безразличен.
	— Прав беше.
	— За какво?
	— Привлекателна е.
	— Мелиса го каза, не аз.
	— О… да — провлачи Мич.
	Тейлър обърна глава към игрището и Мич проследи погледа му.
	— Защо я зяпаше тогава? — настоя той.
	— Не съм я зяпал.
	— О — каза отново Мич и кимна.
	Дори не опита да прикрие самодоволната си усмивка.

	* * *

	През седмия ининг, при резултат 14:12, пожарникарите изоставаха, докато Тейлър чакаше реда си да батира. Поспрял за момент край оградата, Кайл го забеляза да си упражнява ударите.
	— Здуауей, Тейър — поздрави го въодушевено той, както при срещата им в „Мърчантс“.
	Тейлър се обърна и приближи до оградата.
	— Здрасти, Кайл. Радвам се да те видя. Как си?
	— Той е палникау — посочи Кайл.
	— Да — кимна Тейлър. — Интересен ли ти е мачът?
	Вместо да отговори, Кайл вдигна самолета, за да му го покаже.
	— Какво си е донесъл малкият мъж?
	— Амоует.
	— Хубав самолет.
	— Вземи! (Вуеми.)
	Подаде му играчката през оградата и след кратко колебание Тейлър протегна ръка. Докато разгледаше самолетчето, Кайл го наблюдаваше с гордо изражение. После Тейлър чу да го викат на полето.
	— Благодаря, че ми показа самолета си. Да ти го върна ли?
	— Вземи — повтори Кайл.
	Тейлър се подвоуми, преди да реши.
	— Добре, ще ми бъде талисман. Ще ти го донеса след малко.
	Постара се Кайл да види как прибира самолетчето в джоба си. Момчето сплете пръсти.
	— Става ли така? — попита Тейлър.
	Кайл не отговори, но явно нямаше възражения.
	Тейлър го погледна още веднъж, за да се увери, че са се разбрали, и пое на бегом към полето.
	Денис кимна към Кайл.
	— Мисля, че Кайл харесва Тейлър — каза тя.
	— Мисля, че чувството е взаимно — отвърна Джуди.

	* * *

	При втория удар Тейлър запрати топката към дясното поле — батираше с лявата ръка — и се втурна към първа база. Топката падна и подскочи три пъти, заблуждавайки филдъра, който изгуби равновесие, преди да я хвърли. Тейлър се почуди дали да продължи към първа база, но се довери на усета си и заложи на трета, до която се добра точно когато топката влиташе във вътрешното поле. При следващото батиране Тейлър отбеляза точка и резултатът се изравни. На излизане от игрището той подаде самолетчето на Кайл с доволна усмивка.
	— Е, малък мъж, казах ли ти, че ще ми донесе късмет? Имаш страхотен самолет.
	— Да, стуахотен.
	Това би било чудесен завършек на мача, ала уви. В седмия ининг полицаите победиха благодарение на неспасяем хоумрън на Карл Хадъл.

	* * *

	Когато мачът приключи, Денис и Джуди слязоха от трибуните заедно с другите зрители, готови за храната и бирата, които ги очакваха в парка. Джуди махна с ръка към детска площадка.
	— Закъснях — обясни тя. — Обещах да помогна при сервирането. Какво ще кажеш да се срещнем там?
	— Отивай. Аз ще взема Кайл.
	Кайл стоеше край оградата и наблюдаваше как Тейлър си събира екипировката под навеса. Когато Денис приближи и го повика, той не се обърна. Потупа го по рамото, за да привлече вниманието му.
	— Хайде, Кайл, да вървим!
	— Не — поклати глава той.
	— Мачът свърши.
	Кайл я погледна с угрижено изражение.
	— Не, той не е.
	— Не искаш ли да си поиграеш?
	— Той не е — повтори по-отривисто Кайл и леко смръщи вежди.
	Денис разбра какво предстои — по този начин синът й показваше недоволство, че е неспособен да се изрази добре. Това беше първата стъпка, която често водеше до неудържими гневни крясъци. А как умееше да пищи!
	Всички деца имат изблици от време на време и Денис не очакваше Кайл да е съвършен. Той обаче избухваше, когато е безпомощен да обясни какво иска да каже. Ядосваше се на Денис, че не го разбира. Денис се ядосваше, задето синът й не умее да се изразява, и оттам кълбото се разнищваше стремглаво.
	Още по-угнетяващи обаче бяха чувствата, които подобни инциденти отключваха. Всяка случка от този род напомняше на Денис, че Кайл има сериозен проблем, и макар да не го винеше и да съзнаваше колко погрешно и безумно постъпва, продължеше ли избликът по-дълго, тя не се стърпяваше и също започваше да му крещи. Толкова ли е трудно да свържеш няколко думи? Кога ще се научиш? Защо не си като другите деца? Защо не си нормален, за бога?
	После, стихнеше ли бурята, тя се чувстваше ужасно. Как е възможно, след като го обича толкова, да му говори такива неща? Как е възможно дори да ги помисли? Нощем будуваше с часове, взираше се в тавана и най-искрено се кореше, че е най-безсърдечната майка на света.
	Повече от всичко не искаше това да се случва тук. Овладя се и се зарече наум да не повишава тон.
	_Така… Започвам с известното… Не бързам… Той се старае…_
	— Той не е. — Денис повтори думите на Кайл.
	— Да.
	Улови го нежно за ръката, за да задържи вниманието му.
	— Какво не е той?
	— Не…
	Гласът му потрепери и стана по-писклив. Опита се да отдръпне ръката си.
	Определено на ръба на истеричен изблик.
	Денис пробва отново с въпроси, които със сигурност му бяха понятни.
	— Искаш да се прибереш вкъщи ли?
	— Не.
	— Изморен ли си?
	— Не.
	— Гладен ли си?
	— Не.
	— Кайл…
	— Не! — Той поклати глава и я прекъсна. Вече беше ядосан, бузите му бяха почервенели.
	— Той не е какво? — попита тя с цялото търпение, на което бе способна.
	— Той не е…
	Кайл тръсна нервно глава, отчаяно търсейки думите.
	— Не е… Кай — рече най-сетне.
	Денис съвсем се обърка.
	— Не си Кайл?
	— Да.
	— Ти не си Кайл — повтори тя, този път без въпросителна нотка. От опит знаеше колко е важно повторението. По този начин проверяваше, че двамата са на една и съща вълна.
	— Да.
	_Виж ти…_
	Денис обмисли загадката, после пак се обърна към сина си.
	— Как ти е името? Кайл ли се казваш?
	Кайл поклати глава.
	— Не е Кай. Той е мауък мъш.
	— Малък мъж? — попита тя, за да е сигурна, че е разбрала.
	Кайл кимна победоносно и се усмихна. Гневът му се бе разминал бързо, както се бе появил.
	— Той е мауък мъш — повтори той и Денис го изгледа изумена.
	Малък мъж.
	Божичко, колко ли ще продължи _това_?
	В същия момент към тях приближи Тейлър, метнал през рамо сака с екипировката си.
	— Здравей, Денис? Как си?
	Свали си шапката и избърса чело с опакото на дланта. Денис го погледна, все още озадачена.
	— Не съм сигурна — отговори честно.

	* * *

	Тримата тръгнаха заедно из парка и Денис описа как е протекъл разговорът с Кайл. Когато приключи, Тейлър потупа Кайл по гърба.
	— Малък мъж, а?
	— Да. Той е мауък мъш — отговори гордо Кайл.
	— Не го насърчавай — поклати глава Денис.
	Цялата история явно се стори доста занимателна на Тейлър и той не го скри. Кайл, от друга страна, се взираше в него, сякаш е едно от чудесата на света.
	— Но Кайл наистина е малък мъж — защити го Тейлър. — Нали?
	Кайл кимна, доволен да има съюзник. Тейлър разкопча сака и бръкна вътре. Извади стара бейзболна топка и я подаде на Кайл.
	— Харесва ли ти? — попита го.
	— Тоуа е топка — отговори Кайл.
	— _Бейзболна_ топка — подчерта сериозно Тейлър.
	Кайл се замисли.
	— Да — прошепна той. — Бесбоуна топка.
	Стисна я в малката си ръчичка и я огледа внимателно, сякаш търси тайна, известна само на него. После вдигна глава и забеляза детската пързалка в далечината. Изведнъж тя измести всичко друго от ума му.
	— Иска да тиша — каза Кайл и погледна очаквателно към майка си. — Там! — посочи къде смята да отиде.
	— Кажи „Искам да тичам“.
	— Искам да тишам — отрони Кайл.
	— Добре. Но не се отдалечавай много! — предупреди го Денис.
	Кайл хукна към детската площадка — вързопче бликаща енергия. За щастие площадката се намираше близо до мястото, където бяха подредени масите — Джуди го беше избрала именно заради това, понеже почти всички зрители на мача водеха децата си. Денис и Тейлър проследиха с поглед Кайл.
	— Чудесно момченце — усмихна се Тейлър.
	— Благодаря. Добро дете е.
	— Това нещо с малкия мъж не е голям проблем, нали?
	— Не е, като се замисля. Преди два месеца имаше епизод с Годзила. Искаше да го наричам така, иначе не ми отговаряше.
	— Годзила?
	— Да. Доста смешно ми се струва сега. Но тогава… Боже! Веднъж бяхме в магазина и Кайл изчезна нанякъде. Ходех между рафтовете и подвиквах: „Годзила!“. Да беше видял как ме зяпаха хората! Когато Кайл най-после благоволи да се върне, една старица ме изгледа, все едно съм извънземно. Питаше се сигурно що за майка би кръстила детето си Годзила.
	Тейлър се засмя.
	— Страхотна история.
	— Да, страхотна…
	Денис подбели очи с изражение, в което се примесваха задоволство и самоирония. Погледите им се срещнаха и двамата извърнаха глава след няколко дълги секунди. Продължиха да вървят в мълчание и на вид не се отличаваха по нищо от другите млади двойки в парка.
	Тейлър обаче току я стрелваше с поглед. Тя беше ослепителна под лъчите на топлото юнско слънце. Очите й, забеляза, бяха с цвят на нефрит, екзотични и загадъчни. Беше по-ниска от него — може би метър и шейсет — и се движеше с грацията на жена, която знае мястото си в света. Нещо повече — долавяше интелигентността й в търпението, с което се отнасяше към сина си, и в обичта й към него. За Тейлър тези неща бяха наистина важни.
	Мелиса, даде си сметка той, всъщност бе излязла права.
	— Играхте добре — каза Денис, прекъсвайки потока на мислите му.
	— Но не спечелихме.
	— Ти се представи отлично. Това не е маловажно.
	— Но не спечелихме — повтори Тейлър.
	— Типично по мъжки. Надявам се Кайл да не е толкова честолюбив.
	— Но ще бъде. Не зависи от него. В гените ни е.
	Денис се засмя.
	— Защо реши да станеш доброволец в пожарната? — попита го след кратко мълчание тя.
	Въпросът извика в ума му образа на баща му. Тейлър преглътна, пропъждайки представата.
	— Исках го още от малък — отговори той.
	Денис долови лека промяна в тона му, ала изражението му не издаваше нищо. Взираше се в тълпата с неразгадаемо лице.
	— Каква е процедурата? Когато си доброволец, имам предвид. Викат те при произшествие?
	Той сви рамене с необяснимо облекчение.
	— В общи линии.
	— Така ли откри колата ми? Някой се обади в пожарната?
	Тейлър поклати глава.
	— Не, беше случайност. Повикаха всички заради бурята. Имаше скъсани електрически кабели. Обикалях шосетата и поставях сигнални светлини, та хората да ги забележат навреме. Зърнах колата ти и спрях, за да проверя какво има.
	— И ме намери — каза тя.
	Той забави крачка и я погледна. Очите му с цвят на небе се впиха в нейните.
	— И те намерих — повтори той.

	* * *

	Масата беше отрупана с достатъчно храна да засити цяла армия — горе-долу толкова бяха хората, които се разхождаха наоколо.
	На грилове отстрани се печаха бургери; четири грамадни хладилни чанти бяха пълни с лед и бира. Когато наближиха, Тейлър захвърли сака на земята до купчина други чанти, и си взе бира.
	— Искаш ли? — попита я, все още приведен над хладилната чанта.
	— Да, ако има достатъчно.
	— Има много. Ако изпием всичко, ще се молим тази вечер в града да няма произшествия. Трудно ще се намери кой да откликне.
	Подаде й кутийка и тя я отвори. Не си падаше по алкохола дори през годините преди раждането на Кайл, но в горещия ден бирата бе съблазнителна.
	Тейлър отпи голяма глътка. Джуди ги забеляза, остави купчина картонени чинии по средата на една от масите и дойде при тях. Потупа леко Тейлър по рамото.
	— Съжалявам, че изгубихте мача — подсмихна се. — Дължите ми петстотин долара.
	— Благодаря за моралната подкрепа.
	Джуди се засмя и се обърна към Денис.
	— Е, искаш ли да те запозная с местните? — попита тя.
	— Разбира се, но първо ще нагледам Кайл.
	— Той е добре. Видях го току-що. На пързалката е.
	Като радар Денис го откри почти на мига. Играеше си, но изглеждаше прегрял. Дори отдалеч се виждаше колко е зачервено лицето му.
	— Може ли да му занеса нещо за пиене? Вода или нещо газирано?
	— Разбира се. Какво обича? Имаме кока-кола, спрайт, билкова бира…
	— Спрайт.
	С крайчеца на окото си Тейлър зърна Мелиса и Ким — бременната съпруга на Карл Хадъл — да приближават, за да ги поздравят. Мелиса беше със същото триумфално изражение както онзи ден, когато го бяха поканили на вечеря. Несъмнено ги беше видяла да вървят заедно.
	— Дай на мен! — предложи припряно Тейлър, за да си спести злорадството й. — Виждам, че неколцина идват да се запознаят с теб.
	— Сигурен ли си? — попита Денис.
	— Напълно — кимна той. — Кутийка ли да му занеса, или чаша?
	— Чаша.
	Тейлър отпи още една глътка от бирата и се запъти към другия край на масата да вземе питието за Кайл, разминавайки се на косъм с Мелиса и Ким.
	Джуди им представи Денис и след кратко предисловие двете я отмъкнаха да я запознаят с приятелите си.
	Срещите с непознати смущаваха Денис, но сега не й беше толкова трудно, колкото си представяше. Лежерната атмосфера — деца притичваха насам-натам, всички бяха облечени лятно, смееха се и се шегуваха — й помогна да се отпусне. Почувства се като на семейно събиране, където всеки е добре дошъл.
	През следващия половин час се запозна с десетина души и както бе споменала Джуди, почти всички имаха деца. Имената се редяха бързо — техните и на децата им — и повечето й се губеха; постара се обаче да запомни как се казват хората, които изглеждаха на нейната възраст.
	После дойде време за обяда; свалиха наденичките от скарата и от всички посоки към масите доприпкаха деца.
	Кайл, разбира се, не дойде с тях. Странно, но и Тейлър сякаш бе потънал вдън земя. Не беше го виждала, откакто се бе запътил към пързалката. Денис огледа тълпата, чудейки се дали не се е измъкнал тихомълком. Не го откри.
	Заинтригувана, погледна към детската площадка и ги видя — двамата стояха на няколко крачки един от друг. Разбра какво правят и дъхът й секна. Не повярва на очите си. Примижа и погледна пак.
	Застинала, проследи как Тейлър подхвърля леко бейзболната топка към Кайл. Синът й стоеше с протегнати ръце, сближил лакти. Не помръдна нито мускул, докато топката летеше във въздуха. Ала като по чудо тя падна право в малките му длани.
	Денис наблюдаваше поразена.
	Тейлър Макейдън учеше сина й как се лови бейзболна топка.

	* * *

	Последният удар на Кайл не улучи целта — както и повечето предишни. Тейлър не успя да хване топката, която прелетя край него и се приземи сред ниската трева. Докато я вземаше, той забеляза Денис да приближава към тях.
	— Здрасти — поздрави я небрежно. — Ние двамата си подхвърляме топка.
	— Това ли правехте през цялото време? — попита тя, все още неспособна да скрие удивлението си.
	Досега Кайл не бе пожелавал нито веднъж да поиграе с бейзболна топка. Десетки пъти се бе опитвала да го заинтригува, но той отказваше дори да пробва. Кайл обаче не беше единствената причина за изненадата й; Тейлър бе втората. За пръв път някой отделяше време да научи Кайл на нещо ново, нещо, което правят другите деца.
	Тейлър играеше с Кайл. Никой не играеше с Кайл.
	Тейлър кимна.
	— Горе-долу. Явно му харесва.
	Кайл видя майка си и махна с ръка.
	— Здуауей, маамо — подвикна й.
	— Забавляваш ли се? — попита тя.
	— Той хвърля — каза развълнувано Кайл. (Той хуъля.)
	Денис се усмихна.
	— Виждам. Беше добър удар.
	— Той хвърля — повтори Кайл, съгласен с нея.
	Тейлър попривдигна козирката на шапката си.
	— Има ловка ръка — отбеляза той, сякаш да обясни защо не е уловил топката.
	Денис се втренчи в него.
	— Как успя да го убедиш?
	— Да хвърляме топка ли? — Тейлър сви рамене, явно недоумяваше в какво се състои постижението му. — Всъщност той даде идеята. Изпи си спрайта и запрати топката по мен. Без малко да ме удари по главата. Хвърлих му я обратно и му показах как да я хваща. Бързо се научи.
	— Хуъляй! — подвикна нетърпеливо Кайл и протегна ръце.
	Тейлър погледна към Денис да се увери, че не възразява.
	— Давай! Искам да видя това още веднъж — каза тя.
	Тейлър зае мястото си на няколко крачки от Кайл.
	— Готов ли си? — попита го.
	Съсредоточен до краен предел, Кайл не отговори. Обзета от нервно очакване, Денис скръсти ръце.
	Топката описа дъга във въздуха, удари Кайл по китката, подскочи към гърдите му като топче за пинбол и падна на земята. Кайл веднага я вдигна, прицели се и я хвърли. Този път улучи целта и Тейлър я улови, без да помръдне.
	— Добър удар — каза той.
	Топката летя напред-назад още няколко пъти, преди Денис най-сетне да проговори.
	— Време ли е за почивка? — попита тя.
	— Само ако Кайл иска — отговори Тейлър.
	— О, той може да продължава така до безкрай. Хареса ли му нещо, не иска да спира.
	— Забелязах.
	Денис подвикна на Кайл:
	— Хайде, миличък, последен път!
	Кайл знаеше какво значи това. Прицели се грижливо, преди да хвърли топката. Тя се отклони надясно и Тейлър пак не успя да я хване. Търкулна се близо до Денис. Тя се наведе да я вдигне и в същия момент Кайл тръгна към нея.
	— Така ли е винаги? Без спорове? — попита Тейлър, видимо впечатлен от сговорчивостта на Кайл.
	— Да. В това отношение е много разбран.
	Кайл застана до нея, тя го вдигна и го прегърна.
	— Добре играеш с бейзболната топка.
	— Да — съгласи се радостно той.
	— Искаш ли да отидеш на пързалката? — попита Денис.
	Кайл кимна и тя го пусна на земята. Той веднага се обърна и пое към площадката.
	Щом останаха сами, Денис се обърна към Тейлър.
	— Много мило постъпи, но нали знаеш, че не беше необходимо да стоиш при него през цялото време?
	— Знам. Но ми беше приятно. Забавно е с него.
	Денис се усмихна признателно, замислена колко рядко чува подобни думи за сина си.
	— Храната е готова, ако си огладнял — каза тя.
	— Още не, но ще си допия бирата.
	Кутийката му стоеше на пейката близо до детската площадка. Двамата тръгнаха натам. Тейлър взе бирата и отпи глътка. От ъгъла, под който я надигна, Денис разбра, че е почти недокосната. Забеляза, че по бузата му се стича струйка пот. Тъмната му коса се подвиваше овлажняла под шапката, ризата му лепнеше върху гърдите. Синът й не му беше дал отдих.
	— Искаш ли да поседнем? — попита той.
	— Разбира се.
	Междувременно Кайл се бе преместил от пързалката към катерушката. Покатери се, протегна ръце нагоре и се запрехвърля от лост на лост.
	— Гледай, мамо! — извика внезапно той. (Гуедай, маамо!)
	Денис се обърна и го видя как скача, прелита три-четири стъпки и се приземява с тупване. Изправи се бързо и изтупа пръстта от коленете си с широка усмивка.
	— Внимавай! — подвикна му тя.
	— Той скочи — отговори Кайл. (Той шкочи.)
	— Да, ти скочи.
	— Той скочи — повтори Кайл.
	Докато Денис гледаше към сина си, Тейлър наблюдаваше как гърдите й се повдигат и спускат при всяко вдишване. Тя кръстоса крака и движението, незнайно защо, му се стори странно чувствено.
	Когато се обърна отново към него, той се постара да подхване безопасна тема.
	— Е, успя ли да се запознаеш с всички?
	— Да, мисля. Изглеждат добри хора.
	— Такива са. Познавам повечето от дете.
	— Харесвам и майка ти. Чувствам я като близък приятел.
	— Тя е мила жена.
	Няколко минути продължиха да наблюдават Кайл. Той пробваше всички възможности, предоставени от детската площадка. Пързаляне, катерене, скачане, пълзене. Изглежда бе събирал неограничен запас от енергия за подобни случаи. Въпреки жегата и влагата не забавяше темпото нито за миг.
	— Май вече съм готов за един бургер — каза Тейлър. — Ти си обядвала вече.
	Денис си погледна часовника.
	— Не съм, но не можем да останем. Тази вечер съм на работа.
	— Ще си тръгвате ли? Толкова скоро?
	— Наближава пет. Трябва да нахраня Кайл и да се подготвя за работа.
	— Защо да не хапне тук? Има много храна.
	— Кайл не яде хотдог и чипс. Придирчив е.
	Тейлър кимна замислен.
	— Искаш ли да ви откарам вкъщи? — попита след продължително мълчание.
	— Дойдохме с колелата.
	— Знам.
	Денис веднага разбра, че това е повратен момент за тях. Спокойно можеше да се прибере сама и Тейлър го знаеше. Предложи да я изпрати, въпреки че обядът и приятелите му го чакаха наблизо. Беше очевидно, че иска тя да приеме; изражението му не оставяше никакво съмнение. За разлика от онзи ден, когато услужливо й пренесе покупките, този път на преден план бе не вежливостта, а възможността помежду им да се случи нещо.
	Лесно би било да каже „не“. Животът й беше достатъчно труден — наистина ли искаше да прибави още усложнения? Разумът й нашепваше, че няма време, че идеята не е добра, а и почти не го познава. Мислите преминаха бързо през ума й с абсолютна убедителност, ала от устата й изненадващо се чу:
	— Да, благодаря.
	Отговорът, изглежда, учуди и него. Той отпи глътка бира и кимна безмълвно. Тогава Денис долови у него същата свенливост, която бе забелязала в „Мърчантс“, и внезапно осъзна какво е отказвала да признае пред себе си.
	Не беше дошла на фестивала заради Джуди, нито за да завърже нови запознанства.
	Беше дошла да види Тейлър Макейдън.

	* * *

	Мич и Мелиса проследиха с поглед как Тейлър и Денис се отдалечават. Мич се приведе към съпругата си и прошепна:
	— Е, как ти се стори тя?
	— Много мила — отговори искрено Мелиса. — Но не зависи само от нея. Познаваш Тейлър. Той ще реши как ще се развият нещата.
	— Дали ще си допаднат?
	— Познаваш го по-добре от мен. Как мислиш?
	Мич сви рамене.
	— Не съм сигурен.
	— Нима? Знаеш колко очарователен може да бъде Тейлър. Надявам се този път да не нарани нечии чувства.
	— Той ти е приятел, Мелиса. Изобщо не познаваш Денис.
	— Прав си. Затова винаги му прощавам.


>	Четиринайсета глава

	— Пикап великан! — възкликна Кайл. (Пикап веуикан.)
	Черният додж с грамадни гуми имаше два прожектора и як теглич, монтиран на предната броня; над седалките в кабината имаше поставка за ловна пушка, а в багажника отзад — сребрист сандък с инструменти.
	За разлика от другите подобни машини, които Денис бе виждала обаче, тази не изглеждаше парадно. Боята бе помътняла и изжулена; страничната броня беше хлътнала точно до вратата откъм шофьорското място. Едното огледало за задно виждане беше смъкнато и на мястото му имаше дупка с поръждавели краища; дебел слой кал покриваше цялата долна половина на пикапа.
	Кайл закърши ръце от неудържимо вълнение.
	— Пикап веуикан — повтори той.
	— Харесва ли ти? — попита Тейлър.
	— Да — закима ентусиазиран Кайл.
	Тейлър натовари велосипедите отзад и отвори вратата на кабината. Повдигна Кайл, за да стигне до високата стъпенка, и показа на Денис къде да се хване, за да се качи по-лесно. Запали колата и поеха към покрайнините на градчето. Кайл седеше удобно между тях. Сякаш разбрал, че предпочита да остане сама с мислите си, Тейлър не продумваше и тя му беше благодарна за това. Някои хора се смущават от мълчанието; смятат го за празнина, която непременно трябва да се запълни. Той явно не беше сред тях. Стигаше му просто да шофира.
	Минутите течаха, умът й блуждаеше. Гледаше как боровете се нижат един по един край тях, все още смаяна, че е в пикапа с него. С крайчеца на окото си го виждаше как следи съсредоточено пътя. Както бе забелязала от самото начало, той не притежаваше правилни черти. Ако се бяха разминали на улица в Атланта, вероятно не би се обърнала след него. Не беше типичен красавец, но притежаваше сурова привлекателност. Лицето му беше смугло и издължено; слънцето бе прорязало ситни бръчици по скулите и около очите му. Талията му беше тясна, раменете — мускулести, все едно години наред е пренасял тежки товари. Ръцете му изглеждаха заякнали от заковаване на хиляди пирони. Нищо чудно всъщност; работата сякаш бе изваяла целия му външен вид.
	Денис се запита дали се е женил. Нито той, нито Джуди бяха казвали подобно нещо. Хората не обичат да обсъждат минали грешки. Тя също споменаваше Брет само по необходимост. Все пак нещо у Тейлър я караше да се съмнява, че се е обвързвал. Край барбекюто в парка неволно бе забелязала, че единствен той е сам.
	На Черити Роуд Тейлър забави, взе завоя и пак увеличи скоростта. Бяха почти до къщата им.
	След минута стигнаха до чакълената алея, той намали и спря плавно. Остави двигателя на празен ход и Денис се обърна изненадана към него.
	— Е, малък мъж? — каза той. — Искаш ли да караш?
	Кайл го погледна.
	— Хайде! — махна му Тейлър. — Ти ще шофираш!
	Кайл се поколеба. Тейлър му махна отново и го взе в скута си. Намести ръцете му в горната част на кормилото и вдигна длани, готов да се намеси при необходимост.
	— Потегляме ли?
	Кайл не отговори, но Тейлър бавно отпусна спирачката и пикапът се плъзна напред.
	— Хайде, малък мъж, карай!
	Леко несигурен, Кайл стисна волана с разширени очи, осъзнал, че наистина му поверяват управлението. Завъртя рязко волана наляво. Пикапът реагира и кривна в тревата. Насочи се към оградата и Кайл завъртя волана в другата посока. Завоят беше тромав, но някак си се върнаха на алеята. Движеха се с не повече от пет мили в час, ала по лицето на Кайл грейна широка усмивка и той се обърна към майка си с изражение „Гледай какво правя!“. Засмя се доволно и пак завъртя волана.
	— Той кара! — възкликна. (Той кауа.)
	Пикапът се търкаляше към къщата, описвайки широка спирала. Успяха да пропуснат всички дървета (благодарение на дискретната, ала навременна промяна на курса, внасяна от Тейлър) и когато Кайл се заля от смях за втори път, Тейлър намигна на Денис.
	— Татко ми даваше да карам. Реших, че и на Кайл ще му хареса.

	* * *

	Напътстван от Тейлър — с думи и действия — Кайл паркира пикапа в сянката на магнолията. Тейлър отвори вратата и смъкна Кайл долу. Той позалитна, после тръгна към къщата.
	Двамата го наблюдаваха мълчаливо. Най-сетне Тейлър извърна поглед и прочисти гърло.
	— Ще сваля колелата — каза той и скочи от кабината.
	Замаяна, Денис не помръдна. Тейлър я бе изненадал отново. Два пъти в един и същи следобед бе направил нещо мило за Кайл, нещо, смятано за нормално в живота на другите деца. Първия път бе занемяла удивена, вторият обаче бе докоснал неочаквана струна. Като майка тя можеше да обича и да закриля Кайл, но не беше всесилна — не можеше да накара другите да го приемат. Беше очевидно обаче, че Тейлър вече го е приел, и гърлото й се сви леко.
	След четири и половина години Кайл най-после имаше приятел.
	Тя чу глух тропот и усети как пикапът се накланя. Тейлър се беше качил в каросерията. Денис си пое дъх, отвори вратата и слезе долу.
	Тейлър свали колелата на алеята и с плавен подскок се смъкна от каросерията. Все още развълнувана, Денис погледна към Кайл и го видя да стои до входната врата. Слънцето надничаше иззад дърветата и криеше лицето на Тейлър в сянка.
	— Благодаря, че ни докара — каза Денис.
	— За мен беше удоволствие — отвърна тихо той.
	Застанала близо до него, Денис неволно си го представи как хвърля бейзболната топка на сина й и как му помага да управлява пикапа. В този момент тя разбра, че иска да научи повече за Тейлър Макейдън. Искаше да прекара повече време с него, да опознае човека, проявил такава доброта към сина й. И най-вече искаше той да чувства същото.
	Усети как започва да се изчервява и вдигна длан над челото си, за да заслони очи от слънцето.
	— Имам малко време. Искаш ли да изпием по чаша чай, преди да тръгна на работа? — попита тя, следвайки инстинкта си.
	Тейлър побутна нагоре шапката си.
	— Звучи добре, ако не те затруднявам.
	Изтъркаляха колелата до задната веранда и ги оставиха там, после влязоха вътре през вратата с олющена и напукана боя. В къщата не беше кой знае колко по-прохладно и Денис остави задната врата отворена, за да раздвижи въздуха. Кайл ги последва вътре.
	— Ще налея чай — каза Денис на Тейлър, стараейки се да прикрие ненадейната нервност в гласа си.
	Извади каната от хладилника, пусна по няколко кубчета лед в чашите и подаде едната на Тейлър. Своята остави на плота, усещайки осезаемо колко е близо до него. Обърна се към Кайл с надеждата Тейлър да не долови чувствата й.
	— Искаш ли нещо за пиене?
	Кайл кимна.
	— Той иска вода. (Той иска уода.)
	Благодарна, че я откъсват от мислите й, тя напълни чаша и му я подаде.
	— Готов ли си за баня? Плувнал си в пот.
	— Да — кимна Кайл и отпи глътка от малката си пластмасова чаша, разливайки вода върху блузата си.
	— Ще отида да му напълня ваната. Връщам се веднага — каза Денис на Тейлър.
	— Разбира се. Не бързай.
	Денис изведе Кайл от кухнята и след малко далечният ромон на гласа й се примеси с шум на течаща вода. Тейлър се облегна на плота и огледа кухнята с око на строител. Знаеше, че преди Денис да дойде, поне две години в къщата не е живял никой и въпреки положените усилия кухнята изглеждаше овехтяла. Подът беше хлътнал, балатумът — пожълтял от времето. Вратите на три шкафчета висяха от пантите, мивката капеше и водата бе оставила ръждиви ивици по порцелана. Хладилникът несъмнено бе наследен заедно с къщата — имаха такъв, когато беше малък. Не беше виждал подобен от години.
	Беше очевидно обаче, че Денис се е постарала да придаде на кухнята приличен вид. Беше чисто и спретнато; съдовете бяха прибрани, плотовете — изтъркани до блясък, разнищена кърпа за чинии бе сгъната грижливо до мивката. До телефона имаше купчина писма, които явно бяха старателно сортирани.
	Върху дървена масичка до задната врата бяха подредени учебници, подпрени на две малки саксии със здравец. Любопитен, Тейлър приближи и разгледа заглавията. Всички бяха посветени на детското развитие. На полицата отдолу лежеше дебела синя папка с етикет с надпис „Кайл“.
	Водата спря да тече и Денис се върна в кухнята, осъзнавайки с пределна яснота от колко дълго не е оставала сама с мъж. Чувството беше странно; напомняше живота й отпреди много време, преди светът да се промени.
	Видя Тейлър да разглежда учебниците, взе си чашата и тръгна към него.
	— Интересни четива — отбеляза той.
	— Понякога.
	Гласът й прозвуча неузнаваемо, но Тейлър явно не забеляза.
	— Кайл?
	Тя кимна и той посочи папката.
	— Какво е това?
	— Записките ми. Когато учим заедно, отбелязвам какво е казал, как го е казал и кое го затруднява… такива неща. Така следя напредъка му.
	— Доста сериозна работа.
	— Да. — Тя замълча. — Искаш ли да седнем?
	Настаниха се до кухненската маса и макар че Тейлър не попита, Денис обясни — доколкото й беше ясно — какъв е проблемът на Кайл. Тейлър я изслуша, без да я прекъсва.
	— Значи работиш с него всеки ден? — попита той накрая.
	— Не, почиваме в неделя.
	— Защо езикът го затруднява толкова?
	— Това е магическият въпрос — поклати глава тя. — Никой не знае точния отговор.
	Тейлър кимна към масичката.
	— Какво пише в книгите?
	— Не много. Описват говорните затруднения при децата, но те обикновено са част от по-общ проблем — аутизъм например. Препоръчват терапия, без да уточняват коя е най-подходяща. Има различни теории кой подход е най-резултатен.
	— А лекарите?
	— Те пишат учебниците.
	Тейлър се втренчи в чашата си, припомняйки си разговорите с Кайл, после вдигна глава.
	— Всъщност не говори толкова зле — каза искрено. — Разбирах го и мисля, че той също ме разбира.
	Денис прокара нокът по една от пукнатините в масата. Мили думи, помисли си, макар и не напълно верни.
	— През последната година напредна доста.
	Тейлър се приведе към нея.
	— Не го казвам просто така — подчерта сериозно. — Наистина го мисля. Когато играехме на топка, той ме подканваше да я хвърля, а хванеше ли я, повтаряше „Добра работа“.
	Три думи всъщност. Хвърляй. Добра работа. Денис би могла да отговори: „Не е много, като се замислиш, нали?“. Думите на Тейлър обаче бяха добронамерени, а и в момента не й се обсъждаха ограничените говорни способности на Кайл. Интересуваше я повече мъжът, седнал срещу нея. Тя кимна, събирайки мислите си.
	— Според мен ти също имаш принос, не само Кайл. За разлика от мнозина, ти си търпелив с него. Напомняш ми някои от учителите, които ми бяха колеги.
	— Била си учителка?
	— Преподавах три години, преди Кайл да се роди.
	— Харесваше ли ти?
	— Много. Работех с второкласници, чудесна възраст. Децата харесват учителите си и все още са изключително любознателни. Чувстваш, че наистина играеш важна роля в живота им.
	Тейлър отпи от чая, наблюдавайки я съсредоточено над ръба на чашата. Следеше изражението й, докато му разказваше за миналото си, заобиколена от своите вещи, и му се струваше, че сега изглежда някак по-топла, не толкова предпазлива както преди. Усети също, че не е привикнала да говори за себе си.
	— Ще се върнеш ли?
	— Някой ден — отговори Денис. — След няколко години може би. Ще видим… — Тя поизправи рамене. — А ти? Каза, че си строител?
	Тейлър кимна.
	— От дванайсет години.
	— Къщи ли строиш?
	— Правил съм и това, но се занимавам главно с ремонти и преустройства. Когато започнах, намирах само такава работа, защото никой друг не я искаше. На мен обаче ми харесва — по-интересно е, отколкото да изградиш нещо ново. Налага се да се съобразяваш с наличното и нищо не се оказва толкова лесно, колкото си очаквал. А и повечето хора разполагат с ограничени средства, забавно е да измисляш идеи как да направиш всичко възможно най-добре, вмествайки се в бюджета.
	— Би ли успял да направиш нещо за тази къща?
	— Може да изглежда като чисто нова. Зависи колко си склонна да похарчиш.
	— Ами… десет долара прогарят дупка в джоба ми — усмихна се дръзко тя.
	Тейлър улови брадичка.
	— Хм… — Лицето му доби сериозно изражение. — Ще минем без гранитни плотове и вграден фризер — каза той и двамата се засмяха. — А работата в „Ейтс“? Допада ли ти? — попита той.
	— Да. Точно от такава имам нужда в момента.
	— Как ти се струва Рей?
	— Чудесен е. Разреши Кайл да спи в задната стаичка, докато работя. Спести ми доста грижи.
	— Разказвал ли ти е за децата си?
	Денис повдигна леко вежди.
	— Майка ти ми зададе същия въпрос.
	— Е, който е живял дълго тук, знае всичко за всички. Затова въпросите са еднакви. Градът е малък.
	— Трудно е да останеш анонимен, а?
	— Невъзможно.
	— Ами ако живея уединено?
	— Тогава ще те одумват за това. Но не е толкова зле, щом свикнеш. Повечето хора не са лоши, а само любопитни. Стига да не вършиш нещо неморално или незаконно, оставят те на мира. Просто убиват времето, защото тук не се случва кой знае какво.
	— А ти какво обичаш да правиш? Когато си свободен, имам предвид?
	— Работата и пожарната запълват времето ми. Успея ли да се измъкна, ходя на лов.
	— Приятелите ми в Атланта не биха одобрили хобито ти.
	— Какво да кажа… Аз съм старо момче от Юга.
	Денис отново се изненада колко различен е Тейлър от мъжете, с които бе излизала. Не само по отношение на очевидното — какво работи и външен вид — но и защото изглеждаше доволен в света, който си бе създал. Не мечтаеше за слава и величие, не се стремеше да спечели милиони долари и не замисляше амбициозни планове за преуспяване. Напомняше реликва от отминало време, когато светът не е бил толкова сложен и простичките неща са имали най-важно значение.
	Докато мислеше за него, Кайл извика от банята. Тя си погледна часовника. Видя, че Ронда ще дойде да я вземе след половин час, а още не беше готова. Тейлър прочете мислите й и допи чая.
	— Време е да тръгвам.
	Кайл извика отново и Денис му отговори:
	— Идвам, миличък. — Обърна се към Тейлър: — В парка ли ще се върнеш?
	Тейлър кимна.
	— Сигурно се чудят къде съм.
	Тя се подсмихна многозначително.
	— Дали ни одумват?
	— Вероятно.
	— Трябва да свикна с това, предполагам.
	— Не бой се. Ще ги уверя, че това не значи нищо.
	Очите й се стрелнаха към неговите и погледът му пробуди нещо у нея, нещо внезапно и неочаквано. Преди да възпре думите, те вече бяха излезли от устата й:
	— За мен значеше нещо.
	Тейлър продължи да я гледа мълком и по бузите и врата й плъзна руменина. Той се озърна из кухнята, после сведе очи към пода и накрая пак ги насочи към нея.
	— Ще работиш ли утре вечер? — попита я.
	— Не — отвърна тихо тя.
	Тейлър си пое дълбоко дъх. _Боже, колко е красива!_
	— Искаш ли да ви заведа с Кайл на лунапарка? Сигурен съм, че въртележките ще му харесат.
	Макар да предвиждаше поканата, тя все пак усети облекчение, когато го чу да произнася гласно думите.
	— Разбира се — кимна леко.

	* * *

	По-късно през нощта Тейлър лежеше буден и размишляваше как денят, започнал най-обикновено, е донесъл нещо неочаквано. Не разбираше как точно се е случило… цялата ситуация с Денис приличаше на търкулната снежна топка, върху която няма власт.
	Денис бе интелигентна и привлекателна, разбира се. Всеки би го признал. Но той беше срещал привлекателни и умни жени и преди. Нещо у нея обаче, нещо в отношенията им още отсега бе разклатило леко самообладанието му. Как да определи какво изпитва, когато е с нея? Спокойствие може би, поради липса на по-добра дума.
	Звучи безсмислено, каза си той, преобърна възглавницата и я отупа за по-удобно. Почти не я познава. Разговаряли са съвсем накратко. Виждал я е точно три пъти. Сигурно изобщо не е каквато си я представя.
	А и не искаше да се въвлича. Беше минавал по този път.
	Тейлър отметна одеялото с внезапно раздразнение.
	Защо, за бога, й предложи да я закара до дома й? Защо я покани утре?
	И най-важното — защо отговорите на тези въпроси го изпълваха с тревога?


>	Петнайсета глава

	Неделята бе благодатно по-прохладна от предишния ден. Призори вятърът бе довял мрежести облаци, които възпираха слънцето да излива цялата си ярост. Вечерникът задуха точно когато Тейлър паркира на алеята. Минути преди шест пикапът му мина с подрусване през хлътнатините, разпръсквайки чакъл с гумите си. Тейлър скочи на земята и като по даден знак Денис излезе на верандата, облечена в избелели джинси и блуза с къси ръкави.
	Надяваше се да не й личи колко е нервна. Не беше ходила на среща сякаш от цяла вечност. Кайл, разбира се, щеше да е с тях и срещата не бе съвсем по правилата, ала усещането беше истинско. Почти цял час се колеба какво да облече, а после дълго се чуди дали изборът й е подходящ. Едва когато видя, че и той носи джинси, задиша по-спокойно.
	— Здравей — поздрави я Тейлър. — Нали не закъснях?
	— Не. Идваш точно навреме — отговори тя.
	Той се почеса разсеяно по скулата.
	— Къде е Кайл?
	— Вътре е. Ще отида да го доведа.
	След минута бяха готови да тръгнат. Докато Денис заключваше вратата, Кайл хукна през двора.
	— Здуауей, Тейър — извика той.
	Тейлър му помогна да се качи в пикапа както предишния ден.
	— Здрасти, Кайл. Ходи ли ти се на лунапарк?
	— Пикап веуикан — закима радостно Кайл и веднага се настани зад волана. Опита да го завърти и Денис го чу да издава звуци като боботещ двигател.
	— Цял ден говори за пикапа ти — обясни тя, приближавайки до колата. — Тази сутрин намери автомобилче „Мачбокс“, което прилича на него, и не го остави нито за минута.
	— А самолетът?
	— Той беше зеницата на окото му вчера. Днес е пикапът.
	Тейлър кимна към колата.
	— Разрешаваш ли да шофира пак?
	— Едва ли ще позволи да му откажеш.
	Тейлър й махна да се качва, отстъпи настрани и тя долови лъх на одеколон. Нищо специално, вероятно купен от местната дрогерия, но все пак трогателен жест. Кайл се отмести да направи място на Тейлър, после веднага пропълзя в скута му.
	Денис сви рамене с изражение „Казах ти“. Усмихнат, Тейлър запали колата.
	— Хайде, малък мъж, потегляме!
	Пак описаха широка спирала, подскачайки на зигзаг покрай дърветата по моравата. Щом наближиха шосето, Кайл слезе доволен от скута на Тейлър и след няколко минути стигнаха до центъра на града, където се намираше лунапаркът.
	През цялото време Тейлър сочеше уредите по контролното табло и обясняваше на Кайл за какво служат. Беше ясно, че момчето не разбира, но той не се отказваше. Денис обаче забеляза, че говори по-бавно и използва по-прости думи. Не беше сигурна дали причината е вчерашният им разговор в кухнята, или взема пример от нейния изказ, ала му беше благодарна за старанието.
	Свърнаха в странична уличка, за да намерят къде да паркират. Макар да беше последната вечер от фестивала, нямаше голяма навалица и бързо откриха място близо до главното шосе. Докато вървяха към лунапарка, Денис забеляза, че сергиите по тротоарите са полупразни, а продавачите изглеждат изморени и очакват с нетърпение да ги затворят. Неколцина вече се бяха заели с това.
	В лунапарка обаче веселбата продължаваше. Имаше главно деца с родители, дошли да се позабавляват в последния момент. До утре вечерта лунапаркът щеше да е потеглил към друг град.
	— Е, Кайл, какво искаш да правиш? — попита Денис.
	Той веднага посочи въртележката с метални седалки с предпазни вериги, които се движеха в кръг — първо напред, после назад. Децата крещяха от страх и радост. Кайл ги наблюдаваше като омагьосан как кръжат.
	— Това е люлка — каза той. (Тоуа е юлка.)
	— Ще се качиш ли? — попита Денис.
	— Юлка — кимна той.
	— Кажи „Искам да се возя на люлката“.
	— Искам да се озя на юлката — прошепна той.
	— Добре.
	Денис се обърна към билетното гише — беше заделила от бакшишите, получени предишната вечер — и извади портфейла си. Тейлър обаче вдигна ръце да я спре.
	— Аз черпя. Забрави ли, че те поканих?
	— Но Кайл…
	— Поканих и него.
	Тейлър купи билети и тримата застанаха на опашката. Въртележката спря, децата слязоха и Тейлър подаде билетите на мъж, дегизиран сякаш за снимачна площадка. Ръцете му бяха почернели от смазка и покрити с татуировки, един от предните му зъби липсваше. Той скъса билетите и ги пусна в дървена кутия с ключалка.
	— Безопасна ли е въртележката? — поинтересува се Денис.
	— Вчера мина инспекция — отговори като робот мъжът.
	Явно повтаряше същото на всеки родител и думите му не вдъхваха особено доверие. На Денис въртележката й изглеждаше доста паянтова. Тя поведе нервно Кайл към седалката. Повдигна го и спусна защитната преграда.
	— Юлка — повтори Кайл.
	Денис сложи ръцете му върху преградата.
	— Дръж се здраво — предупреди го тя.
	В отговор Кайл се засмя възторжено.
	— Дръж се! — повтори тя, този път по-сериозно, и Кайл стисна преградата.
	Денис се върна при Тейлър, молейки се Кайл да спази заръката й. След минута въртележката започна бавно да набира скорост. При второто завъртане люлките се повдигнаха нагоре, понесени от инерцията. Денис не откъсваше очи от Кайл. Той мина край тях и чуха смеха му — звънлив кикот. Ръцете му бяха там, където трябваше. Денис си пое облекчено дъх.
	— Изглеждаш изненадана — отбеляза Тейлър, приведен към нея, за да надвика шумотевицата.
	— Да — кимна тя. — За пръв път се качва на такава въртележка.
	— Не си ли го водила на лунапарк?
	— Мислех, че още не е готов.
	— Защото не говори добре ли?
	— Донякъде. — Тя се обърна към него. — Има много неща у Кайл, които дори аз не проумявам.
	Поколеба се под сериозния поглед на Тейлър. Внезапно й се прииска той да разбере Кайл; да разбере какво е преживяла през последните четири години и най-вече — да разбере _нея_.
	— Искам да кажа — подхвана с тих глас тя, — представи си свят, където нищо не се обяснява. Всичко се учи посредством проба и грешка. За мен светът на Кайл в момента е точно такъв. Понякога хората смятат, че езикът служи само за разговори, но за децата той е повече от това. Така опознават света. Така разбират, че котлоните са горещи, без да ги докосват. Така научават, че е опасно да пресичаш улицата, без да се огледаш. А за него думите нямат смисъл. Как тогава да го науча на всичко това? Кайл не схваща идеята за опасност… Как да го опазя невредим? През онази нощ в тресавището… Е, ти сам каза, че не изглеждал уплашен, когато си го открил. — Тя срещна погледа на Тейлър и продължи със сериозен глас: — Е, съвсем нормално е. Поне за мен. Не съм го развеждала из тресавището, не съм му показвала змии, не съм му показвала какво ще стане, ако затъне в калта и не може да се измъкне. Понеже не съм му показвала, той не знае достатъчно, за да се страхува. И като се замисля за всяка възможна опасност и че трябва буквално да му покажа, а не да му кажа какво означава… понякога ми се струва, че се опитвам да преплувам океана. Не мога да ти кажа колко пъти му се е разминавало на косъм. Покатерва се нависоко и иска да скочи, кара колелото близо до шосето, тръгва нанякъде и го изпускам от поглед, приближава до озъбени кучета… Всеки ден се случва нещо.
	Тя затвори очи за момент, сякаш преживява наново всичко. После продължи:
	— Вярваш или не обаче, това са само част от тревогите ми. Притесненията ми са очевидни, разбира се. Дали ще проговори нормално, дали ще учи в нормално училище, дали ще има приятели, дали хората ще го приемат… дали ще трябва да го обучавам цял живот. Тези неща не ми дават мира и ме държат будна нощем. — Денис замълча; изричаше думите бавно, във всяка сричка трептеше болезнена нотка. — Не искам да си помислиш, че съжалявам, задето съм родила Кайл. Не съжалявам. Обичам го от все сърце. Винаги ще го обичам. Но… — Вгледа се във въртележката с невиждащи очи. — Не си представях така отглеждането на деца.
	— И аз — каза тихо Тейлър.
	Вглъбена в мисли, тя не отговори. После се обърна към него с въздишка.
	— Извинявай. Не биваше да ти говоря за това.
	— Напротив. Радвам се, че сподели.
	Притеснена, че е доверила твърде много, тя се усмихна тъжно.
	— Май обрисувах доста безнадеждна картина?
	— Не точно — излъга той.
	В гаснещата светлина тя изглеждаше странно лъчиста. Пресегна се и го докосна по ръката. Дланта й беше мека и топла.
	— Това не ти е силната страна. По-добре се придържай към истината. Знам, че прозвуча ужасно, но описах само тъмната страна. В живота ми има и хубави неща.
	Тейлър вдигна леко вежди.
	— Има ли наистина? — попита той и Денис се засмя смутено.
	— Реша ли пак да си излея душата, спри ме!
	Тя се опита да подмине лековато забележката му, но гласът й издаваше притеснение. Тейлър веднага заподозря, че е първият, на когото се доверява по този начин, и моментът не е подходящ за шеги.
	Въртележката спря внезапно и люлките направиха още три обиколки, преди да престанат да кръжат. Кайл подвикна от седалката си с възторжено изражение:
	— Юлка!
	Почти изпя думата, клатейки енергично крака.
	— Искаш ли да се повозиш още веднъж? — попита Денис.
	— Да — кимна той.
	На опашката нямаше много хора. Мъжът позволи на Кайл да остане там, където е. Тейлър подаде билетите и се върна до Денис, която се взираше в Кайл.
	— Мисля, че му харесва — каза тя почти гордо.
	— Мисля, че си права.
	Тейлър се облакъти на парапета, все още разкаян за шегата, която си бе позволил по-рано.
	— Разкажи ми за хубавите неща — подкани я тихо той.
	Въртележката направи две обиколки, преди Денис да отговори.
	— Наистина ли го искаш? — попита тя, махвайки отново на Кайл.
	— Да.
	Денис се поколеба. Какво прави? Откровеничи за сина си пред мъж, когото почти не познава; казва гласно неща, каквито никога не е изричала преди. Чувстваше се нестабилна, като валчест камък, търкулнал се полека към ръба на скала. Ала някак си изпитваше желание да довърши започнатото. Прочисти гърло.
	— Така… Хубавото… — Стрелна с поглед Тейлър и извърна глава. — Кайл напредва. Понякога е трудно забележимо за другите, ала наистина напредва — бавно, но сигурно. Миналата година използваше петнайсет-двайсет думи. Тази година борави с повече от сто и успява да свърже две-три в изречение. Сега съумява да изрази повечето си желания. Казва ми кога е гладен или изморен, какво му се яде — всичко това е ново за него. Прави го от няколко месеца. — Тя си пое дълбоко дъх, усетила как чувствата й пак се надигат към повърхността. — Кайл се труди много. Всеки ден. Докато другите деца играят навън, той седи в стола си, надвесен над илюстровани книжки и се опитва да опознае света. Часове наред учи неща, които другите деца усвояват за минути. — Денис замълча и отново погледна към Тейлър с почти предизвикателно изражение. — И въпреки това той не се отказва, продължава да опитва ден след ден, дума след дума. И не се оплаква, не хленчи, просто го прави. Да знаеш само колко усилия му струва да разбере нещо; колко се старае да радва хората, колко иска да го харесват… А го пренебрегват… — Усетила, че в гърлото й засяда буца, Денис си пое хрипливо дъх, борейки се да се овладее. — Нямаш представа колко е постигнал, Тейлър. Познаваш го отскоро. Но ако знаеше откъде е тръгнал и колко препятствия е преодолял… би се гордял с него. — Въпреки усилията, очите й се просълзиха. — И щеше да знаеш каквото знам аз. Кайл има по-голямо сърце и повече дух от всяко дете, което познавам. Той е най-чудесното момченце и съм щастлива, че съм му майка. Въпреки всичко Кайл е най-чудесното нещо, което ми се е случвало. Това е доброто в живота ми.
	Години наред бе събирала тези думи у себе си, години наред й се беше искало да ги каже на някого. Изпитваше неописуемо облекчение, че най-сетне е изляла всички тези чувства — и добрите, и лошите — трупани от години. Обзе я дълбока благодарност, че най-после го е направила, и се надяваше Тейлър да я разбере.
	Неспособен да отговори, той преглътна тежко. Говорейки за сина си, Денис излъчваше абсолютен страх и абсолютна обич. Разтърсен, Тейлър се довери на инстинкта. Безмълвно протегна ръка и хвана нейната. Усещането беше странно, забравено удоволствие. Тя не понечи да се отдръпне. Със свободната си длан изтри сълза, стекла се по бузата й. Изглеждаше изтощена, предизвикателна и красива.
	— Мисля, че никога не съм чувал по-красиво нещо — каза Тейлър.

	* * *

	Кайл поиска да се вози за трети път на въртележката и Тейлър бе принуден да пусне ръката на Денис, за да даде билетите. Когато се върна, моментът бе отлетял; Денис се бе облакътила на парапета и той реши да не прекъсва мислите й. Ала застанал до нея, продължаваше да усеща досега й върху кожата си.
	Останаха още час в лунапарка. Качиха се на виенското колело; тримата се сместиха в клатушкащата се кабинка и Тейлър сочеше местата, които се виждаха от върха. После се возиха на октопода, който се въртеше, спускаше се и се издигаше главоломно, и Кайл не искаше да слезе от него.
	Накрая се запътиха към забавните игри. Пукаш три балона с три стрелички и получаваш награда; събаряш кошнички и получаваш друго. Отвсякъде им подвикваха да опитат, но Тейлър подмина всички фургони и спря пред стрелбището. При първите изстрели проучи мерника на пушката, после събори петнайсет мишени поред и замени печалбата срещу ново зареждане. След няколко размени спечели гигантска панда, голяма почти колкото Кайл. Търговецът му я подаде неохотно.
	Денис се наслаждаваше на всяка минута. Изпитваше неописуемо удовлетворение да наблюдава как Кайл пробва — и се радва! — на нови неща, а и разходката из лунапарка бе приятно разнообразие, откъсващо я от обичайния й живот. На моменти имаше чувството, че е друг човек, някой, когото не познава. Когато се смрачи, лампичките по въртележките грейнаха; колкото по-тъмно ставаше, толкова по-заредени с енергия изглеждаха посетителите, сякаш разбираха, че утре всичко ще е приключило.
	Всичко беше точно както трябва и както Денис почти не смееше да се надява, че ще бъде.
	Дори по-добре, ако изобщо беше възможно.

	* * *

	Щом се прибраха вкъщи, Денис напълни чаша мляко и заведе Кайл в стаята му. Сложи гигантската панда в ъгъла срещу леглото и помогна на детето да си облече пижамата. Казаха молитва и му даде да изпие млякото.
	Очите му вече се затваряха.
	Преди да му дочете приказката, той вече дишаше дълбоко.
	Денис излезе тихо от стаята и остави вратата открехната.
	Тейлър я чакаше в кухнята, протегнал дългите си крака под масата.
	— Заспа като къпан — каза тя.
	— Доста бързо.
	— Беше голям ден за него. Обикновено не ляга толкова късно.
	Кухнята бе осветена от самотна крушка на тавана. Другата бе изгоряла предишната седмица и на Денис внезапно й се прииска да я е сменила. Полумракът създаваше твърде интимна атмосфера в тясната стаичка. Търсейки пространство, тя заложи на традицията.
	— Искаш ли нещо за пиене?
	— Една бира, ако имаш.
	— Асортиментът ми не е толкова голям.
	— Какво предлагаш?
	— Чай с лед.
	— И?
	Тя сви рамене.
	— Вода?
	Той се усмихна.
	— Избирам чай.
	Денис напълни две чаши с известно съжаление. В момента би предпочела нещо силно, което да притъпи изострените й чувства.
	— Тук е доста топло — каза тя с равен глас. — Искаш ли да седнем на верандата?
	— Разбира се.
	Излязоха навън и се настаниха на люлеещите се столове. Денис седна по-близо до вратата, за да чуе, ако Кайл се събуди.
	— Е, това наистина е приятно — отбеляза Тейлър, след като се настани удобно.
	— Какво имаш предвид?
	— Това. Да се изтегна на верандата. Като на кино.
	Денис се засмя и усети как изопнатите й нерви се поотпускат.
	— Не ти ли харесва да седиш на твоята?
	— Харесва ми, разбира се. Но напоследък все не ми остава време.
	— Старо момче от Юга да не намира време за това? — Тя повтори израза му от предишния ден. — Представях си как подрънкваш на банджо, свириш песен след песен, а в краката ти лежи куче.
	— И аверите, пиячката и плювалникът са ми подръка.
	Тя се разкикоти.
	— Разбира се.
	Той поклати глава.
	— Ако не знаех, че и ти си от Юга, щях да се обидя.
	— Но след като съм от Атланта?
	— Ще ти се размине този път. — Той се подсмихна. — Е? Липсва ли ти големият град?
	— Не много. Ако бях по-млада и Кайл го нямаше, сигурно щях да полудея тук. Но вече не ми трябват големи молове, лъскави ресторанти, музеи. Навремето смятах, че са важни, но от няколко години така или иначе не ги посещавах, макар да живеех там.
	— Липсват ли ти приятелите?
	— Понякога. Опитваме се да поддържаме връзка. Писма, разговори по телефона… А ти? Не ти ли се е приисквало да си събереш багажа и да тръгнеш нанякъде?
	— Всъщност не. Тук съм щастлив, а и мама е тук. Не бих я оставил сама.
	Денис кимна.
	— Не знам дали щях да се преместя, ако мама беше жива. По-скоро нямаше…
	Тейлър внезапно се замисли за баща си.
	— Доста си преживяла — каза той.
	— Понякога си мисля, че е твърде много.
	— Но продължаваш напред.
	— Налага се. Отговорна съм за другиго.
	Шумолене в храстите, последвано от протяжен мяучещ звук, прекъсна разговора им. Две миещи мечки претичаха през моравата, отбягвайки светлото петно от лампата на верандата. Денис се изправи да ги види по-добре. Тейлър също приближи до парапета и присви очи към тъмнината. Миещите мечки спряха и се обърнаха, най-сетне забелязали хората. После продължиха през поляната и изчезнаха от поглед.
	— Идват почти всяка нощ. Сигурно търсят храна.
	— Вероятно. Или тършуват из кофите ти за боклук.
	Денис кимна.
	— Когато се нанесох, мислех, че кучетата ги преравят. После една нощ спипах тези двамата. Отначало се зачудих какво представляват.
	— Не беше ли виждала миещи мечки?
	— Бях, разбира се. Но не посред нощ и определено не са изскачали от кофа за боклук на верандата ми. Апартаментът ми в Атланта не гъмжеше от диви животни, ако не броим паяците.
	— Ти си като от онази приказка за градската мишка, която пропълзяла в грешен камион и се озовала на село.
	— Повярвай ми, понякога наистина се чувствам така.
	Вятърът развя косата й и Тейлър пак се стъписа колко е красива.
	— Разкажи ми за Атланта. Какво беше детството ти там?
	— Вероятно като твоето.
	Той я изгледа с любопитно повдигнати вежди. Тя срещна погледа му и заговори бавно, сякаш осенена от прозрение:
	— И двамата сме единствени деца, отгледани от овдовели майки, отраснали в Едънтън.
	При тези думи сърцето на Тейлър неочаквано се сви. Денис продължи:
	— Знаеш как е. Чувстваш се по-различен, защото другите деца имат по двама родители, дори да са разведени. Растеш с усещането, че пропускаш нещо важно, което останалите имат, ала не знаеш какво точно. Слушах как приятелките ми се оплакваха, че бащите им не позволяват да излизат нощем или не харесват гаджетата им. Ядосвах се, защото нямаха представа какво имат. Разбираш ли ме?
	Тейлър кимна, осъзнал с ненадейна яснота колко общо има помежду им.
	— Иначе животът ми беше доста обичаен. Живеех с мама, учех в католическо училище, обикалях из магазините с приятелки, ходех на училищни балове, излезеше ли ми пъпка, паникьосвах се, че никой вече няма да ме харесва.
	— Наричаш това обичайно?
	— Да. Ако си момиче…
	— Никога не са ме притеснявали такива неща.
	Тя го стрелна с поглед.
	— Не те е отглеждала моята майка.
	— Да, но Джуди поомекна с възрастта. Беше по-строга, когато бях малък.
	— Каза, че винаги си се забърквал в неприятности.
	— А ти явно си била съвършена.
	— Опитвах се — подсмихна се Денис.
	— Но не беше?
	— Не, но очевидно съм успявала да заблудя по-добре майка си.
	Тейлър се разкикоти.
	— Радвам се. Не понасям съвършенството.
	— Особено у другите.
	— Да.
	Замълчаха. След малко Тейлър попита почти предпазливо:
	— Може ли да ти задам въпрос?
	— Зависи — отвърна тя, стараейки се да не се напряга.
	Тейлър извърна глава към моравата, преструвайки се, че се оглежда за миещите мечки.
	— Къде е бащата на Кайл? — попита след малко.
	Денис се беше досетила какво предстои.
	— Няма го. Дори не го познавах добре. Кайл не беше планиран.
	— Знае ли за Кайл?
	— Обадих му се, когато разбрах, че съм бременна. Каза ми, че не иска да има нищо общо с него.
	— Виждал ли го е?
	— Никога.
	Тейлър се намръщи.
	— Как е възможно да не го е грижа за собственото му дете?
	Денис сви рамене.
	— Не знам.
	— Иска ли ти се да е до теб?
	— Не, за бога! — изрече бързо тя. — Искам да кажа, бих искала Кайл да има баща. Но не си представям мъж като него. А и за да стане баща на Кайл — какъвто трябва, имам предвид, а не просто някой, който се нарича така — този мъж трябва да бъде и мой съпруг.
	Тейлър кимна.
	— А сега, господин Макейдън, е твой ред. — Денис се обърна към него. — Разказах ти всичко за мен, а ти не споделяш нищо.
	— Вече знаеш почти всичко.
	— Нищо подобно!
	— Казах ти, че съм строител.
	— А аз съм сервитьорка.
	— И знаеш, че съм доброволец в пожарната.
	— Разбрах го при първата ни среща. Не е достатъчно.
	— Няма кой знае колко повече — възрази той, разпервайки ръце в престорено отчаяние. — Какво те интересува?
	— Всякакви въпроси ли мога да задавам?
	— Да.
	— Добре. — Тя замълча за момент, после го погледна в очите. — Разкажи ми за баща си — изрече тихо.
	Думите й го изненадаха. Не очакваше подобен въпрос. Тейлър усети как тялото му се напряга леко, докато мисли как да отговори. Би могъл да каже нещо простичко; две-три изречения, които не означават нищо, ала замълча.
	Всякакви звуци огласяха нощта. Жаби и насекоми, шумолящи листа. Луната беше изгряла и се рееше над дърветата. В млечната светлина се стрелкаха прилепи. Денис се приведе напред, за да го чува.
	— Татко почина, когато бях на девет — подхвана той.
	Тя го наблюдаваше съсредоточено. Тейлър произнасяше думите бавно и замислено, ала цялото му лице издаваше неохота.
	— Но той ми беше повече от баща. Беше най-добрият ми приятел. — Поколеба се. — Знам, че звучи странно. Бях малко момче, а той — възрастен мъж. Ала беше така. Двамата бяхме неразделни. Станеше ли пет, засядах на предните стълби и чаках колата му да се появи на алеята. Работеше в дъскорезницата. Хуквах към него още щом отвореше вратата и скачах в ръцете му. Беше силен — отлепяше ме с лекота от земята дори когато поотраснах. Обгръщах го с ръце и вдишвах дълбоко. Работата му беше тежка и даже през зимата долавях миризма на пот и дървени стърготини от дрехите му. Наричаше ме „малък мъж“.
	Денис кимна с разбиране.
	— Мама винаги чакаше вътре, докато той ме разпитваше какво съм правил през деня или как е минало училището. Говорех бързо, за да кажа всичко, преди да влезем в къщата. Макар да е бил изморен и да е искал да види мама, той никога не ме пришпорваше. Изслушваше ме и чак когато най-сетне млъквах, ме пускаше долу. Вземаше си канчето за обяда, улавяше ме за ръка и влизахме вкъщи.
	Тейлър преглътна тежко, полагайки усилие да мисли за добрите неща.
	— През почивните дни ловяхме риба. Не помня на колко съм бил, когато ме заведе за пръв път — сигурно по-малък от Кайл. Качвахме се в лодката и часове наред се носехме заедно по реката. Понякога ми разказваше приказки, знаеше стотици… Отговаряше на всичките ми въпроси, доколкото може. Не беше завършил гимназия, но умееше да обяснява. Случеше ли се да не знае как да ми отговори, не криеше и това. Не беше от хората, които искат винаги да са прави.
	На Денис й се прииска да го докосне, но той изглеждаше изгубен в миналото, свел брадичка към гърдите си.
	— Не съм го виждал да се ядосва. Не съм го чувал да повишава глас. Прегреех ли, достатъчно бе да каже „Стига толкова, сине“. Веднага се усмирявах, за да не го разочаровам. Звучи ти странно може би, но наистина беше така.
	Тейлър замълча и бавно си пое дъх.
	— Изглежда е бил прекрасен човек — каза Денис, разбрала, че се е натъкнала на нещо важно за Тейлър, ала несигурна какви са проявлението и смисъла му.
	— Да, беше.
	Нотката на необратимост в гласа му показа ясно, че темата е приключила, макар Денис да предположи, че много е останало неизречено. Мълчаха дълго, заслушани в песента на щурците.
	— На колко беше, когато баща ти почина? — попита най-сетне Тейлър.
	— На четири.
	— Помниш ли го?
	— Не както ти помниш твоя баща. В ума ми изплуват картини — как ми чете приказки и как усещам бакенбардите му, когато ме целува за лека нощ. Помня колко щастлива се чувствах с него. Дори сега не минава ден, без да ми се прииска да върна времето и да променя случилото се.
	Още щом изрече думите, Тейлър се обърна към нея с изненадано изражение. Беше улучила право в целта. Само с едно изречение бе описала това, което той се опитваше да обясни на Валъри и Лори. Те го слушаха съчувствено, ала не разбираха. Не можеха. Не бяха се събуждали с ужасното усещане, че са забравили как звучи гласът на баща им. Не бяха се уповавали да надмогнат забравата с една-единствена снимка. Не бяха изпитвали необходимост да се връщат при малка гранитна плоча в сянката на върба.
	Той знаеше само, че най-после е чул другиго да изрича като ехо собствените му мисли, и за втори път тази вечер улови ръката й.
	Постояха мълчаливо, сплели пръсти. И двамата се страхуваха да проговорят, за да не развалят магията. Лениви облаци, посребрени от луната, осейваха небето. Леко замаяна, Денис виждаше как сенките играят по лицето му. На брадичката му имаше дребен белег, който не бе забелязала досега; друг се виждаше точно под безимения пръст на ръката му, която държеше нейната — петънце от изгаряне вероятно, зараснало отдавна. Дори да долови, че го гледа, той не го показа с нищо. Продължи да се взира напред към двора.
	Въздухът позахладня. Морски бриз, полъхнал преди малко, бе оставил покой след себе си. Денис отпи от чая, заслушана в насекомите, бръмчащи звучно край лампата на верандата. От тъмнината долетя крясък на сова. Сред дърветата цвърчаха цикади. Вечерта бе към своя край. Денис усещаше как последните минути отминават.
	Тейлър допи чая и остави чашата върху парапета; кубчетата лед звъннаха по стъклото.
	— Трябва да вървя. Утре ще ставам рано за работа.
	— Сигурна съм — кимна тя.
	Той обаче постоя още минута, без да продума. Незнайно защо си спомняше как изглеждаше тя, когато споделяше тревогата за сина си — предизвикателното й изражение, дълбоките чувства, обагрящи потока от думи. Майка му също се беше тревожила за него, но дали притесненията й доближаваха това, през което Денис минаваше всеки ден?
	Той знаеше, че не е било същото.
	Беше трогателно как страховете всъщност са задълбочили майчината й обич. Тейлър бе съзрял безусловната й любов, толкова чиста пред лицето на трудностите — естествено беше да открива красота в това. Кой би останал безразличен? Ала имаше и друга, по-съкровена причина — свързваше ги нещо, каквото не бе откривал у никого досега.
	_Дори сега не минава ден, без да ми се прииска да върна времето и да променя случилото се…_
	Как беше разбрала?
	Абаносовата й коса, още по-тъмна в мрака на нощта, сякаш я обгръщаше в загадъчност.
	Тейлър най-после се отдръпна от парапета.
	— Ти си добра майка, Денис. — С неохота пусна ръката й. — Макар да ти е трудно и да не си го очаквала, вярвам, че за всичко си има причина. Кайл се е нуждаел от жена като теб.
	Тя кимна.
	С огромно нежелание той се обърна, загърби боровете и дъбовете и чувствата, надигнали се у него. Подът на верандата проскърца, когато двамата с Денис заслизаха по стъпалата.
	Тя го погледна.
	Тогава той едва не я целуна. В меката жълта светлина на лампата очите й сияеха с тайнствена сила. Обаче не беше сигурен дали тя иска това от него и в последната секунда се възпря. Вечерта вече бе по-незабравима от всяка друга напоследък; не искаше да я разваля.
	Отстъпи леко назад, сякаш да й даде пространство.
	— Беше прекрасна вечер — каза той.
	— И за мен — кимна тя.
	Прииска му се да й каже, че у нея има нещо — нещо невероятно неповторимо, което е търсил, ала не се е надявал да открие. Усети обаче, че не може да изрече думите.
	Усмихна се отново, бегло, и се обърна. Под снопа лунна светлина тръгна към тъмния силует на пикапа.
	Тя му махна още веднъж от верандата, когато потегли по алеята, и проследи как фаровете се отдалечават. Чу го как спира до шосето и чака някаква самотна кола да приближи и да отмине. После пикапът пое към града.
	Денис влезе в спалнята и седна на леглото. Върху нощната масичка имаше малка настолна лампа, снимка на Кайл като едва проходило бебе, полупразна чаша вода, която сутринта бе забравила да отнесе в кухнята. Тя отвори с въздишка чекмеджето. Навремето вътре щеше да е пълно със списания и книги; сега имаше само шишенце парфюм, което майка й бе подарила няколко месеца преди да почине. Подарък за рождения ден, опакован в златисто фолио с панделка. През първите седмици след като го бе получила, Денис бе изразходвала половината; след смъртта на майка си не го беше отваряла нито веднъж. Пазеше го за спомен и сега шишенцето й припомни откога не е слагала никакъв парфюм. Дори тази вечер бе забравила да се напръска.
	Беше майка. Преди всичко друго се виждаше така. Колкото и да не искаше да си признае обаче, разбираше, че освен това е жена, и след дългите години на забрава в момента усещаше присъствието й. Седнала в спалнята, вперила поглед в шишенцето с парфюм, тя почувства безпокойство. Нещо у нея копнееше да е желана, да се грижат за нея и да я закрилят, да я изслушват и да я приемат, без да я съдят. Да бъде обичана.
	Тя изключи лампата и излезе в коридора. Кайл спеше дълбоко. Беше се отвил в топлата стая и спеше без одеяло. Върху бюрото му светещото мече продължаваше тихичко да свири мелодията си отново и отново. Това беше нощната му лампа от съвсем малък. Денис я изключи, приближи до леглото и издърпа набрания чаршаф, оплетен с одеялцето. Кайл се обърна на другата страна, докато го завиваше. Целуна го по бузата с мека и съвършено гладка кожа и излезе на пръсти от стаята.
	В кухнята беше тихо. Навън щурците цвърчаха, подели песента на лятото. Тя погледна през прозореца. Лунното сияние посребряваше дърветата със застинали неподвижно листа. Небето беше пълно със звезди, стелещи се до безкрая, и тя се взря в тях усмихната, замислена за Тейлър Макейдън.


>	Шестнайсета глава

	Два дни по-късно Тейлър седеше надвечер в кухнята си и попълваше книжа, когато му се обадиха.
	Сблъсък на моста между бензинова цистерна и лек автомобил.
	Той грабна ключовете си и след минута изскочи през вратата; след пет минути беше един от първите на местопроизшествието. Чуваше сирените на пожарната да вият в далечината.
	Паркира пикапа и се запита дали ще пристигнат навреме. Слезе, без да затваря вратата, и се огледа. От двете страни на моста бяха спрели автомобили; наизлезли от колите, хората се взираха с разширени очи в ужасяващата сцена.
	Кабината на цистерната беше премазала задницата на хондата и я бе изтикала през телената бариера на моста. Натискайки рязко спирачката, шофьорът беше блокирал волана и цистерната препречваше и двете платна на шосето. Затиснатата хонда надвисваше през моста като паянтов трамплин за водни скокове. Дебелата жица над телената преграда бе прорязала покрива й, който зееше като полуотворена консерва. Единствено тежестта на кабината на цистерната задържаше автомобила да не прелети осемдесетте стъпки до реката. Двигателят на цистерната пушеше; върху хондата капеше гориво, обливайки предния капак с лъскава ципа.
	Мич видя Тейлър и се втурна към него.
	— Шофьорът на цистерната е добре — подхвана без предисловия той, — но в колата има човек. Мъж или жена, не знаем. Проснат е зад волана.
	— А контейнерите на цистерната?
	— Три четвърти пълни.
	Пушещ двигател… теч върху колата…
	— Контейнерите ще издържат ли, ако кабината експлодира?
	— Шофьорът казва, че няма да избухнат, ако изолацията не е повредена при удара. Не виждам теч, но не съм сигурен.
	Тейлър се огледа, усещайки как адреналинът нахлува във вените му.
	— Трябва да махнем хората оттук.
	— Знам, но колите са натикани броня до броня. А и дойдох преди минути, не съм имал време…
	Пристигнаха две пожарни с включени червени лампи, които се въртяха в кръг. Още преди да спрат, от тях изскочиха седмина мъже в огнеупорни униформи. Огледаха мястото, чуха се отривисти заповеди и неколцина извадиха маркучите. Дошли направо на местопроизшествието, без да се отбиват в пожарната, Мич и Тейлър надянаха чевръсто екипировката, която им бяха донесли.
	Пристигна и Карл Хадъл с още двама полицаи от Едънтън. След бърза консултация те насочиха вниманието си към колите на моста. Извадиха рупор от пожарната кола и разпоредиха на зяпачите да се приберат в автомобилите си, за да се оттеглят от района. Полицаите от Едънтън тръгнаха в двете посоки към върволиците автомобили. Инструктираха шофьорите да се върнат поне половин миля назад по платното на магистралата, защото ситуацията е сериозна.
	Тейлър се замисли, че половин миля е сравнително безопасно разстояние, но маневрите щяха да отнемат доста време.
	Междувременно цистерната започна да пуши по-силно.
	Обикновено пожарникарите монтираха маркучите към най-близкия воден кран. На моста обаче нямаше кранове. Разполагаха само с резервоара на пожарната кола — достатъчно за кабината на цистерната, но крайно недостатъчно, ако контейнерите с гориво избухнат.
	Да предотвратят пожар бе от критично значение; основната им грижа обаче бе да помогнат на заклещения шофьор на хондата.
	Как да стигнат до него? На висок глас се разменяха идеи, докато всички се подготвяха за неизбежното.
	Да се покатерят по кабината на цистерната? Или да пропълзят по стълба? Да пуснат спасително въже, да го проврат някак си в автомобила и да издърпат човека?
	Каквато и стратегия да предлагаха, проблемът оставаше един и същ — всички се страхуваха до какво ще доведе допълнителната тежест върху колата. Беше чудо, че тя все още се крепеше; всяко разбутване или натиск можеха да я запратят в бездната. Водната струя от маркуча, насочен към кабината на цистерната, затвърди опасенията им. Водата обля двигателя на цистерната, после като каскада се оттече през счупеното предно стъкло на хондата и по петстотин галона на минута ливнаха във вътрешността на автомобила. Тласната от земното притегляне, събраната вода се оттече към двигателя и шурна през решетката на предницата. Носът на колата се наклони леко, повдигайки кабината на цистерната, после се изправи отново. Забелязали как се разклаща премазаната кола, пожарникарите насочиха маркуча нагоре и спряха водата.
	Лицата на всички бяха пребледнели.
	От предницата на хондата продължаваше да струи вода. Човекът вътре не помръдваше.
	— Да спуснем стълбата — настоя Тейлър. — Ще я разтегнем към колата и ще издърпаме шофьора със спасителното въже.
	Колата се разклати отново, сякаш по своя воля.
	— Може да не ви издържи двамата — намеси се бързо Джо, началник и единствен редовен служител на пожарната; той шофираше едната пожарна кола и при подобни случаи винаги играеше ролята на внасящо спокойствие присъствие.
	Предупреждението му очевидно беше основателно. Тесният мост и ъгълът, под който бе наклонена хондата, ограничаваха възможността за лавиране и стълбата не можеше да доближи на идеално разстояние. Налагаше се да я разпънат с двайсетина стъпки повече, за да мине над автомобила и да стигне до седалката, където се намираше пострадалият. Допълнителното разтягане нямаше да създаде проблем, ако стълбата беше под наклон. Необходимостта да я разположат хоризонтално над реката обаче надхвърляше границата на разумния риск.
	Ако пожарната кола беше по-нова, вероятно щеше да е по-лесно. В Едънтън разполагаха с един от най-старите действащи модели в щата, купен с идеята, че най-високата постройка в града не надвишава три етажа. Стълбата не бе предназначена да се използва в подобни ситуации.
	— Нямаме друг избор. Отивам и се връщам за нула време — отсече Тейлър.
	Джо предвиждаше, че тъкмо той ще пожелае да поеме риска. Преди дванайсет години, Тейлър беше от две в екипа, Джо го беше попитал защо винаги доброволно се заема с най-опасните случаи. Рискът беше част от работата, ала не и ненужният риск. Тейлър му изглеждаше като човек, стремящ се да докаже нещо. Джо не искаше до себе си такива хора — не защото не вярваше на Тейлър, че ще му помогне да се измъкне от неприятност, а защото не искаше да рискува своя живот, за да спасява някого, решил да си играе със съдбата.
	Тейлър обаче предложи съвършено ясно обяснение:
	— Баща ми загина, когато бях на девет. Знам какво е да отраснеш без родител. Не искам това да сполети друго дете.
	Не че останалите не рискуваха живота си, разбира се. Всички пожарникари приемаха риска с отворени очи. Знаеха какво може да се случи и Джо неведнъж бе отклонявал предложенията на Тейлър.
	Този път обаче…
	— Добре, Тейлър — кимна решително Джо. — Да действаме.
	През седемте минути, докато шофьорът на пожарната маневрираше по тревистата ивица между платната, за да насочи стълбата към хондата, двигателят на цистерната продължаваше да пуши силно. Под него вече проблясваха огнени езици и облизваха задната част на хондата. Припламваха страховито близо до контейнерите с гориво, но пожарникарите вече не смееха да включат маркучите, а не можеха да се доближат достатъчно, за да използват пожарогасителите.
	Времето изтичаше пред очите им.
	Камионът най-сетне зае позиция, Тейлър се качи на покрива и закопча обезопасителното си въже за стълбата. Още едно, по-дълго въже с омекотени обезопасителни ремъци бе прокарано през куката. С него щяха да издърпат бавно шофьора от колата.
	Стълбата започна да се разгъва. Тейлър лежеше по гръб и умът му работеше трескаво. _Пази равновесие… стой в долния край на стълбата до последния момент… после ще се плъзнеш напред бързо, но внимателно… не докосвай колата…_
	Централно място в мислите му обаче заемаше човекът в колата. Приклещен ли е? Позволява ли състоянието му да го местят? Ще успеят ли да го извадят, без да прекатурят колата?
	Стълбата продължи да пълзи напред, вече по-близо до хондата. Оставаха десет-дванайсет крачки. Тейлър усети, че стълбата е по-нестабилна, проскърцваше под него като стара плевня под напора на бурен вятър.
	Осем стъпки. Можеше да протегне ръка и да докосне предницата на цистерната.
	Шест стъпки.
	Тейлър усещаше горещината от малките пламъци, виждаше ги как се протягат към покрива на хондата. Стълбата започна да се клати.
	Четири стъпки. Вече се намираше над колата, току до предното стъкло.
	Стълбата прищрака и спря. Без да става, Тейлър погледна през рамо да провери дали е станала засечка. По лицата на пожарникарите обаче прочете, че стълбата е разпъната докрай и трябва да се задоволи с това.
	Тейлър развърза въжето, придържащо ремъците му, и стълбата се разлюля опасно. Той стисна ремъците за пострадалия и се плъзна леко напред до последните три стъпала. Щеше да ги използва, за да застане над предното стъкло на хондата и да се наведе, за да стигне до човека.
	Въпреки хаоса наоколо, докато пълзеше към края на стълбата, Тейлър се смая от невероятната красота на вечерта. Нощното небе се разтваряше пред него като в сън. Звездите, луната, ефирните облаци… Светулка блещукаше в мрака. На двайсет и пет метра под моста водата беше с цвят на въглен, черна като времето, ала уловила звездната светлина. Тейлър чуваше собственото си дишане, усещаше как сърцето му бумти в гърдите. Под него стълбата се раздрусваше и потрепваше при всяко движение.
	Вкопчен в студената метална рамка, той пълзеше напред подобно на войник сред трева. Зад него последните автомобили се оттегляха от моста. В мъртвешката тишина чуваше пукота на пламъците под цистерната; без никакво предупреждение хондата се разклати.
	Носът й се наведе леко и се повдигна, после пак се наклони и се изправи. Нямаше никакъв вятър. В секундата, когато си го отбеляза мислено, долови гърлен стон, приглушен и едва различим.
	— Не мърдай! — изкрещя инстинктивно Тейлър.
	Стенанието се чу по-силно и хондата се разлюля.
	— Не мърдай! — изкрещя отново Тейлър с отчаян глас — единствения звук в застиналата тъмнина. Прилеп изпърха в нощния въздух.
	Тейлър не изгуби нито секунда. Прикрепи въжето към последното стъпало, пристягайки възела сръчно като моряк. Промуши крака през стъпалата, стараейки се да се движи плавно и бавно. Стълбата се клатушкаше и проскърцваше, после заподскача, все едно ще се пречупи на две. Тейлър застана възможно най-стабилно, сякаш се крепи върху люлка. Стиснал въжето с една ръка, посегна надолу към колата с другата, пробвайки издръжливостта на стълбата. Пресягайки се през предното стъкло към контролното табло, установи, че се намира твърде високо, но зърна човека, когото се опитваше да спаси.
	Мъж на двайсет-трийсет, едър горе-долу колкото него. Зашеметен, той се мяташе в колата и я раздрусваше неудържимо. Тейлър осъзна, че движението е нож с две остриета. То означаваше, че гръбнакът на мъжа вероятно е невредим и няма опасност да утежнят състоянието му при изваждането от колата; означаваше също, че може да прекатури колата.
	Тейлър светкавично се протегна нагоре и придърпа обезопасителните ремъци. При рязкото движение стълбата заподскача като мраморно топче върху паваж. Въжето се изопна.
	— Още въже! — изкрещя Тейлър и мигом усети как въжето се разхлабва; заспуска го надолу и разкопча единия край на ремъците, за да препаше мъжа. Наведе се отново, но видя, че пак не го достига. Трябваха му още две стъпки.
	— Чуваш ли ме? — извика Тейлър. — Отговори ми, ако ме разбираш.
	Последва стон, мъжът се размърда, но стана ясно, че в най-добрия случай е в полусвяст.
	Пламъците под кабината на цистерната припламнаха по-силно. Стиснал зъби, Тейлър плъзна ръка към самия край на въжето и отново се протегна към мъжа. Този път беше по-близо — прехвърли контролното табло, но човекът остана извън обсега му.
	Тейлър чу другите да викат от моста.
	— Можеш ли да го извадиш? — различи гласа на Джо.
	Тейлър прецени положението. Предницата на колата изглеждаше непокътната; мъжът беше без колан, полегнал на седалката и наполовина свлечен зад волана. Изглеждаше възможно да го измъкне през прорязания покрив на колата. Тейлър сви свободната си ръка около устата и изкрещя:
	— Мисля, че мога. Предното стъкло го няма, в покрива има широк отвор. Има място да излезе и не виждам нещо да го задържа.
	— Стигаш ли го?
	— Още не — извика в отговор той. — Близо съм, но не мога да му закопчая ремъка. Не възприема.
	— Побързай! — В гласа на Джо прозвуча тревога. — Двигателят пламти по-силно.
	Тейлър вече го знаеше. Кабината на цистерната излъчваше нетърпима горещина, отвътре долиташе особен пукот. По лицето му се стичаше пот.
	Вдъхвайки си кураж, Тейлър пак хвана въжето и се протегна; този път върховете на пръстите му докоснаха замаяния мъж през счупеното предно стъкло. Стълбата пружинираше и при всяко нейно накланяне Тейлър се пресягаше в опит да използва допълнителните сантиметри.
	Внезапно, като в кошмар, чу остро свистене и от двигателя на цистерната изригнаха пламъци. Тейлър се отдръпна и закри инстинктивно лице.
	— Добре ли си? — изкрещя Джо.
	— Да!
	Нямаше време за размисъл и за планове.
	Тейлър притегли куката с обезопасителните ремъци между обувките си. Привдигна се леко и откопча своя ремък от въжето. Вкопчен в него и отпуснал цялата си тежест върху нищожна точка по средата на стъпалото си, той се приведе с главата надолу, отлепи едната си ръка от въжето и се сниши още малко. Успя да стигне мъжа; оставаше да му надене ремъците — да ги прокара под мишниците и да ги закопчае на гърдите.
	Сега стълбата се люлееше като махало. Пламъците обжарваха покрива на хондата на сантиметри от главата му. Ручейчета пот се стичаха в очите му и ги замъгляваха. Адреналинът бушуваше в крайниците му.
	— Събуди се! — изкрещя той с прегракнал от паника и отчаяние глас. — Помогни ми!
	Мъжът простена отново и клепките му се повдигнаха. Не беше достатъчно.
	Тейлър го сграбчи за ръката и го раздруса.
	— Мърдай! — процеди през зъби.
	Най-сетне разбуден от искрица чувство за самосъхранение, мъжът повдигна глава.
	— Слагай ремъка под мишница — каза му Тейлър.
	Не го разбра, но сегашното разположение на тялото му предоставяше нова възможност. Тейлър веднага промуши ремъка през ръката му, отпусната върху седалката. През цялото време крещеше с все по-отчаян глас:
	— Помагай! Събуди се! Няма време!
	Пламъците набираха сила, стълбата се тресеше заплашително.
	Мъжът пак помести глава — не много, не достатъчно. Другата му ръка, вклинена между тялото и волана, изглежда не можеше да помръдне. Без да мисли за последствията, Тейлър дръпна мъжа нагоре и се олюля от тласъка. Стълбата се наклони опасно, хондата — също. Носът й сочеше към реката.
	Някак си обаче дръпването свърши работа. Мъжът отвори очи и се заизмъква с усилие иззад волана. Колата се тресеше. Със сетни сили мъжът освободи ръката си и я повдигна леко. Тейлър му надяна ремъците и с потна длан закопча здраво свободния им край за въжето.
	— Ще те издърпаме. Няма никакво време — каза той.
	Главата на мъжа клюмна, беше припаднал отново.
	— Дърпайте! — изкрещя Тейлър. — Човекът е обезопасен!
	Изтегли се с ръце по въжето, за да се изправи. Огнеборците започнаха да го навиват бавно и предпазливо да не би стълбата да не издържи.
	Въжето се опъна и стълбата пак застена и затрепери. Вместо пострадалият да се издига обаче, стълбата се навеждаше.
	Наклони се още по-надолу.
	Да му се не види…
	Тейлър усети как стълбата се огъва, сякаш ще се прекърши, после двамата започнаха да се издигат.
	Два сантиметра. Още два.
	После, с кошмарна окончателност, въжето спря да се развива. Стълбата се наклони отново. Тейлър веднага разбра, че няма да издържи тежестта им.
	— Спрете! — изкрещя той. — Стълбата ще пропадне!
	Трябваше да пусне въжето и да скочи от стълбата. Увери се, че няма опасност мъжът да се заплете, и се хвана за стъпалото над него. Внимателно отпусна крака и ги остави да провиснат във въздуха, молейки се раздвижването да не пречупи стълбата.
	Започна да мести ръка след ръка по стъпалата като дете на катерушка. Едно стъпало, две, три, четири. Колата вече не беше под него, ала усещаше как стълбата се накланя все повече. Докато напредваше бавно, пламъците се развилняха и се устремиха с гибелно ожесточение към бензиновите контейнери. Беше виждал пламнали двигатели — този беше на секунди от избухването.
	Тейлър погледна към моста. Като на забавен кадър видя пожарникарите, приятелите му, да размахват трескаво ръце. Крещяха му да бърза, да се добере до края на стълбата, преди цистерната да експлодира. Той знаеше обаче, че няма начин да се върне навреме до камиона и да спаси мъжа.
	— Издърпайте го! — изкрещя прегракнало Тейлър. — Дърпайте!
	Увиснал над водата, той отпусна пръсти, после отлепи ръце от стълбата. Нощният въздух мигом го погълна.
	Реката беше на двайсет и пет метра под него.

	* * *

	— Това е най-глупавото, най-идиотското нещо, което съм те виждал да правиш — каза Мич с равен глас. Петнайсет минути по-късно двамата седяха на брега на река Чоуан. — Виждал съм всякакви тъпи изпълнения, но това печели приза.
	— Измъкнахме го, нали? — попита Тейлър.
	Беше вир-вода и бе изгубил едната си обувка, ритайки, за да се добере на безопасно място. Сега адреналинът се беше оттекъл и тялото му се отпускаше в изтощена премала. Имаше чувството, че не е спал от дни; мускулите му бяха размекнати като гума, ръцете му трепереха неудържимо. Другите, слава богу, се бяха справили с огъня. Той не би имал сили да помогне. Двигателят бе избухнал, но защитната изолация на контейнерите бе издържала и сравнително лесно бяха потушили пожара.
	— Не биваше да се пускаш. Можеше да стигнеш до камиона.
	Още докато го казваше, Мич се усъмни дали е вярно. Щом Тейлър скочи, пожарникарите се отърсиха от шока и започнаха да въртят въжето с все сили. Без тежестта на Тейлър стълбата устоя на натиска и успяха да изтеглят мъжа през счупеното предно стъкло. Както бе предвидил Тейлър, издърпаха го без никакво заплитане. Щом го повдигнаха, стълбата се завъртя към моста, далеч от огъня. Точно когато тя стигна до моста, двигателят изригна, бълвайки свирепи бяло-жълти пламъци във всички посоки. Хондата се лашна освободена и последва Тейлър в реката. След скока той беше запазил трезвомислие и предвидливо се беше скрил под моста. Колата наистина бе паднала близо, твърде близо.
	След свободния му полет водата бе всмукала Тейлър и няколко секунди го беше задържала на дъното. Въртеше го и го усукваше като кърпа в пералня, но той бе успя да се добере до повърхността и да поеме хрипливо дъх.
	Още щом се подаде над водата, изкрещя, че е добре. Когато хондата се стовари в реката току до него, викът се повтори. Едва на брега усети изнемога; почувства се замаян и ръцете му се разтрепериха. Събитията през последния час си казваха думата.
	Джо не знаеше дали да му се гневи заради скока, или да се радва, че всичко е приключило благополучно. Мъжът от колата не беше пострадал тежко и в крайна сметка Джо изпрати Мич долу да поговори с Тейлър.
	Мич го свари сред тинята, свил колене и обронил глава върху тях. Не беше помръднал, откакто бе седнал до него.
	— Не биваше да скачаш — каза Мич, недочакал отговор от Тейлър.
	Тейлър вдигна полека глава и избърса водата от лицето си.
	— Само изглежда опасно — рече безизразно той.
	— Защото е опасно. Но имах предвид колата. Можеше да те смаже.
	_Знам…_
	— Затова доплувах под моста — отговори Тейлър.
	— Ами ако беше паднала по-бързо? Ако двигателят беше избухнал двайсет секунди по-рано? Ако се беше блъснал в нещо на дъното, за бога?
	Какво?
	_Щях да съм мъртъв._
	Тейлър поклати глава вцепенен. Знаеше, че ще трябва да отговаря на тези въпроси отново, когато попадне в ръцете на Джо.
	— Не ми хрумна друг изход.
	Мич го погледна угрижен, доловил глухия смут в тона му. Беше виждал това изражение и преди — изражение на разтърсен до дън душа човек, осъзнал, че е оцелял по щастлива случайност. Забеляза треперещите ръце на Тейлър и го потупа по гърба.
	— Радвам се, че си добре.
	Тейлър кимна, твърде изтощен да проговори.


>	Седемнайсета глава

	По-късно същата нощ, когато инцидентът на моста бе окончателно овладян, Тейлър се качи в пикапа и пое към къщи. Както подозираше, Джо му постави въпросите на Мич и прибави много други. Обсъдиха из основи какви решения е вземал и с какви основания. Макар Джо да не криеше гнева си, Тейлър се постара да го убеди, че не е действал безразсъдно.
	— Виж… Не исках да скачам — подчерта той. — Ако не бях скочил обаче, и двамата нямаше да сме живи.
	На това Джо не намери отговор.
	Ръцете на Тейлър бяха спрели да треперят и нервната му система постепенно се нормализираше, ала се чувстваше изцеден, докато караше по тихите провинциални улички.
	Няколко минути по-късно изкачи напуканите циментови стълби пред входната врата на къщата си. В бързината бе оставил лампите включени и домът му сякаш го посрещна с добре дошъл. Служебните книжа бяха разстлани по масата, калкулаторът лежеше до тях. Ледът в чашата вода се беше стопил.
	В дневната се чуваше тихо телевизорът; преди да тръгне, слушаше бейзболен мач, а сега излъчваха местните новини.
	Тейлър остави ключовете на плота и си свали ризата, прекосявайки кухнята до стаичката, където се намираха пералнята и сушилнята. Отвори капака и пусна ризата в пералнята. Събу си обувките и ги подритна до стената. Панталоните, чорапите и бельото отидоха при ризата. Той пусна пералнята и грабна хавлия, сгъната върху сушилнята. Отиде в банята и с бърз горещ душ изплакна тинята, наслоена по тялото му.
	Среса се и обиколи къщата, изключвайки всички лампи. Легна си и изгаси светлината почти неохотно. Искаше да заспи, нуждаеше се от сън, ала въпреки изтощението внезапно разбра, че сънят няма да дойде. Още щом затвори очи, образи от изминалите няколко часа започнаха да изплуват в ума му. Като на филм някои се движеха напред на забързан кадър, други — назад, ала винаги се разминаваха с действителността. Не бяха картини с успешен край; наподобяваха по-скоро кошмари.
	Сцена след сцена той наблюдаваше безпомощен как всичко се проваля.
	Виждаше как посяга към човека в колата и чува стълбата да се прекършва със злокобен пукот, запращайки и двамата в бездната на смъртта.
	Или…
	Наблюдаваше ужасен как мъжът се протяга към ръката му с разкривено от страх лице и в същия момент колата се сгромолясва от моста.
	Или…
	Усещаше как потната му длан внезапно се изплъзва от въжето и той полита надолу към основите на моста, към смъртта…
	Или…
	Закопчава ремъците и чува особено цъкане, предвещаващо възпламеняването на двигателя. Цистерната експлодира и пламъците овъгляват кожата му. Собствените му предсмъртни писъци отекват в ушите му.
	Или…
	Вижда кошмара, с който живее от детството…
	Очите му се отвориха рязко. Ръцете му пак трепереха, гърлото му беше пресъхнало. Запъхтян, той усети нов прилив на адреналин, ала този път цялото му тяло се сгърчи болезнено.
	Обърна глава към часовника. Червените цифри показваха, че наближава единайсет и половина.
	Примирен, че няма да успее да заспи, той включи нощната лампа и се облече.
	Не разбираше решението си. Знаеше само, че има нужда да говори.
	Не с Мич, не с Мелиса. Дори не с майка си.
	Искаше да говори с Денис.

	* * *

	Паркингът пред „Ейтс“ беше почти опустял, когато Тейлър пристигна. В ъгъла имаше само една кола. Той спря пикапа на мястото най-близо до входа и си погледна часовника. Закусвалнята затваряше след десет минути.
	Отвори дървената врата и камбанката звънна, известявайки появата му. Мястото беше същото както винаги — плот край далечната стена, където призори сядат шофьорите на камиони; дузина кръгли маси в центъра на помещението под вентилатор на тавана; сепарета с издраскани мушамени пейки от двете страни на входа до витрината. Въздухът миришеше на бекон дори в този късен час.
	Рей разчистваше плотовете зад бара. Обърна се към вратата и позна Тейлър. Махна му с омазнената кърпа.
	— Здрасти, Тейлър. Отдавна не съм те виждал. Ще вечеряш ли?
	— Здрасти, Рей. — Тейлър обходи с очи помещението. — Няма да ям, благодаря.
	Рей поклати глава с тънка усмивка.
	— Така си и рекох — каза насмешливо. — Денис ще излезе след малко. Прибира неща в склада. Да я закараш вкъщи ли ще й предложиш?
	Тейлър не отговори веднага и в очите на Рей проблеснаха искрици.
	— Да не мислиш, че си първият, който идва тук с изражение на кученце? Всяка седмица минават по един-двама. Лика-прилика са ти и се надяват на същото. Шофьори на камиони, колоездачи, дори женени мъже. — Той се ухили широко. — Бива си я, нали? Красива като цвете. Не бой се обаче, досега не е казвала „да“.
	— Не съм… — Тейлър заекна, изгубил дар слово.
	— Хайде, хайде — намигна му Рей и сниши глас: — Но както казах, не бой се. Имам странно предчувствие, че ще получиш „да“. Ще й кажа, че си тук.
	Занемял, Тейлър просто проследи с поглед как Рей изчезва нанякъде. Почти веднага Денис излезе през двукрилата врата към кухнята.
	— Тейлър? — каза тя, очевидно изненадана.
	— Здрасти — поздрави неловко той.
	— Какво правиш тук? — Тя повдигна вежди със заинтригувана усмивка.
	— Дойдох да те видя — отвърна тихо той, не намерил друго обяснение.
	Не откъсваше очи от нея. Денис беше препасала протрита бяла престилка над работното си облекло — жълта като лютиче рокля с къси ръкави и остро деколте, закопчано до последното копче; полата покриваше коленете. Носеше удобни бели гуменки, та да й е по-леко да стои часове наред на крак. Косата й беше вързана на конска опашка, лицето й блестеше от пот и от лепкавия въздух.
	Беше прекрасна.
	Тя долови одобрителния му поглед, но когато пристъпи до него, в очите му зърна още нещо, което не беше виждала досега.
	— Добре ли си? — попита го. — Изглеждаш, все едно си срещнал призрак.
	— Не знам — промърмори той почти на себе си.
	Тя се взря загрижено в него, после погледна през рамо.
	— Рей? Може ли да взема кратка почивка?
	Рей се престори, че дори не е забелязал появата на Тейлър. Продължи да чисти скарата и подхвърли:
	— Разбира се, скъпа. Бездруго приключвам след малко.
	Денис се обърна отново към Тейлър.
	— Искаш ли да седнем?
	Точно за това бе дошъл, но забележките на Рей го бяха объркали. В момента мислеше единствено за мъжете, търсили я в закусвалнята.
	— Май не биваше да идвам — каза той.
	Денис обаче, сякаш наясно какво точно трябва да направи, се усмихна съчувствено.
	— Радвам се, че дойде — рече тихо тя. — Какво се е случило?
	Той стоеше замлъкнал пред нея. Усещаше как всичко го връхлита отведнъж. Едва доловимият аромат на шампоана й, желанието да я прегърне и да й разкаже какво е преживял вечерта, да опише кошмарите и да признае как е копнеел да го изслуша…
	_Мъжете, които идват да я търсят в закусвалнята…_
	Въпреки всичко тази мисъл заличаваше другите от вечерната драма. Не че имаше причина да ревнува. Рей му беше казал, че Денис е отклонявала предложенията, а и той нямаше сериозна връзка с нея. Все пак чувството го беше завладяло. Какви мъже? Кой е искал да я откара в къщата й? Би я попитал, но разбираше, че моментът не е подходящ.
	— Трябва да си вървя — поклати глава той. — Ти си на работа.
	— Не — възрази тя, този път сериозно, усетила безпокойството му. — Нещо се е случило днес? Какво?
	— Исках да говоря с теб — отвърна искрено той.
	— За какво?
	Очите й потърсиха настойчиво неговите. Красиви очи. Господи, прекрасна жена. Тейлър преглътна замаян.
	— На моста имаше произшествие — каза рязко.
	Денис кимна, все още несигурна какво предстои.
	— Знам. Нямаше много клиенти, защото мостът беше затворен. Ти беше ли там?
	Тейлър кимна.
	— Чух, че е било ужасно. Вярно ли е?
	Тейлър кимна отново.
	Тя се пресегна и пръстите й нежно обвиха ръката му.
	— Ще ме почакаш ли малко? Да проверя набързо дали има да се върши нещо, преди да затворим?
	Тя се извърна и бавно отдръпна длан от ръката му. Върна се в кухнята. Тейлър остана сам с мислите си. Не за дълго — Денис се върна, ала изненадващо го заобиколи и продължи към входната врата. Спря там и обърна табелата „Отворено“. Тази нощ „Ейтс“ вече нямаше да приема клиенти.
	— В кухнята всичко е наред — обясни Денис. — След малко съм готова за тръгване. Ще ме изчакаш, нали? Ще поговорим вкъщи.

	* * *

	Тейлър пренесе Кайл на ръце до пикапа. Детето бе облегнало глава на рамото му. Подаде го на Денис и Кайл се сгуши в скута й, без дори да се събуди.
	Щом стигнаха до дома им, повториха процедурата в обратен ред. Тейлър взе Кайл от скута на Денис и го занесе в спалнята му. Сложи го в леглото и Денис веднага го зави. На излизане от стаята включи светещото мече и мелодията засвири тихо. Остави вратата открехната и двамата с Тейлър излязоха безшумно в коридора.
	В дневната Денис включи една от лампите и Тейлър седна на дивана. След кратко колебание тя се настани на стол, разположен встрани от него.
	И двамата мълчаха по пътя, за да не събудят Кайл, но щом седнаха, Денис веднага подхвана по същество:
	— Какво се случи? — попита тя. — На моста тази вечер.
	Тейлър й разказа всичко — за спасителната операция, какво са казали Мич и Джо, картините, които са го измъчвали след това. Денис го слушаше, без да откъсва поглед от лицето му. Когато приключи, тя се приведе напред.
	— Спасил си го?
	— Не сам. Спасихме го заедно — поправи я машинално Тейлър.
	— Но колко се качиха на стълбата? И кой скочи в реката, защото стълбата нямаше да издържи?
	Тейлър не отговори. Денис се изправи и седна на дивана до него.
	— Ти си герой — прошепна с усмивка. — Както когато Кайл се изгуби.
	— Не съм — поклати глава Тейлър, обсебен против волята си от ярки спомени.
	— Герой си — повтори тя и улови ръката му.
	През следващите двайсет минути разговаряха за дреболии, прескачайки от тема на тема. След време Тейлър най-сетне я попита за мъжете, предлагали да я откарат вкъщи; тя подбели очи през смях и обясни, че това е част от работата й.
	— Колкото съм по-мила, толкова по-големи бакшиши получавам. Някои мъже явно обаче тълкуват вежливостта ми превратно.
	Непринуденото реене на разговора беше успокоително; Денис се стараеше да отклонява мислите на Тейлър от произшествието. Като малка, когато сънуваше кошмари, майка й правеше същото. Говорейки за друго, каквото и да е, Денис лека-полека успяваше да се отпусне.
	Това, изглежда, подейства и на Тейлър. Той постепенно притихна, отговорите му идваха по-бавно. Затваряше очи, отваряше ги и пак ги затваряше. Дишаше все по-дълбоко и умората най-сетне го завладя.
	Денис държеше ръката му и го наблюдаваше как се унася. После стана от дивана и донесе одеяло от спалнята си. Побутна го, Тейлър легна и тя го зави.
	В просъница той промърмори, че трябва да си ходи. Денис му прошепна да заспива и изключи лампата.
	Върна се в стаята си, свали работните дрехи и облече пижама. Развърза си косата, изми си зъбите и лицето. После легна и затвори очи.
	Фактът, че Тейлър Макейдън спи в съседната стая, бе последната й мисъл, преди да заспи.

	* * *

	— Здуауей, Тейър — каза бодро Кайл с доволна усмивка.
	Тейлър отвори очи и зажумя, заслепен от ранните слънчеви лъчи, нахлуващи през прозореца в дневната. Разтърка очи с опакото на дланта си, за да се разсъни, и видя Кайл надвесен над лицето му. Чорлавата му коса стърчеше в различни посоки.
	Едва след секунда Тейлър осъзна къде е. Кайл се изправи с усмивка и той седна на дивана. Прокара пръсти през косата си и погледна часовника. Минаваше шест. В къщата беше тихо.
	— Добро утро, Кайл. Как си?
	— Той шпи. (Той спи.)
	— Къде е майка ти?
	— Шпи на диуана. (Спи на дивана.)
	Тейлър се поизправи и усети колко са вдървени ставите му. Рамото го болеше както всяка сутрин.
	— Да, спах на дивана — кимна той.
	Тейлър протегна ръце и се прозя.
	— Добро утро — чу се зад него.
	Той се обърна през рамо и в коридора пред стаята й видя Денис в розова пижама и по чорапи.
	— Добро утро — поздрави Тейлър и стана от дивана. — Май съм заспал снощи.
	— Беше изморен.
	— Извинявай.
	— Няма за какво.
	Кайл вече седеше в ъгъла на дневната и си играеше с играчките. Денис отиде до него и го целуна по върха на главата.
	— Добро утро, миличък.
	— Добуо утуо — каза той. (Добро утро.)
	— Гладен ли си?
	— Не.
	— Искаш ли йогурт?
	— Не.
	— Искаш да си играеш ли?
	Кайл кимна и Денис се обърна към Тейлър.
	— А ти? Гладен ли си?
	— Не искам да приготвяш нещо специално за мен.
	— Щях да ти предложа „Чириос“ — отвърна тя и Тейлър отговори с усмивка. — Добре ли спа? — попита Денис, придърпвайки горнището на пижамата си.
	— Като пън — призна той. — Благодаря за снощи. Беше много търпелива с мен.
	Тя сви рамене. Очите й уловиха утринната светлина, косата й — дълга и разрошена — се виеше над раменете.
	— За това са приятелите.
	С необяснимо смущение Тейлър взе одеялото и започна да го сгъва, доволен, че се е заел с нещо. Тук, в къщата й, се чувстваше не на място толкова рано сутринта.
	Денис приближи до него.
	— Сигурен ли си, че не искаш да останеш за закуска? Имам половин кутия.
	Тейлър се поколеба.
	— И мляко? — попита най-сетне.
	— Не, тук ядем зърнените закуски с вода — отговори сериозно тя.
	Той я погледна недоверчиво и Денис се засмя звънливо.
	— Имаме мляко, глупи. Разбира се!
	— Глупи?
	— Умилително обръщение. Значи, че те харесвам — намигна му тя.
	Думите й го разведриха.
	— В такъв случай бих искал да остана.

	* * *

	— Каква ти е програмата за днес? — попита Тейлър.
	Бяха закусили и Денис го изпращаше до вратата.
	— Както винаги. Няколко часа ще учим с Кайл, после не знам… Зависи какво ще поиска той — да поиграем на двора, да караме колело… А вечерта съм на работа.
	— Ще сервираш на онези похотливци?
	— Момичетата също трябва да си плащат сметките — отвърна шеговито тя. — А и не всички са неприятни. Снощи дойде много мил мъж. Поканих го да остане вкъщи.
	— Истински чаровник, а?
	— Не точно. Но беше толкова окаян, че сърце не ми даде да го отблъсна.
	— Уф…
	Пред вратата тя го сръга игриво с лакът.
	— Знаеш, че се шегувам.
	— Надявам се. — Небето беше безоблачно, слънцето се подаваше над дърветата на изток. — Слушай… за снощи… Благодаря ти за всичко.
	— Вече го каза, забрави ли?
	— Не съм — отвърна със сериозен глас Тейлър. — Но исках да ти благодаря пак.
	Постояха мълчаливо един до друг. После Денис пристъпи по-наблизо, сведе глава, вдигна я и доближи лице до неговото. Зърна изненадата в очите му, когато го целуна леко по устните.
	Беше по-скоро докосване всъщност, но той се втренчи занемял в нея, мислейки си колко чудесно е било.
	— Радвам се, че дойде при мен — каза Денис.
	Все още по пижама и с разрошена коса, тя изглеждаше абсолютно съвършена.


>	Осемнайсета глава

	По-късно същия ден Тейлър помоли Денис да му покаже дневника на Кайл.
	Седяха до масата в кухнята, тя прелистваше бележника и обясняваше. На всяка страница бяха отбелязани целите й, конкретни думи и фрази, как ги произнася Кайл и какви са нейните наблюдения.
	— Както виждаш, просто записвам какво правим. Това е всичко.
	Тейлър отгърна на първата страница. Най-отгоре беше написана една-единствена дума — ябълка. Под нея, започвайки от средата на листа, Денис бе описала как е протекъл първият им урок.
	— Може ли? — Тейлър посочи страницата.
	Денис кимна и той зачете бавно, дума по дума. Когато приключи, вдигна глава.
	— Четири часа?
	— Да.
	— Само за да каже „ябълка“.
	— Всъщност дори накрая не произнасяше думата правилно. Но се разбираше какво иска да каже.
	— Как успя да го постигнеш?
	— Просто не се отказвах.
	— Но знаеше ли как да работиш с него?
	— Всъщност не. Особено в началото. Бях чела книги за деца като Кайл. Проучих различни програми, разработени в университетите; разбрах какво представлява говорната терапия и как се провежда. Но нито една не описваше точно случая на Кайл, макар че някои неща съвпадаха. Открих обаче две книги — „Децата, които проговарят късно“ от Томас Соуел и „Искам да чуя гласа ти“ от Катрин Морис. От книгата на Соуел за пръв път разбрах, че не съм сама, защото много деца проговарят трудно, без да има видим проблем. Книгата на Морис ми даде идея как да обучавам Кайл, въпреки че е посветена на аутизма.
	— И какво точно правиш?
	— Използвам програма за моделиране на поведението, разработена в Калифорнийския университет. През годините са постигнали много с деца, страдащи от аутизъм, като възнаграждават желаното поведение и наказват нежеланото. Приспособих програмата към проблема на Кайл — говоренето. Каже ли каквото искам, получава дребно лакомство. Ако не се опитва и се инати, няма лакомство, а порицание. Когато го учех да произнася „ябълка“, сочех нарисувана ябълка и повтарях думата. Давах му бонбонче след всеки издаден звук. После го награждавах само за правилен звук, дори да е част от думата. Накрая започнах да му давам награда единствено ако каже цялата дума.
	— И това продължи четири часа?
	Денис кимна.
	— Четири неописуемо дълги часа. Той нервничеше, плачеше, въртеше се на стола, пищеше, все едно го бода с карфици. Ако някой ни беше чул тогава, щеше да си помисли, че го изтезавам. Повтарях думата… не знам, сигурно шестстотин пъти. Накрая и на двамата ни се доповръща. Беше ужасно, наистина ужасно. Мислех, че няма да има край, но… — Тя се приведе към него. — Когато той най-после я каза, целият ужас изчезна… изчезнаха отчаянието, гневът и страхът, които и двамата изпитвахме. Помня колко се развълнувах. Неописуемо е. Разплаках се, накарах го да повтори думата поне десет пъти, докато повярвам, че е истина. Тогава за пръв път разбрах, че Кайл може да учи. Бях успяла, със собствени сили, и не мога да ти опиша колко много означава това след всичко, което лекарите ми бяха наговорили за него…
	Тя поклати глава, потънала в спомена за онзи ден.
	— После просто продължихме да учим нови думи, една по една, докато ги усвои. Постепенно научи наименования на дървета, цветя, автомобили, самолети… Речникът му беше богат, но не проумяваше, че езикът всъщност се използва за _нещо_. Тогава започнахме да свързваме по две думи — син камион, голямо дърво. Мисля, че така схвана какво се опитвам да го науча — че хората общуват чрез думите. След няколко месеца успяваше да повтори почти всичко, което произнасях, затова започнах да уча какво представляват въпросите.
	— Трудно ли беше?
	— Още е трудно. По-трудно от отделните думи, защото сега трябва да възприеме различната интонация, после да разбере смисъла на въпроса и да отговори правилно. И трите стъпки го затрудняват, през последните месеци се занимаваме с това. Отначало въпросите ме изправиха пред ново предизвикателство, защото Кайл искаше просто да повтаря каквото казвам. Посочвах нарисувана ябълка и питах: „Какво е това?“. Кайл отговаряше: „Какво е това?“. Казвах: „Не, кажи «Това е ябълка».“ И Кайл повтаряше: „Не, кажи «Това е ябълка».“ Накрая започнах да произнасям въпроса шепнешком, а отговора — на висок глас. Надявах се да проумее какво целя. Дълго време обаче той шептеше въпроса като мен, после отговаряше на висок глас, наподобявайки с точност думите и интонацията ми. Едва след седмици се научи да произнася само отговора. Винаги го награждавах, разбира се, когато успее.
	Тейлър кимна, започнал да проумява колко трудно й е било.
	— Явно си търпелива като светица — отбеляза той.
	— Невинаги.
	— Но го правиш всеки ден…
	— Длъжна съм. А и виж колко е напреднал!
	Тейлър прелисти бележника към края. За разлика от първата страница с една-единствена дума, записките на Денис от дългите уроци с Кайл сега запълваха по три-четири листа.
	— Дълъг път е изминал.
	— Да. И му предстои още много. Справя се добре с някои въпроси — „какво“ и „кой“ например. Не разбира обаче „защо“ и „как“. И все още не може да води разговор. Обикновено произнася само по една фраза. Затрудняват го и по-сложните въпроси. Знае какво значи „Къде е играчката?“. Попитам ли го обаче „Къде сложи играчката си?“, получавам объркан поглед. Точно затова си водя записки. Когато Кайл има лош ден — случва се доста често — отварям бележника и си припомням какви препятствия е преодолял досега. Някога, когато се научи да говори, ще му дам дневниците. Искам да ги прочете, за да разбере колко го обичам.
	— Той вече го знае.
	— Да. Но някой ден искам да чуя как ми казва, че ме обича.
	— Не го ли прави сега? Когато го слагаш в леглото вечер?
	— Не — поклати глава Денис. — Кайл никога не ми е казвал, че ме обича.
	— Не си ли се опитвала да го научиш?
	— Не.
	— Защо?
	— Защото искам да се изненадам в деня, когато сам реши да ми го каже.

	* * *

	През следващата седмица и половина Тейлър прекарваше все повече време в къщата на Денис; отбиваше се следобед, когато приключваха уроците й с Кайл. Понякога оставаше час, друг път — по-дълго. Играеше на топка с Кайл, а Денис го наблюдаваше от верандата; научи Кайл да удря топката с малката бейзболна бухалка, която пазеше от детските си години. Удар след удар гонеше топката и я поставяше върху стойката за батиране, насърчавайки Кайл да опита отново. Когато Кайл най-сетне се измори, блузата на Тейлър беше подгизнала. Денис му подаде чаша вода и го целуна за втори път.
	В неделя, седмица след лунапарка, Тейлър ги заведе край брега в Кити Хок. Посочи им мястото, където през 1903 година Орвил и Уилбър Райт бяха осъществили историческия си полет; прочетоха надписа на паметника, издигнат в тяхна чест. Обядваха на открито и дълго се разхождаха по плажа, газейки сред пенливите вълни, над които кръжаха чайки. В късния следобед Тейлър и Денис строяха пясъчни замъци, а Кайл ги рушеше. Ревейки като Годзила, едва дочакваше да вдигнат кулите и ги прегазваше с възторжени подскоци.
	По пътя към къщи спряха до фермерска сергия и купиха прясна царевица. Тейлър вечеря за пръв път в дома на Денис. Слънцето и вятърът бяха изтощили Кайл и след като си изяде порцията макарони със сирене, той заспа почти мигновено. Тейлър и Денис разговаряха в кухнята до полунощ. На прага се целунаха отново.
	Няколко дни по-късно Тейлър услужи на Денис с пикапа, за да свърши нещо в града. Когато се върна, увисналите врати на шкафовете в кухнята вече се затваряха изрядно.
	— Нали нямаш нищо против? — попита я, чудейки се дали не е престъпил невидима граница.
	— Нямам, разбира се! — възкликна тя и плесна с ръце. — Можеш ли да поправиш и кранчето, та да спре да тече?
	След трийсет минути и този проблем бе отстранен.
	Останеха ли насаме, Тейлър се наслаждаваше на непринудената й красота и грация. Понякога обаче съзираше в очите й сянката на жертвите, които е направила за сина си. По лицето й се изписваше умората на войник след дълга битка и у Тейлър се надигаше неизразимо възхищение. Тя, изглежда, беше от изчезващ вид — пълна противоположност на онези, които никога не спират в трескаво и самомнително преследване на личното удовлетворение. Мнозина сякаш споделяха възгледа, че то произтича само от работата, а не от родителството; мнозина не проумяваха, че да имаш деца и да ги възпиташ са две различни неща. Тейлър сподели мислите си и Денис извърна глава, вперила поглед през прозореца.
	— И аз смятах така — отвърна тя.
	Следващата сряда Тейлър покани Денис и Кайл в дома си. Подобна на нейната в много отношения, къщата беше по-стара и се намираше сред обширен двор. Неговата обаче бе обновявана през годините — и преди да я купи, и след това. Кайл хареса бараката за инструменти в задния двор и след като посочи „трактора“ (всъщност косачка за трева), Тейлър го качи на машината и двамата направиха обиколка на градината, без да включват острието. Както и с пикапа, Кайл се движеше на зигзаг и по лицето му сияеше широка усмивка.
	Наблюдавайки ги заедно, Денис осъзна, че първоначалното й впечатление за стеснителността на Тейлър не е съвсем точно. _Ала той таи нещо_, помисли си тя. Бяха говорили за работата му и за пожарната, но за баща си Тейлър тънеше в необяснимо мълчание; не го беше споменавал нито веднъж след онази първа вечер. Не споделяше нищо и за предишните си връзки — дори мимоходом. Нямаше особено значение, разбира се, и все пак изглеждаше странно.
	Въпреки това той я привличаше. Беше се появил в живота й в най-неочакван момент и по най-невероятен начин. И вече беше повече от приятел. Ала и досега обаче, легнала нощем под чаршафа, тя се вслушваше в тихото бръмчене на вентилатора и се улавяше как се надява всичко това да е истина.

	* * *

	— Колко остава? — попита Денис.
	Тейлър я беше изненадал, донасяйки старомодна машина за сладолед и всички необходими съставки. Въртеше ръчката с обляно в пот лице и разбиваше сметаната, която се сгъстяваше бавно.
	— Пет-десет минути. Защо? Гладна ли си?
	— Не съм опитвала домашен сладолед.
	— Искаш ли да си поделим авторското право? Да ме смениш за малко…
	Тя разпери ръце.
	— Не, по-забавно е да те гледам.
	Тейлър кимна с престорено разочарование, после разигра ролята на мъченик, задвижващ ръчката със сетни сили. Денис се заля от смях. Когато спря да се смее, Тейлър избърса чело с опакото на дланта си.
	— Имаш ли планове за неделя вечерта?
	Тя разбра, че ще последва покана.
	— Не, нямам.
	— Искаш ли да излезем на вечеря?
	Денис сви рамене.
	— Разбира се. Но знаеш, че Кайл почти винаги отказва да яде на чуждо място.
	Тейлър преглътна и очите му срещнаха нейните.
	— Имах предвид да отидем двамата с теб. Без Кайл. Мама каза, че с радост ще дойде да го наглежда.
	Денис се поколеба.
	— Не знам как ще се чувства с нея. Не я познава добре.
	— Ако те взема, след като заспи? Ще го сложиш в леглото, ще му пожелаеш лека нощ и няма да тръгнем, докато не се увериш, че всичко е наред.
	Тя отстъпи, неспособна да прикрие удоволствието си.
	— Добре си го обмислил, а?
	— Не исках да ти оставя възможност да ми откажеш.
	Денис се усмихна.
	— В такъв случай приемам с радост.

	* * *

	Джуди пристигна в седем и трийсет, няколко минути след като Денис беше сложила Кайл в леглото. Бяха прекарали целия ден на открито и тя се надяваше да спи спокойно през нощта. Ходиха с колелата до града и минаха през детската площадка; после играха в задния двор. Беше горещо и влажно, от онези дни, които изцеждат силите, и Кайл започна да се прозява още преди вечерята. Денис му помогна да се изкъпе и да си облече пижамата; прочете му три книжки, докато си изпие млякото с натежали очи. Когато пусна щорите — навън беше още светло — и затвори вратата, Кайл спеше дълбоко.
	Тя си взе душ и увита в хавлията, застана колебливо пред гардероба. Тейлър беше казал, че ще вечерят във „Фонтана“ — блажено тих ресторант в сърцето на града. На въпроса й какво да облече той отговори небрежно, че няма значение, което по никакъв начин не я улесняваше.
	Най-сетне избра семпла черна рокля, подходяща за всякакви случаи. От години стоеше опакована в найлон на дъното на дрешника, както я беше взела от химическото чистене в Атланта. Не помнеше кога я е носила за последно, но със задоволство установи, че все още й стои добре. Допълни я с чифт черни обувки с токчета; подвоуми се дали да сложи черен чорапогащник, но бързо отхвърли идеята. Нощта бе гореща, а и кой носи черни чорапогащници в Едънтън, освен ако не отива на погребение?
	Изсуши си косата и я вчеса грижливо, гримира се дискретно и извади парфюма от чекмеджето на нощната масичка. Малко на врата и косата, после капна върху китките си и ги разтри. В горното чекмедже държеше кутийка с бижута, от която извади обеци във формата на халки.
	Спря пред огледалото в банята и остана доволна от видяното. Изглеждаше добре. Нито прекалено, нито твърде семпло. Точно по мяра всъщност. Тогава Джуди почука на вратата. Тейлър пристигна две минути след нея.

	* * *

	Ресторант „Фонтана“ работеше в града от дванайсет години. Собствениците бяха съпрузи от Берн, Швейцария, преместили се в Едънтън от Ню Орлиънс с надеждата да заживеят по-спокойно. Бяха успели обаче да внесат изискан щрих в града. С приглушено осветление и първокласно обслужване, ресторантът им привличаше двойки, празнуващи годишнини и годежи; репутацията му се затвърди, когато в „Южняшки живот“ излезе статия за него.
	Настаниха Тейлър и Денис на малка маса в ъгъла. Тейлър поръча скоч и сода, Денис — шардоне.
	— Идвал ли си тук? — попита го тя, преглеждайки менюто.
	— Няколко пъти, но беше отдавна.
	Прелисти го, несвикнала с толкова голям избор след дългогодишните аламинутни вечери.
	— Какво ще ми препоръчаш?
	— Всичко. Агнешкият врат е специалитет на заведението, но се славят и с котлетите, и с морската си храна.
	— Това не свежда избора до минимум.
	— Всъщност няма да се разочароваш каквото и да поръчаш.
	Съсредоточена в списъка с предястия, тя въртеше кичур коса между пръстите си. Тейлър я наблюдаваше с омая, примесена с възхита.
	— Казах ли ти колко си красива днес? — попита той.
	— Само два пъти — отвърна най-хладнокръвно тя. — Но не спирай, не ми пречи.
	— Наистина ли?
	— Не и когато го казва мъж, изтупан като теб.
	— Изтупан?
	Тя намигна.
	— Значи същото като глупи.
	Вечерята протече чудесно във всяко отношение; храната беше вкусна, обстановката — елегантно уютна. Двамата разговаряха за живота си. Тейлър разказа на Денис какви опасни пожари е помагал да потушат; разказа й също за Мич и Мелиса, най-близките си приятели. Денис сподели истории от колежанските си години; описа как е започнала да преподава и колко неподготвена е била, когато за пръв път е влязла в класната стая. И за двамата тази нощ беляза началото на пътя им заедно. През тази нощ за пръв път не споменаха нито веднъж името на Кайл.

	* * *

	След вечерята излязоха на опустялата улица и Денис забеляза колко различно изглежда старият град през нощта — като място, изгубено във времето. Освен ресторанта и един бар на ъгъла, всичко беше затворено. Лъкатушейки по тротоарите, настлани с напукани от годините тухлени плочи, минаха край антикварен магазин и галерия.
	Наслаждаваха се на пълната тишина. И двамата не изпитваха нужда да говорят. След минути стигнаха до пристана и Денис различи корабите, приютени в доковете. Големи и малки, нови и стари, всевъзможни разновидности — от дървени рибарски лодки до платноходи за разходка. Няколко бяха осветени, но се чуваше единствено водата, плискаща по дигата.
	Облегнат на парапета край кея, Тейлър прочисти гърло и улови ръката й.
	— Едънтънското пристанище е сред първите населени места в Юга. Градчето било затънтено гранично селище, но търговските кораби спирали тук да продават стока и да си набавят провизии. Виждаш ли парапетите върху онези покриви?
	Посочи старинните къщи край пристана и Денис кимна.
	— По колониално време пренасянето на стоки по море било опасно и съпругите чакали на балконите корабите на мъжете им да навлязат в пристана. Толкова много от тях умирали, че ги нарекли „вдовишки покриви“. Тук в Едънтън обаче корабите никога не се насочвали право към доковете. Колкото и дълго да било плаването, спирали по средата на пристанището и жените по балконите напрягали взор да видят мъжете си на палубата.
	— Защо спирали там?
	— Имало дърво, самотен гигантски кипарис. Така моряците разбирали, че са стигнали до Едънтън, особено ако никога не били акостирали тук. Нямало друго такова дърво по целия източен бряг. Обикновено кипарисите растат близо до брега, но този бил поне на двеста метра от водата. Издигал се като паметник, защото бил на необичайно място. Постепенно станало обичай корабите да спират срещу дървото. Пускали малка лодка, гребците поемали към брега и оставяли бутилка ром в клонака, благодарни, че са стигнали невредими до сушата. Преди да отплават, моряците пак спирали до дървото и отпивали глътка ром с надеждата за безопасно и благополучно пътуване. Затова го наричат Дървото на глътката.
	— Наистина ли?
	— Да. Градът помни много легенди за кораби, чиито моряци пропуснали да отпият глътка ром и изчезнали в морето. Смятало се за лош късмет и само глупците пренебрегвали обичая.
	— Ами ако нямало ром, когато корабът бил готов да отплава? Отказвали се да вдигнат котва ли?
	— Според преданието това никога не се е случвало. — Тейлър насочи поглед към водата и тонът му едва доловимо се промени: — Татко ми разказа тази история, когато бях малък. Заведе ме на мястото, където растяло дървото, и там я чух за пръв път.
	Денис се усмихна.
	— Знаеш ли и други истории за Едънтън?
	— Няколко.
	— А за призраци?
	— Разбира се. Всеки стар град в Северна Каролина има призрачна история. На Хелоуин татко събираше приятелите ми и ни разказваше за Браунриг Мил. Преданието има всичко необходимо за сплашване на дечица. Вещица, суеверни кореняци, лоши магии, необяснима смърт, дори трикрака котка. Когато татко приключеше, всички до един бяхме твърде ужасени да заспим.
	Денис се замисли за живота в малкия град, за старите истории и колко различно изглеждаше всичко тук в сравнение със света в Атланта.
	— Сигурно е било вълнуващо.
	— Беше. Ако искаш, мога да разкажа историите на Кайл.
	— Едва ли ще ги разбере.
	— Тогава ще му разкажа историята за призрачния великански пикап.
	— Няма такова нещо.
	— Именно. Аз ще го съчиня.
	Денис стисна дланта му.
	— Как така нямаш деца? — попита тя.
	— Не съм от необходимия пол.
	— Знаеш какво имам предвид — побутна го тя. — Ще бъдеш добър баща.
	— Не знам. Просто нямам…
	— А искало ли ти се е?
	— Понякога.
	— Е, трябва да имаш.
	— Говориш като майка ми.
	— Знаеш сентенцията… Брилянтните умове мислят еднакво.
	— Щом казваш.
	Излязоха от пристанището и пак поеха към центъра на града. Денис се замисли колко се е променил светът й напоследък. И причината, осъзна тя, беше мъжът до нея. Ала нито веднъж въпреки всичко, което бе направил за нея, той не бе поискал нещо в замяна, нещо, каквото може да не е готова да даде. Тя го целуна първа, пак тя го целуна и втория път. След деня край брега бе останал до късно в дома й, но и тогава си беше тръгнал, щом бе усетил, че е време.
	Повечето мъже не биха постъпили така. Знаеше, че мнозина биха поели инициативата при първа възможност. Като бащата на Кайл. Тейлър обаче беше различен. Беше готов първо да я опознае, да изслушва проблемите й, да приготвя домашен сладолед на верандата. Във всяко отношение се държеше като джентълмен.
	Ала понеже никога не я притискаше, тя усещаше как у нея се надига желание, чиято сила я изненадваше. Запита се какво ли ще бъде, когато най-после я вземе в обятията си, докосне тялото й, плъзне пръсти по кожата й. Тези мисли изопнаха нещо у нея и тя машинално стисна ръката му.
	На път към пикапа минаха край незаключена стъклена врата с надпис „Барът на Трина“. Освен „Фонтана“ това бе единственото отворено място в центъра на града; Денис надникна вътре и видя три двойки да разговарят тихо край малки кръгли маси. Откъм джубокса в ъгъла долиташе кънтри песен; носовият баритон на певеца тъкмо стихваше на финалните трели. След кратко затишие започна следващата песен — „Волна мелодия“. Познала песента, Денис се закова на място и дръпна ръката на Тейлър.
	— Обичам тази песен — каза тя.
	— Искаш ли да влезем?
	Денис се замисли, обгърната от мелодията.
	— Ще потанцуваме, ако искаш — добави Тейлър.
	— Не. Ще се чувствам неловко да ме гледат — поклати глава тя. — А и няма достатъчно място.
	По улицата не минаваха коли; тротоарите бяха безлюдни. Една-единствена лампа на висок стълб мъждукаше на ъгъла. Мелодията в бара се примесваше с тих говор. Денис се отдръпна от отворената врата. Зад тях песента продължаваше да се носи нежно. Тейлър внезапно спря. Денис го погледна учудено.
	Безмълвно, той я обгърна през кръста и я придърпа към себе си. С омайваща усмивка повдигна ръката й до устните си и я целуна, после я сложи върху рамото си. Осъзнала какво става, но неспособна да повярва, Денис позалитна, преди да се остави да я поведе.
	За момент и двамата бяха смутени. Нежната музика обаче разсея неудобството и след две завъртания Денис затвори очи и се притисна към Тейлър. Дланта му се плъзна нагоре по гърба й. Чуваше го как диша, докато кръжаха бавно и се поклащаха в ритъма на мелодията. Изведнъж вече нямаше значение дали ги гледат. Освен досега на топлото му тяло нищо нямаше значение. Те танцуваха прегърнати под трепкащата улична лампа в малкия град Едънтън.


>	Деветнайсета глава

	Джуди четеше роман в дневната, когато двамата се върнаха. Каза им, че Кайл дори не е помръднал, докато ги е нямало.
	— Добре ли прекарахте? — попита ги, забелязала поаленялото лице на Денис.
	— Да — отговори й тя. — Благодаря, че се погрижи за Кайл.
	— За мен беше удоволствие — отвърна искрено Джуди и преметна през рамо чантата си, готова да си върви.
	Денис отиде да нагледа Кайл, а Тейлър изпрати майка си до колата. Беше мълчалив и Джуди се надяваше да е запленен от Денис толкова, колкото тя от него.

	* * *

	Когато Денис излезе от стаята на Кайл, Тейлър беше в дневната, клекнал до малката хладилна чанта, която бе извадил от багажника на пикапа. Вглъбен в заниманието си, не я чу да затваря вратата. Тя проследи как сваля капака на чантата и изважда две тесни кристални чаши. Те се чукнаха и иззвънтяха, когато отърси капките вода от тях. Остави ги на масичката до дивана и пак бръкна в чантата. Извади бутилка шампанско, отлепи фолиото от гърлото, развъртя телта, придържаща корковата тапа, и сръчно отвори бутилката. Сложи я на масата до чашите. После измъкна от чантата чиния с ягоди, спретнато увита в целофан. Махна обвивката, подреди масата и избута хладилната чанта в ъгъла. Отдръпна се назад да провери дали всичко е както се полага, и изглежда, остана доволен. Изтри влажните си длани в панталоните и погледна към коридора. Видя Денис и застина с неловко изражение. После се усмихна смутено.
	— Реших, че ще е приятна изненада — каза той.
	Денис погледна към масата, после пак към Тейлър, осъзнала, че е затаила дъх.
	— Приятна е — кимна тя.
	— Не знаех какво предпочиташ — вино или шампанско. Рискувах.
	Очите му не се откъсваха от нея.
	— Рискът си струва — прошепна тя. — Не съм пила шампанско от години.
	Той взе бутилката.
	— Да ти налея ли?
	— Да, моля.
	Тейлър напълни чашите и Денис пристъпи малко несигурно към масата. Той й подаде безмълвно едната чаша. Тя продължаваше да се взира в него удивена колко внимателно е обмислил всичко.
	— Почакай — каза му внезапно, разбрала какво липсва.
	Остави чашата и изтича в кухнята. Тейлър я чу да рови из чекмедже, после я видя да се връща с две малки свещи и кутийка кибрит. Подреди ги върху масата до шампанското и ягодите и ги запали. Щом изключи лампата, стаята се преобрази; по стената затанцуваха сенки и в меката светлина Денис му се стори по-красива от всякога. Тя вдигна чашата.
	— За теб — изрече той и чукна лекичко чашата си в нейната.
	Денис отпи глътка. Носът й изтръпна от мехурчетата, ала вкусът беше прекрасен.
	Той я подкани да седнат и двамата се отпуснаха на дивана близо един до друг; тя повдигна коляно и го облегна върху бедрото му. През прозореца блещукаше изгрялата луна, обагрила дантелените облаци в сребриста белота. Тейлър отпи от шампанското, вгледан в Денис.
	— За какво мислиш? — попита тя.
	Той извърна глава за миг, после пак погледна към нея.
	— Мислех какво ли щеше да бъде, ако произшествието през онази нощ не се беше случило.
	— Щях да имам кола — заяви Денис.
	Тейлър се засмя, но след момент продължи със сериозно изражение:
	— Но дали щях да съм тук сега?
	Денис сви рамене.
	— Не знам. Иска ми се да мисля, че щеше да бъдеш. Мама вярваше, че хората са отредени един за друг. Това е романтична младежка идея, разбира се, но дълбоко в себе си я споделям.
	Тейлър кимна.
	— И мама казваше същото. Вероятно и заради това не се омъжи повторно. Знаеше, че никой не може да замени татко. След смъртта му, струва ми се, дори не е помисляла да излезе с друг мъж.
	— Наистина ли?
	— На мен поне ми изглеждаше така.
	— Сигурна съм, че грешиш. Всеки човек има нужда от спътник.
	Щом изрече думите, тя осъзна, че говори колкото за Джуди, толкова и за себе си. Тейлър обаче явно не забеляза. Той се усмихна.
	— Познавам я по-добре от теб.
	— Може би. Не забравяй обаче, че мама преживя същото като твоята майка. Скърбеше за татко, но знам, че имаше нужда някой да я обича.
	— Ходеше ли на срещи?
	Денис кимна и отпи от шампанското. По лицето й пробягаха сенки.
	— След около две години започна да излиза с мъже. Имаше сериозни връзки и понякога си мислех, че скоро ще имам втори баща. Ала не се получи.
	— Ти сърдеше ли се? Че излиза с мъже, имам предвид?
	— Не, никак. Исках мама да е щастлива.
	Тейлър повдигна вежди и пресуши чашата си.
	— Не знам дали аз бих реагирал толкова зряло.
	— Може би не. Но майка ти е още млада. Не е късно това да се случи.
	Тейлър свали чашата в скута си, осъзнал, че никога не е обмислял подобна възможност.
	— А ти? Представяше ли си, че на тези години вече ще си омъжена?
	— Разбира се — отвърна сухо Денис. — Всичко бях обмислила. Дипломирам се на двайсет и две, омъжвам се на двайсет и пет, раждам първото си дете на трийсет. Страхотен план, само дето нищо не се разви според предвижданията.
	— Изглежда си разочарована.
	— Бях — призна тя. — Дълго време. Всъщност мама си беше изградила представа как ще живея и не пропускаше случай да ми я припомни. Намеренията й бяха добри, разбира се, сигурна съм. Искаше да се поуча от грешките й, а и аз не възразявах. Когато почина обаче… Не знам. За известно време сякаш забравих всичко, на което ме беше учила.
	Денис замълча замислено.
	— Защото забременя ли? — попита тихо Тейлър.
	Денис поклати глава.
	— Не, не защото забременях, макар че и това е част от картината. По-скоро след смъртта й почувствах, че вече няма непрекъснато да наднича зад рамото ми и да претегля всичко в живота ми. Така си беше, естествено, и аз се възползвах от това. Едва по-късно осъзнах, че съветите й не са били предназначени да ме възпират, а да ми помогнат да осъществя мечтите си.
	— Всички допускаме грешки, Денис…
	Тя вдигна ръка да го прекъсне.
	— Не говоря така от самосъжаление. Както казах, вече не съм разочарована. Спомня ли си мама сега, знам, че би се гордяла с решенията, които вземах през последните пет години. — Тя си пое дълбоко дъх. — Мисля също, че щеше да те хареса.
	— Защото съм мил с Кайл?
	— Не. Щеше да те хареса, защото от пет години не съм била толкова щастлива, колкото през последните две седмици с теб.
	Тейлър се взря в нея, занемял от чувствата зад думите й. Тя беше толкова откровена, толкова уязвима, толкова невероятно красива…
	Озарена от пламъка на свещите, Денис срещна погледа му; проницателните й очи излъчваха тайнствено обещание и в този момент Тейлър Макейдън се влюби в Денис Холтън.
	Дългите години, през които се бе питал какво значи това, дългите години самота го бяха довели до тук и сега. Той улови ръката й, усети меката й кожа и сърцето му преля от нежност.
	Когато докосна лицето й, Денис затвори очи, пожелавайки си да запази този спомен завинаги. Разбра интуитивно смисъла на неговия досег, на неизречените му думи. Не защото го беше опознала толкова добре. Разбра, защото тя се бе влюбила в него в същия миг.

	* * *

	Късно през нощта в спалнята се лееше лунна светлина. Тейлър бе отпуснат по гръб на леглото, Денис бе облегнала глава върху гърдите му. Беше пуснала радиото и тихи джазови трели се примесваха с шепота им.
	Денис вдигна глава и обходи с удивени очи голата красота на тялото му, виждайки едновременно мъжа, когото обича, и спомена за младото момче, което не познава. Със смутна наслада си представи телата им, сплетени страстно, и как бе заровила лице в шията му, за да заглуши вика, напрял в гърлото й.
	Тейлър забеляза, че го гледа, пресегна се и прокара пръсти по бузата й с меланхолична усмивка и неразгадаеми очи в сивкавата светлина. Тя притисна лице в пръстите му и той разтвори длан да го обвие. Полежаха в тишината, докато светещите цифри на радиочасовника примигваха с ритмично постоянство. После Тейлър се изправи, обу си панталоните и отиде да донесе две чаши вода от кухнята. Върна се и впери очи в Денис, излетната под усукания чаршаф. Отпи глътка и остави чашите върху нощната масичка. Целуна я между гърдите и тя усети хладния му език върху кожата си.
	— Прелестна си — прошепна той.
	Тя обви врата му и прокара длан по гърба му, усещайки с всяка фибра на тялото си пълнотата на нощта и безмълвната осезаемост на страстта им.
	— Не съм, но ти благодаря. За всичко.
	Тейлър седна върху леглото и се облегна на таблата. Денис се надигна и той я прегърна през рамо, придърпвайки я към себе си.
	Отпуснати така, двамата най-сетне заспаха.


>	Двайсета глава

	Когато се събуди на другата сутрин, Денис беше сама. Завивката на Тейлър беше отметната, дрехите му ги нямаше. Тя погледна часовника и видя, че е малко след седем. Объркана, стана, облече къс копринен халат и обиколи бързо къщата. Накрая погледна през прозореца.
	Пикапът на Тейлър го нямаше.
	Сбърчила чело, Денис се върна в спалнята да погледне нощното шкафче — нямаше бележка. В кухнята — също.
	Чул я да трополи из къщата, Кайл излезе сънен от стаята си. Тя обмисляше положението, седнала на дивана в дневната.
	— Здуауей, мамо — промърмори той с полуотворени очи.
	Точно когато му отговори, чу пикапа на Тейлър да приближава по алеята. След минута, понесъл пазарски плик, Тейлър открехна полека входната врата, сякаш се бои да не събуди заспалата къща. Видя ги и прошепна:
	— О, здрасти. Мислех, че не сте станали.
	— Здуауей, Тейър — извика Кайл, видимо разсънен.
	Денис се уви по-плътно в халата.
	— Къде беше?
	— Ходих до магазина.
	— Толкова рано?
	Тейлър затвори вратата и прекоси дневната.
	— Защо шепнеш?
	— Не знам. — Той се засмя и заговори с нормален глас: — Извинявай, че излязох, но стомахът ми къркореше.
	Денис го погледна въпросително.
	— Реших, след като бездруго съм се събудил, да ви приготвя истинска закуска. Яйца, бекон, палачинки и тям подобни — дообясни Тейлър.
	Денис се усмихна.
	— Не ти ли харесват моите „Чириос“?
	— Харесват ми. Но днес е по-специален ден.
	— Защо?
	Тейлър погледна към Кайл, който се занимаваше с играчките си в ъгъла. Предишната нощ Джуди ги беше подредила спретнато и той се бе заел да поправи стореното. Уверил се, че вниманието му е ангажирано, Тейлър повдигна вежди.
	— Имате ли нещо под халата, госпожице Холтън? — прошепна с нескрито желание в гласа.
	— Искаш ли да разбереш? — подсмихна се тя.
	Тейлър остави плика с покупките на масичката и я прегърна; ръцете му се плъзнаха надолу по гърба й, после още по-ниско. По лицето й се изписа смущение и тя стрелна с очи Кайл.
	— Мисля, че разбрах — прошушна заговорнически Тейлър.
	— Спри — каза тя сериозно, макар и с неохота. — Кайл е в стаята.
	Тейлър кимна и се отдръпна, намигвайки й. Кайл не беше откъснал поглед от играчките.
	— Е, днес е специален ден по очевидни причини — заключи с небрежен тон Тейлър и взе плика. — Освен това, след като ви приготвя гурме закуската, ще ви заведа на брега.
	— Но аз трябва да работя с Кайл, а после съм на работа.
	Тейлър спря пред прага на кухнята и прошепна затворнически:
	— Знам. Аз трябваше да ходя у Мич. Щях да му помагам да ремонтира покрива. Но ще се чупя, ако дойдеш с мен.

	* * *

	— Но аз се договорих преди обед да не ходя на работа в магазина — възрази шумно Мич. — И съм извадил всичко от гаража!
	По джинси и овехтяла блуза, той се оглеждаше за пикапа на Тейлър, когато телефонът иззвъня.
	— Е, ще го прибереш обратно — каза му сговорчиво Тейлър. — Няма да успея да дойда.
	Докато говореше, Тейлър обърна бекона с вилица в нажежения тиган и във въздуха се разнесе апетитна миризма. Денис стоеше наблизо, все още по халат, и пълнеше кафеварката. Тейлър я погледна и му се прииска Кайл да изчезне за час-два. Не успяваше да се съсредоточи върху разговора.
	— Ами ако завали?
	— Каза ми, че покривът не е протекъл. Затова го отлагаше.
	— Четири или шест чаши? — попита Денис.
	Тейлър отлепи брадичка от слушалката и отговори:
	— Осем. Обичам кафе.
	— С кого говориш? — поинтересува се Мич, внезапно разбрал всичко. — Хей… С Денис ли си?
	Тейлър я погледна с възхита.
	— Да… Не че е твоя работа.
	— Значи си бил при нея през нощта?
	— Що за въпрос?
	Денис се усмихна, досетила се какво пита Мич.
	— Ти, потаен развратник…
	— Та за покрива… — проточи на висок глас Тейлър, за да върне темата в предишното й русло.
	— О, не се безпокой — каза Мич с ненадейна отстъпчивост. — Пожелавам ти приятно прекарване. Крайно време беше да си намериш…
	— Чао, Мич — отряза го Тейлър.
	Поклати глава и прекъсна връзката, без да го доизслуша.
	Денис извади яйцата от плика.
	— На очи? — попита тя.
	Тейлър се ухили.
	— Разбира се. Изпивам те с очи, красавице.
	Тя присви устни.
	— Наистина си глупчо.

	* * *

	След два часа седяха на брега край Нагс Хед и Тейлър мажеше гърба на Денис със слънцезащитен крем. С пластмасова лопатка Кайл изгребваше пясък от едно място и го трупаше на друго. Тейлър и Денис нямаха представа какво си е наумил, но на него явно му харесваше.
	Денис усещаше как дланите на Тейлър втриват нежно лосиона в кожата й и събуждат спомени за предишната нощ.
	— Може ли да ти задам въпрос? — попита тя.
	— Разбира се.
	— Снощи… след… хм…
	Тя замълча.
	— След хоризонталното танго ли? — помогна й Тейлър.
	Денис го сръга в ребрата.
	— Не е нужно да се изразяваш толкова романтично — каза тя и той се засмя.
	Денис поклати глава, ала не успя да скрие усмивката си.
	— Както и да е — продължи тя. — После ти притихна някак… все едно си тъжен или нещо такова.
	Тейлър кимна и впери очи в хоризонта. Денис зачака да каже нещо, но той мълчеше. Тя погледа вълните, разбиващи се в брега, и събра смелост.
	— Съжаляваш ли?
	— Не — отвърна тихо той и дланите му пак погалиха кожата й. — Нищо подобно.
	— Тогава какво има?
	— Помниш ли времето около Коледа? Когато си била дете? И как очакването понякога е по-вълнуващо, отколкото отварянето на подаръците?
	— Да.
	— Нещо такова изпитвах. Представях си какво ли ще бъде, копнеех за това…
	Той замълча, търсейки думи да опише чувствата си.
	— Значи очакването се е оказало по-вълнуващо от преживяването? — попита тя.
	— Не — възрази бързо Тейлър. — Не си ме разбрала. Точно обратното. Снощи беше прекрасно… ти беше прекрасна. Всичко беше съвършено… Просто съм тъжен, предполагам, че вече няма да има първи път с теб…
	Той пак замлъкна. Денис, замислена над думите му и забелязала внезапно помръкналия му поглед, реши да не задълбочава темата. Облегна се на него и се наслади на успокоителната топлина на ръцете му, които я обгръщаха. Седяха дълго така, отнесени в мисли.
	По-късно, когато следобед слънцето се запуска по небето, събраха всичко, готови да потеглят към дома. Тейлър носеше одеялото, хавлиите и кошницата за пикник. Кайл вървеше пред тях, целият в пясък, и размахваше кофата и лопатата си, газейки по дюните. Покрай пътеката се ширеше море от удивително ярки оранжево-жълти цветя. Денис се наведе, откъсна едно и го помириса.
	— Тук ги наричаме камбанки на Джо Бел — обясни Тейлър; тя му подаде цветето и той размаха показалец с престорен укор.
	— Забранено е да се берат цветята по дюните. Пазят ни от ураганите.
	— Ще ме издадеш ли?
	Тейлър поклати глава.
	— Не, но ще те накарам да чуеш легендата как са получили името си.
	Тя отметна косата, спуснала се пред очите й.
	— Някаква история като за дървото с рома ли е?
	— Нещо такова. По-романтична е обаче.
	Денис пристъпи по-близо до него.
	— Разкажи ми за цветето.
	Той завъртя стръкчето с пръсти и листенцата сякаш преляха едно в друго.
	— Цветето носи името на Джо Бел, който живял на този полуостров много отдавна. Жената, в която бил влюбен, се омъжила за другиго. С разбито сърце, Джо напуснал родното си място и се оттеглил край океана, където смятал да води отшелнически живот. През първата сутрин обаче видял жена да се разхожда по пясъците край новия му дом. Изглеждала тъжна и самотна. Всеки ден по едно и също време той я виждал и след време се решил да я заговори. Ала тя се извърнала и побягнала. Помислил, че я е уплашил и няма да се върне никога. На следващата сутрин обаче тя пак дошла край брега. Този път не избягала от него и Джо веднага бил запленен от хубостта й. Говорили цял ден, срещнали се и на следващия и не след дълго се влюбили. Точно когато се влюбил, няколко цветя поникнали зад къщата му; цветя, невиждани никога в тази околност. Любовта му растяла, а с нея избуявали и цветята. В края на лятото станали красив океан от багри. Сред тях Джо коленичил и поискал ръката й. Тя се съгласила, Джо набрал китка цветя и протегнал ръка да й я поднесе. Тя обаче се отдръпнала и отказала да ги вземе. По-късно, когато настъпил сватбеният ден, му обяснила причината: „Това цвете е жив символ на любовта ни. Загинат ли цветята, ще повехне и нашата любов“. Думите й ужасили Джо — с все сърце той усетил каква дълбока истина се крие в тях. Затова започнал да сади камбанки по брега, където двамата се срещнали за пръв път. Накрая те покрили дюните като свидетелство за безграничната обич, която Джо изпитвал към съпругата си.
	Тейлър замълча, приведе се, откъсна още няколко стръка и ги подаде на Денис.
	— Историята ми харесва — каза тя.
	— И на мен.
	— Но ти също наруши закона, нали?
	— Разбира се. Сега ще има нещо, което да ни свързва.
	— Доверие може би?
	— И това — кимна той и я целуна по бузата.

	* * *

	Същата вечер Тейлър закара Денис на работа, но Кайл не остана с нея. Тейлър й беше предложил двамата да я чакат в къщата й.
	— Ще се забавляваме. Ще поиграем на топка, ще гледаме филм и ще хапнем пуканки.
	След доста възражения и колебания Денис най-сетне се съгласи и Тейлър я остави в закусвалнята точно преди седем. Когато потеглиха отново с пикапа, Тейлър намигна на Кайл.
	— Е, малък мъж. Първа спирка в моята къща. Щом ще гледаме филм, трябва ни видео.
	— Той кауа — отговори възторжено Кайл и Тейлър се засмя, вече свикнал с начина му на общуване.
	— После ще спрем на още едно място — обясни той.
	Кайл просто кимна, явно облекчен, че няма да остава в закусвалнята. Тейлър се обади по мобилния телефон с надеждата човекът в другия край на линията да се съгласи да му направи услуга.

	* * *

	В полунощ Тейлър пренесе Кайл в колата и потегли да вземе Денис. Кайл се поразмърда, когато майка му влезе в пикапа, после се сгуши в скута й както обикновено. След петнайсет минути всички бяха в леглата; Кайл — в стаята си, Денис и Тейлър — в нейната спалня.
	— Мислех си какво ми каза по-рано — подхвърли Денис, събличайки жълтата работна рокля.
	Тейлър проследи с поглед как дрехата се свлича на пода. Трудно му беше да се съсредоточи.
	— Какво казах?
	— Че си тъжен, защото повече няма да има първи път.
	— И?
	По сутиен и гащички, тя пристъпи към него.
	— Ами… мислех си, че ако този път е още по-хубаво от снощи, предвкусването може да се съживи.
	Тя го обви нежно с ръце и Тейлър я прегърна пламенно.
	— Дали ще се получи?
	— Нямам представа — каза Денис и започна да разкопчава ризата му. — Но непременно искам да разбера.

	* * *

	Както предишния ден, Тейлър се измъкна от спалнята преди зазоряване, но този път легна на дивана. За да не ги види Кайл да спят заедно, задрямваше и се пробуждаше още два часа, докато Денис и Кайл излязоха от стаите си. Наближаваше осем — Кайл отдавна не беше се успивал до толкова късно.
	Денис огледа дневната и веднага разбра причината. По всичко личеше, че не са си легнали навреме. Телевизорът беше разместен под необичаен ъгъл, на пода до него имаше видеоуредба с преплетени кабели. Върху холната масичка стояха две полупразни чаши и три кутийки спрайт. Натрошени пуканки се валяха по пода и дивана; опаковка от бонбони „Скитълс“ стърчеше между възглавниците на фотьойла. Върху телевизора лежаха две видеокасети — „Спасители“ и „Цар лъв“ — с отворени калъфи.
	Денис сложи ръце на кръста и сви устни.
	— Снощи не забелязах неразборията. Изглежда сте се забавлявали на воля.
	Тейлър седна и разтри очи.
	— Беше ни приятно.
	— Не се съмнявам — изсумтя тя.
	— А видя ли какво друго направихме?
	— Освен поръсените навсякъде пуканки ли?
	Той се засмя.
	— Хайде. Ела да ти покажа. После ще разчистя тук.
	Тейлър стана от дивана и протегна ръце над главата си.
	— Ти също, Кайл. Ела да покажем на мама какво направихме снощи.
	За изненада на Денис, Кайл явно разбра какво му казва Тейлър и послушно тръгна след него към задната врата. Слязоха от верандата и Тейлър махна с ръка към градината от двете страни на стълбата.
	Денис видя какво й сочи и занемя.
	Край цялата задна страна на къщата бяха посадени камбанки на Джо Бел.
	— Ти ли го направи? — попита тя.
	— Заедно с Кайл — отвърна Тейлър с нотка на гордост в гласа, че наистина е успял да я зарадва.

	* * *

	— Усещането е чудесно — прошепна тя.
	Минаваше полунощ, дълго след като смяната на Денис в „Ейтс“ беше приключила. През изминалата седмица тя и Тейлър се виждаха всеки ден. На четвърти юли той ги повози с ремонтираната си стара моторница; по-късно, за удоволствие на Кайл, сами си устроиха заря. Бяха на пикник край реката; събираха миди по плажа. За Денис това бяха блажени мигове, за каквито дори не си беше позволявала да мечтае, по-сладостни от сън.
	Тази нощ тя се беше отпуснала гола в леглото; ръцете на Тейлър бяха напоени с благовонно масло. Досегът на дланите му, плъзгащи се по тялото й, бе неустоимо изкусителен.
	— Да те докосвам, е божествено — прошепна Тейлър.
	— Това не бива да продължава — простена тя.
	Той разтри леко мускулите по извивката на кръста й, после отпусна длани.
	— Кое? — попита.
	— Да будуваме до толкова късно. Това ме убива.
	— Като за умираща, изглеждаш доста добре.
	— От седмица не съм спала повече от четири часа нощем.
	— Защото не можеш да ми се наситиш.
	С премрежени очи Денис усети как усмивка разтяга крайчетата на устните й. Тейлър се наведе и я целуна между лопатките.
	— Искаш ли да те оставя да заспиш? — попита той, плъзвайки пръсти към раменете й.
	— Не още — измърка тя. — Първо довърши започнатото.
	— Използваш ме, а?
	— Ако не възразяваш.
	— Дори ми е приятно.

	* * *

	— Е? Какво става с Денис? — попита Мич. — Мелиса ме инструктира да не те пускам да си тръгнеш, преди да изцедя всяка подробност.
	Беше понеделник и най-сетне се бяха заели с покрива, чийто ремонт Тейлър умело бе отлагал цяла седмица. Слънцето сипеше жар; голи до кръста, двамата сваляха с лостове старите дъски. Тейлър взе кърпа и си обърса лицето.
	— Не много.
	Мич зачака за още, но Тейлър не каза нищо друго.
	— Това ли е всичко? „Не много“?
	— Какво те интересува?
	— Всичко. Просто започни да бърбориш и аз ще те прекъсвам за обяснения.
	Тейлър се огледа, сякаш да се увери, че наблизо няма жива душа.
	— Можеш ли да пазиш тайна?
	— Разбира се.
	Тейлър се приведе към него.
	— Аз също — каза той с намигване и Мич избухна в смях.
	— Значи си решил да си мълчиш?
	— Не знаех, че съм длъжен да те уведомявам за всичко — отвърна Тейлър с престорено раздразнение. — Мислех, че си е моя работа.
	Мич поклати глава.
	— Това клише го запази за другите. На мен ще ми разкажеш рано или късно. По-добре да е отрано…
	Тейлър погледна към приятеля си със самонадеяна усмивка.
	— Така ли мислиш?
	Мич започна да изважда пирон от гредата.
	— Не мисля. Знам. Освен това, както споменах, Мелиса няма да те пусне да си тръгнеш, ако не си развържеш езика. Повярвай ми, това момиче хвърля тигани като снайперист.
	Тейлър се засмя.
	— Е, кажи на Мелиса, че всичко е наред.
	Мич хвана прогнила дъска с ръце, облечени в ръкавици, и я задърпа. Пречупи я на две, хвърли парчето на земята и се захвана с другата половина.
	— И?
	— И какво?
	— Щастлив ли се чувстваш с нея?
	Тейлър отговори след кратко мълчание.
	— Да. Много. — Потърси точните думи, работейки ловко с лоста. — Не съм срещал жена като нея.
	Мич взе чашата си вода с лед и отпи, чакайки Тейлър да продължи.
	— Нищо не й липсва. Красива е, интелигентна, очарователна, разсмива ме… А със сина си е направо невероятна. Той е страхотно хлапе, но има проблем с говоренето. Тя го учи всеки ден. Толкова е търпелива, всеотдайна, нежна… Впечатляващо е наистина.
	Тейлър разкова още един пирон и го захвърли настрани.
	— Изглежда е чудесна жена — отбеляза Мич.
	— Да.
	Внезапно Мич протегна ръка, сграбчи рамото на Тейлър и го раздруса.
	— Защо тогава се е хванала с развейпрах като теб? — пошегува се той.
	Вместо да се засмее обаче, Тейлър сви рамене.
	— Нямам представа.
	Мич остави чашата.
	— Искаш ли съвет?
	— Мога ли да те спра?
	— Всъщност не. Като навит с пружина съм.
	Тейлър подви коляно и се премести до друга дъска.
	— Казвай тогава.
	Мич видимо се напрегна, предвиждайки реакцията на Тейлър.
	— Е, ако е такава каквато я описваш и се чувстваш щастлив с нея, този път не прецаквай нещата.
	Ръката на Тейлър застина във въздуха.
	— Това пък какво значи?
	— Знаеш как действаш. Забрави ли Валъри и Лори? Аз не съм. Излизаш с някоя жена, омайваш я с целия си чар, караш я да се влюби. После… Хоп!… Слагаш край.
	— Какви ги приказваш?
	Мич забеляза как устните на Тейлър очертават сурова линия.
	— Какви ли? Обори ме, ако можеш!
	Тейлър неохотно обмисли думите му.
	— Те не бяха като Денис — рече бавно той. — Аз бях различен. Променил съм се.
	Мич вдигна ръце, за да го прекъсне.
	— Не е нужно да убеждаваш мен, Тейлър. Както казват, не стреляй по пратеника. Просто те предупреждавам, защото не искам да виждам как си сритваш задника после.

	* * *

	— Е? Готов ли е покривът?
	Тейлър кимна. Държеше бира в скута си и отпиваше бавно. До смяната на Денис оставаха два часа. Седяха на стълбите пред верандата; Кайл играеше с камиончетата си в двора. Колкото и да се мъчеше да ги прогони, думите на Мич не излизаха от ума на Тейлър. В тях имаше известна истина, даваше си сметка, но въпреки това му се искаше приятелят му да не ги бе изричал. Човъркаха го като лош спомен.
	— Да — готов е — кимна той.
	— Затрудни ли те работата? — попита Денис.
	— Не. Защо?
	— Изглеждаш разсеян.
	— Съжалявам. Малко съм изморен.
	Денис го изгледа изпитателно.
	— Сигурен ли си, че това е всичко?
	Тейлър отпи глътка бира.
	— Предполагам.
	— Предполагаш?
	Той остави бирата върху стълбата.
	— Е, Мич ми каза нещо…
	— Какво?
	— Няма значение — поклати глава Тейлър.
	Денис долови смущението в очите му.
	— Кажи ми.
	Тейлър си пое дълбоко дъх, чудейки се дали да отговори. Все пак се реши:
	— Каза ми, че ако имам сериозни намерения към теб, този път не бива да прецаквам нещата.
	Денис усети как дъхът й секва. Предупреждението звучеше доста грубо.
	— А ти какво му каза?
	Тейлър поклати глава.
	— Че не знам какви ги говори.
	— А всъщност… — Тя се поколеба. — Има ли основание?
	— Не, разбира се.
	— Защо тогава се тревожиш?
	— Защото съм вбесен, че си го мисли. Не знае нищо за теб и за нас двамата. И знае как се чувствам, да му се не види.
	Тя го изгледа, присвила очи срещу чезнещото слънце.
	— Как се чувстваш?
	Той улови ръката й.
	— Не знаеш ли? Не съм ли го показал ясно?


>	Двайсет и първа глава

	В средата на юли слънцето изсипа цялата си ярост над земята; температурата постави вековен рекорд, после най-сетне се поразхлади. Към края на месеца ураганът Бел постави под заплаха брега на Северна Каролина край Кейп Хатерас, преди да се обърне към открито море. В началото на август го последва ураганът Дилайла. В средата на август настъпи засуха, в края на месеца житата клюмаха в зноя.
	Септември започна с необичайно застудяване, невиждано от двайсет години. Хората извадиха джинсите от дъното на скриновете и намятаха жилетки надвечер. След седмица пак дойде гореща вълна и джинсите бяха прибрани в гардеробите с надеждата да останат там още месец-два.
	През цялото лято обаче връзката на Тейлър и Денис се развиваше с предвидимо постоянство. Двамата свикнаха да прекарват заедно следобедите — за да избягва жегата, Тейлър започваше работа с екипа си рано сутрин и приключваше в два след пладне. При възможност откарваше Денис до закусвалнята и обратно. Понякога Джуди ги канеше на вечеря или идваше да гледа Кайл, за да излязат сами.
	През тези три месеца Денис се привързваше все повече към Едънтън. Тейлър, разбира се, я запознаваше дейно с местните забележителности, разхождаше я с лодката или край брега. Лека-полека Денис прозря истинската същност на Едънтън — място, живеещо по свой собствен бавен ритъм; общност, посветена на отглеждане на деца и на недели в църквата, препитаваща се от водата и от плодородната земя; кътче, където думата дом все още значеше нещо. Денис се улавяше как се взира в Тейлър, докато пие кафе в кухнята й, питайки се дали ще изглежда същият в далечното бъдеще, когато косата му посребрее.
	Тя очакваше с нетърпение часовете им заедно. В топла нощ към края на юли той я заведе в Елизабет на танци — още едно първо преживяване от години. Водеше я по дансинга с изненадваща лекота, валсирайки в ритъма на дълбокия бас на местна кънтри група. Тейлър привличаше жените. Денис неволно зърваше как му се усмихват и я пробождаше нажежена ревност, макар че той явно не забелязваше. Ръката му не се отлепяше от кръста й, очите му не се откъсваха от нея, сякаш тя е единственият човек на света. По-късно, докато ядяха в леглото сандвичи с кашкавал, Тейлър я придърпа към себе си. Вслушаха се в гръмотевиците, отекващи отвъд прозорците, и той прошепна:
	— На кого е нужно повече от това…
	Кайл също разцъфваше под вниманието му. Говореше по-уверено и по-често, макар че невинаги се разбираше какво иска да каже. Престана да шепти, когато свързва думи. Към края на лятото вече удряше умело бейзболната топка и умението му да я запраща надалеч се бе развило видимо. Тейлър очерта импровизирани бази в предния двор и опита да научи Кайл на правилата, но той не прояви интерес. Искаше просто да се забавлява.
	Колкото и идилично да изглеждаше всичко обаче, Денис долавяше у Тейлър спотаено и необяснимо безпокойство. Както през първата им нощ заедно, понякога по лицето му се изписваше непроницаемо, почти отчуждено изражение, след като се бяха любили. Прегръщаше я нежно както винаги, но тя усещаше нещо у него, което я смущаваше — нещо тъмно и недостижимо, което го състаряваше и сломяваше. В такива моменти я обземаше страх, ала сутрин обикновено се кореше, че позволява волности на въображението си.
	Към края на август Тейлър замина за Кроатан. Три дни помага при потушаването на голям горски пожар — опасна ситуация, усложнена от изпепеляващата августовска жега. Докато го нямаше, Денис почти не мигваше нощем. Загрижена за него, тя се обади на Джуди и двете разговаряха цял час по телефона. Денис следеше новините за пожара във вестниците и по телевизията, очаквайки напразно да зърне Тейлър. Когато най-сетне се върна в Едънтън, той пристигна направо в къщата й. Тя поиска позволение от Рей да си вземе почивка, но от изтощение Тейлър заспа на дивана веднага след залез-слънце. Денис го зави с одеяло, решила, че ще се събуди чак на сутринта, ала късно през нощта той дойде в стаята й. Пак трепереше и този път не успя да се овладее с часове. Не пожела да й разкаже какво се е случило и тя го държа в обятията си, докато най-сетне заспа отново. Дори в съня демоните не му дадоха покой. Тейлър се мяташе и викаше в просъница; думите оставаха неразбираеми, ала беше ясно, че изразяват дълбок страх.
	На сутринта той се извини — видимо смутен, но без никакви обяснения. А и нямаше нужда да обяснява. Денис интуитивно долавяше, че не го разяждат само спомените за пожара; нещо друго, оголено и тъмно, изплуваше на повърхността.
	Веднъж майка й беше казала, че някои мъже пазят дълбоки тайни и това предвещава неприятности за жените, които ги обичат. Денис разбираше инстинктивно правотата на думите й, ала й беше трудно да ги съвмести с любовта си към Тейлър Макейдън. Обичаше уханието на тялото му; обичаше да усеща загрубялата кожа на дланите му; обичаше бръчиците край очите му, когато се смее. Обичаше да среща погледа му на връщане от работа, когато я чака, облегнат на пикапа, преметнал единия си крак пред другия. Обичаше всичко у него.
	Понякога се улавяше да мечтае как някой ден ще застане пред олтара с него. Не си го признаваше, пропъждаше представата, повтаряше си, че и двамата не са готови. И може би последното беше вярно. Не бяха заедно отдавна и ако утре й предложеше да се омъжи за него, искаше й се да мисли, че мъдро ще му каже точно това. Но… всъщност не би го казала, признаваше си в най-откровените мигове. Щеше да каже да… да… да.
	В мечтанията си можеше само да се надява, че Тейлър споделя чувствата й.

	* * *

	— Изглеждаш нервна — отбеляза Тейлър, взрян в отражението на Денис в огледалото; стоеше до нея в банята и я наблюдаваше как слага последните щрихи грим.
	— Нервна съм.
	— Отиваме просто при Мич и Мелиса. Няма нищо страшно.
	Поставила две различни обеци пред ушите си, тя се колебаеше какво да избере — халки или дребни мъниста.
	— За теб може би. Познаваш ги. Аз съм ги виждала веднъж преди три месеца и си разменихме само няколко думи. Ами ако направя лошо впечатление?
	— Не бой се. — Тейлър я потупа лекичко по ръката. — Няма такава опасност.
	— Но ако все пак не ме одобрят?
	— Няма да те гледат под лупа. Ще видиш.
	Тя остави халките и сложи мънистата.
	— Е, нямаше да съм толкова напрегната, ако ме беше представил по-рано. Доста време мина, докато решиш да ме запознаеш с приятелите си.
	Тейлър разпери ръце.
	— Хей, не обвинявай мен. Ти работиш шест вечери седмично. Съжалявам, но през единствената ти свободна нощ те искам само за себе си.
	— Да, но…
	— Но какво?
	— Е, бях започнала да се питам дали не се притесняваш да те видят с мен.
	— Не ставай смешна. Уверявам те, че причината беше чисто егоистична. Алчен съм, когато става дума за времето с теб.
	Тя погледна през рамо и попита:
	— Трябва ли това да ме тревожи за в бъдеще?
	Тейлър сви рамене.
	— Зависи дали ще продължиш да работиш шест дни седмично.
	Тя въздъхна.
	— Скоро ще престана. Почти съм спестила достатъчно за кола. После, повярвай ми, ще умолявам Рей да ме върне на стария график.
	Тейлър я обви с ръце, вперил очи в огледалото.
	— Казвал ли съм ти колко си красива?
	— Сменяш темата.
	— Знам. Но виж се само! Красива си!
	Тя се вгледа в отражението им и после се обърна към него.
	— Достатъчно красива за барбекю с приятелите ти?
	— Фантастична си! — отвърна искрено той. — Но и да не беше, пак щяха да те харесат.

	* * *

	Трийсет минути по-късно Тейлър, Денис и Кайл вървяха към вратата. Мич се появи иззад къщата с бира в ръка.
	— Здравейте всички! Радвам се, че дойдохте. Бандата е в задния двор.
	Тръгнаха след него. Той ги поведе през моравата с люлката и лехите с азалии към задната веранда, където седеше Мелиса и гледаше как четирите момчета скачат в басейна. Шумните им викове се сливаха в рев, накъсван от плискане. Бяха инсталирали басейна предишното лято, след като многократно се бяха натъквали на джапанки, разхвърляни по дока край реката. Нищо не може да те откаже от природолюбителството по-сполучливо от отровна змия, обичаше да повтаря Мич.
	— Здравейте! — помаха им Мелиса и се изправи. — Благодаря, че дойдохте.
	Тейлър я поздрави с мечешка прегръдка и я целуна по бузата.
	— Двете се познавате, нали? — попита той.
	— Запознахме се на фестивала — кимна ведро Мелиса и се обърна към Денис: — Но беше отдавна, и то в навалицата. Как си, Денис?
	— Добре, благодаря — отговори тя, все още малко нервна.
	Мич посочи хладилната чанта.
	— Искате ли бира?
	— Звучи чудесно — кимна Тейлър. — За теб, Денис?
	— Да, моля.
	Тейлър отиде да донесе бирите. Мич се настани до градинската маса и намести чадъра, за да им пази сянка. Мелиса седна удобно, последвана от Денис. Кайл, по бански и тениска, беше метнал хавлия върху раменете си. Мелиса се приведе към него.
	— Здрасти, Кайл, как си?
	Кайл не отговори.
	— Кайл, кажи „Добре, благодаря“ — обади се Денис.
	— Добре, благодаря. (Добуе, буагодая.)
	Мелиса се усмихна.
	— Искаш ли да си поиграеш в басейна с другите момчета? Чакаха те цял ден.
	Кайл отмести очи от Мелиса към майка си.
	— Искаш ли да плуваш? — перифразира въпроса Денис.
	— Да — кимна развълнуван Кайл.
	— Добре, отивай. Внимавай.
	Денис взе хавлията му и той хукна към водата.
	— Трябва ли му пояс? — попита Мелиса.
	— Не, може да плува. Ще го наглеждам, разбира се.
	Кайл стигна до басейна и нагази до колене. Наведе се и гребна шепа вода, сякаш пробва колко е топла. После грейна в широка усмивка. Денис и Мелиса го проследиха с поглед как цамбурва в басейна.
	— На колко е?
	— След няколко месеца става на пет.
	— О, като Джуд. — Мелиса посочи далечния край на басейна. — Ето го там, държи се за парапета до дъската за гмуркане.
	Денис го видя. На ръст колкото Кайл, възкъса коса. Четирите момчета на Мелиса скачаха, разплискваха водата, викаха — накратко, забавляваха се страхотно.
	— И четиримата ли са твои? — попита смаяна Денис.
	— Засега. Кажи ми, ако поискаш да си вземеш един. Ще ти дам да си избереш от котилото.
	Денис усети как се поуспокоява.
	— Много грижи ли ти създават?
	— Момчета са. Бликат от енергия.
	— На колко са?
	— Десет, осем, шест и четири.
	— Съпругата ми имаше план — намеси се Мич в разговора, отлепяйки етикета от бутилката си. — През година ми позволяваше да спя с нея на годишнината ни, независимо дали й се иска, или не.
	Мелиса подбели очи.
	— Не го слушай. Не е подходящ събеседник за цивилизовани хора.
	Тейлър се върна с бирите, отвори бутилката на Денис и я остави пред нея. Неговата вече беше отворена.
	— За какво говорите?
	— За сексуалния ни живот — осведоми го сериозно Мич и този път Мелиса го перна по ръката.
	— Внимавай, братле. Имаме гост. Нали не искаш да направиш лошо впечатление?
	Мич се приведе към Денис.
	— Не правя лошо впечатление, нали?
	Денис се усмихна, решила, че харесва тези двамата.
	— Не.
	— Видя ли, скъпа — рече победоносно Мич.
	— Казва го от немай-къде. А сега ни остави да си поговорим на спокойствие.
	— Но…
	Мич не успя да каже повече. Мелиса го прекъсна:
	— Искаш ли да спиш на дивана довечера?
	Веждите на Мич подскочиха нагоре-надолу.
	— Обещание ли е това?
	— Вече е — изгледа го свъсена тя.
	Всички се засмяха, а Мич се приведе към съпругата си и облегна глава върху рамото й.
	— Извинявай, скъпа — каза с вид на кученце, оплескало килима.
	— Не е достатъчно — продължи да се преструва на сърдита тя.
	— Ами ако измия чиниите довечера?
	— Ще използваме картонени.
	— Знам. Затова предложих.
	— Защо не си намерите някаква работа с Тейлър? Да почистите скарата например?
	— Току-що седнах. Защо ни отпращаш? — оплака се Тейлър.
	— Защото скарата наистина е мръсна.
	— Така ли? — не повярва Мич.
	— Хайде! — Мелиса махна с ръка, все едно пропъжда муха от масата. — Оставете ни сами да си поговорим по женски.
	Мич се обърна към приятеля си.
	— Май не сме желани, Тейлър.
	— Май имаш право, Мич.
	Мелиса прошепна заговорнически:
	— Тези двамата е трябвало да станат ракетни инженери. Нищо не пропускат.
	Мич зяпна артистично.
	— Мисля, че ни обиждат, Тейлър — каза той.
	— Мисля, че имаш право.
	— Разбра ли какво имам предвид? — Мелиса кимна, сякаш твърдението й е безспорно доказано. — Ракетни инженери.
	— Хайде, Тейлър — престори се на обиден Мич. — Няма да търпим това. Не ни оценяват по достойнство.
	— Изчистете скарата и ще ви оценим — обеща Мелиса.
	Мич и Тейлър станаха и оставиха Мелиса и Денис сами.
	— Откога сте женени? — попита Денис все още през смях.
	— Дванайсет години. Но ми изглеждат като двайсет.
	Мелиса намигна и Денис внезапно се почуди защо има чувството, че я познава от години.
	— Как се запознахте? — попита тя.
	— На парти в колежа. Видях го как се опитва да прекоси стаята с бутилка бира върху челото. Беше се обзаложил на петдесет долара, че няма да я разлее.
	— Успя ли?
	— Не. Накваси се от главата до петите. Но беше ясно, че не се взема сериозно. И след няколко други момчета, с които бях излизала, май точно това търсех. Покани ме на среща и след две години се оженихме.
	Тя погледна към съпруга си с очевидна нежност в очите.
	— Добър мъж е. Мисля да го задържа.

	* * *

	— Е? Как беше в Кроатан?
	Когато преди няколко седмици Джо бе попитал кой иска да помага за потушаването на горския пожар, единствен Тейлър беше вдигнал ръка. На въпроса на Тейлър дали ще се включи, Мич просто бе поклатил глава.
	Тейлър не знаеше, че Мич всъщност е разбрал какво точно се е случило. Джо го бе повикал да поговорят на четири очи и му беше разказал как огънят едва не погълнал Тейлър. Пламъците го впримчили в обръч и само ненадейна промяна в посоката на вятъра разнесла пушека и му помогнала да се измъкне. Иначе щял да загине. Новата среща на Тейлър със смъртта не изненада никак Мич.
	Тейлър отпи от бирата с помръкнал поглед.
	— Доста страшничко на моменти… Знаеш как се разразяват пожарите в гората. За щастие никой не пострада.
	Да, за щастие. Отново.
	— Това ли е всичко?
	— Да — кимна Тейлър, омаловажавайки опасността. — Но нямаше да е зле да дойдеш. Трябваха ни хора.
	Мич поклати глава и взе скарата; прокара стъргалото по решетката и каза:
	— Това е за вас, по-младите. Остарял съм за такива неща.
	— По-голям съм от теб, Мич.
	— Да, на години. Но аз съм като старец в сравнение с теб. Имам потомство.
	— Потомство?
	— Дума от кръстословиците. Значи „деца“.
	— Знам какво значи.
	— Е, тогава знаеш също, че вече не мога да оставям Мелиса сама с момчетата заради такива неща. Ако има проблеми тук, добре. Но да ги търся другаде? В никакъв случай. Животът е твърде кратък.
	Тейлър взе кърпа и я подаде на Мич да избърше скарата.
	— Ще се откажеш ли наистина?
	— Да. След няколко месеца се оттеглям.
	— И не съжаляваш?
	— Изобщо. — Мич замълча. — Струва си и ти да се замислиш — подхвърли небрежно.
	— Няма да се откажа, Мич — отговори веднага Тейлър. — Не съм като теб. Не се страхувам какво може да се случи.
	— А трябва.
	— Така смяташ ти.
	— Може би. Но е вярно — подчерта със спокоен тон Мич. — Ако наистина те е грижа за Денис и Кайл, редно е да ги поставяш на първо място, както аз поставям семейството си. Работата е опасна, колкото и да сме предпазливи. Не сме длъжни да поемаме риска. Извади късмет доста пъти.
	Мич остави кърпата и срещна погледа на Тейлър.
	— Знаеш какво е да отраснеш без баща. Би ли го причинил на Кайл?
	Тейлър застина.
	— За бога, Мич…
	Мич вдигна ръце, за да го прекъсне.
	— Преди да ми се нахвърлиш, искам да ти кажа нещо. Мисля си го още от онази нощ на моста, а и същото се е повторило в Кроатан. Да, знам какво е станало и не ми топли сърцето. Мъртвият герой е мъртъв, Тейлър. — Той прочисти гърло. — Не знам… От години си играеш все по-безразсъдно със съдбата. Понякога ме плашиш.
	— Не се безпокой за мен.
	Мич сложи длан върху рамото му.
	— Винаги се безпокоя за теб, Тейлър. Ти си ми като брат.

	* * *

	— За какво ли си говорят? — попита Денис, наблюдавайки Тейлър от масата. Видя как се промени изражението му и тялото му се напрегна, сякаш някой е натиснал копче.
	Мелиса също бе забелязала.
	— Мич и Тейлър ли? Сигурно за пожарната. Мич ще се откаже в края на годината. Вероятно е казал на Тейлър да направи същото.
	— Но на Тейлър му харесва да е пожарникар, нали?
	— Не знам дали му харесва. Прави го, защото трябва.
	— Защо да трябва?
	Мелиса погледна към Денис с объркано изражение.
	— Ами… заради баща му.
	— Баща му? — повтори Денис.
	— Не ти ли е казал? — попита предпазливо Мелиса.
	— Не — поклати глава Денис, ненадейно уплашена какво може да чуе. — Каза ми само, че баща му починал, когато бил дете.
	Мелиса кимна със свити устни.
	— Какво се е случило? — попита Денис с нескрита тревога.
	Мелиса въздъхна раздвоена.
	— Моля те — каза Денис и Мелиса извърна глава.
	Най-сетне отговори:
	— Бащата на Тейлър е загинал в пожар.
	При тези думи сякаш студена длан пропълзя по гръбнака на Денис.

	* * *

	Тейлър изплакна скарата под струята на градинския маркуч и се върна точно когато Мич изваждаше още две бири от хладилната чанта. Докато отваряше своята, Тейлър мина безмълвно край него.
	— Тя е красива жена — подхвърли Мич.
	Тейлър постави скарата над въглищата.
	— Знам.
	— И детето е симпатично. Мило момченце.
	— Знам.
	— Прилича на теб.
	— Моля?
	— Просто проверявам дали ме слушаш — ухили се Мич. — Изглеждаш малко отвеян. — Той пристъпи до него. — Извинявай, че ти наговорих такива неща. Не исках да те разстройвам.
	— Не си — излъга Тейлър.
	Мич му подаде бирата.
	— Напротив. Но някой трябва да те държи изкъсо.
	— И ти си поел отговорността?
	— Разбира се. Друг не би се нагърбил.
	— О, Мич, недей да скромничиш — каза саркастично Тейлър.
	Мич повдигна вежди.
	— Мислиш, че се шегувам? Откога те познавам? Трийсет години? Това ми дава право да си казвам понякога мнението, без да ме е грижа какво ще си помислиш. И говорех сериозно. Не за отказването — знам, че няма да го направиш. Обаче за в бъдеще се опитай да бъдеш по-предпазлив. Виждаш ли това? — Мич посочи олисялата си глава. — Имах буйна грива. И още щях да имам, ако не беше толкова безразсъден. След всяка твоя лудост усещам как косъмчетата ми се самоубиват, скачат от главата и се стоварват върху раменете. Наостря ли слух, ги чувам как пищят, докато падат. Знаеш ли какво е да оплешивееш? На излизане трябва да си мажеш темето с лосион против слънце. Кожата ти става на петна там, където преди ти е бил пътят. Не е полезно за егото, ако ме разбираш. Длъжник си ми.
	Тейлър не успя да се сдържи и се разсмя.
	— Леле, аз пък мислех, че е наследствено.
	— О, не. Ти си причината, братко.
	— Трогнат съм.
	— Редно е. Не бих оплешивял за всекиго.
	— Добре — въздъхна Тейлър. — Ще внимавам повече.
	— Хубаво. Защото не мога вечно да те измъквам от калта.

	* * *

	— Готови ли са въглищата? — подвикна Мелиса.
	Мич и Тейлър стояха до скарата. Децата вече ядяха. Мич бе приготвил първо хотдога и петимата седяха до масата. Денис бе донесла вечеря за Кайл и подносът с макарони със сирене, крекери „Риц“ и грозде стоеше пред него. Беше изгладнял след двата часа плуване в басейна.
	— Още десет минути — подвикна Мич през рамо.
	— И аз искам макарони със сирене — изхленчи най-малкото момче на Мелиса, когато видя, че Кайл яде друго.
	— Изяж си хотдога — отвърна Мелиса.
	— Но, мамо…
	— Изяж си хотдога — повтори тя. — Ако не ти стигне, ще ти направя макарони.
	Знаеше, че ще се засити, но думите й го усмириха.
	Щом всичко бе под контрол, Мелиса и Денис се отдалечиха от масата и седнаха край басейна. Откакто бе научила как е загинал бащата на Тейлър, Денис се опитваше да намести новата информация в цялостната картина. Мелиса явно се досети накъде текат мислите й.
	— Тейлър? — повдигна вежди тя и Денис се усмихна неловко, смутена, че е като отворена книга.
	— Да.
	— Как се разбирате двамата?
	— Мислех, че всичко е наред. Сега не съм толкова сигурна.
	— Защото не ти е казал за баща си ли? Е, ще ти издам тайна — Тейлър никога не говори за това. Нито на мен, нито на хората, с които работи, нито на приятелите си. Не го е обсъждал дори с Мич.
	Денис обмисли думите й, несигурна как да отговори.
	— Сега се чувствам по-добре — призна тя, сбърчила чело. — Може би…
	— Той е истински чаровник, нали? Когато реши, е неотразим.
	— Да — съгласи се Денис.
	— Как е с Кайл?
	— Кайл го обожава. Напоследък го харесва повече от мен. Тейлър е като момченце, когато са заедно.
	— Той влиза под кожата на децата. Моите също са като залепени за него. Обаждат му се да го питат дали ще дойде да си играят.
	— Идва ли?
	— Понякога. Е, напоследък няма време. Ти го запълваш.
	— Съжалявам…
	Мелиса махна с ръка.
	— Недей. Радвам се за него. И за теб. Започвах да се чудя ще се влюби ли някога. Ти си първата, която води тук от години.
	— Имало е и други?
	Мелиса се усмихна сухо.
	— И за тях не ти е говорил, нали?
	— Не е.
	— Е, момиче, добре е, че намина — прошепна съзаклятнически Мелиса и Денис се засмя. — Казвай какво те интересува.
	— Как ти се сториха?
	— Не бяха като теб. Това е сигурно.
	— Така ли?
	— Да. Ти си много по-красива. И имаш син.
	— Какво стана с тях?
	— Е, това, за съжаление, не ми е известно. Тейлър мълчи и по този въпрос. Знам само, че всичко приключваше ненадейно, макар привидно да вървеше гладко. Така и не разбрах причината.
	— Успокоителна мисъл.
	— О, не казвам, че ще стане така и с теб. Той те харесва повече, много повече. Виждам как те гледа.
	Денис се надяваше Мелиса да казва истината.
	— Понякога… — подхвана Денис, ала замълча, объркана как да се изрази.
	— Понякога се боиш какво ли се върти в ума му?
	Денис погледна към Мелиса, стъписана от прозорливата й забележка. Мелиса продължи:
	— С Мич сме заедно отдавна, но и досега невинаги разбирам подбудите му. Понякога е като Тейлър в това отношение. В крайна сметка обаче връзката ни върви, защото и двамата го искаме. Стига и между вас да е така, ще успеете да преодолеете всичко.
	Плажна топка полетя към тях от масата, където седяха децата, и цапна Мелиса по главата. Избухна каскада от шумно кискане.
	Мелиса подбели очи, но дори не проследи с поглед как топката се търкулва по поляната.
	— Може дори да се примирите с наличието на четири момчета. Както е при нас.
	— Не знам дали бих могла.
	— Можеш, разбира се. Трябва само да ставаш рано и да прочиташ вестника от начало до край, надигайки текила шотове.
	Денис се разкикоти.
	— Сериозно, замисляш ли се понякога да имаш още деца? — попита Мелиса.
	— Не се случва често.
	— Заради Кайл ли?
	По-рано бяха обсъдили накратко проблема му.
	— Не, не само. За това трябват двама, нали?
	— А ако си омъжена?
	След момент Денис се усмихна.
	— Вероятно.
	Мелиса кимна.
	— Мислиш ли, че Тейлър ще бъде добър баща?
	— Сигурна съм.
	— Аз също — съгласи се Мелиса. — Обсъждали ли сте този въпрос?
	— Не! Никога не го е повдигал.
	— Хм… — проточи Мелиса. — Ще опитам да разбера какво мисли.
	— Недей, моля те! — възрази Денис с почервеняло лице.
	— О, но аз искам! Любопитна съм колкото теб. Не бой се, ще бъда деликатна. Дори няма да разбере какво целя.

	* * *

	— Е, Тейлър, ще се ожениш ли за това прекрасно момиче?
	Денис едва не изпусна вилицата си в чинията. Тейлър тъкмо отпиваше от чашата си; задави се и се разкашля. Докато прочисти кривото си гърло, очите му се насълзиха. Той изтри лице със салфетката си и попита прегракнал:
	— Моля?
	Четиримата вечеряха — пържоли, зелена салата, картофи с чедър и чеснов хляб. Смееха се, шегуваха се и се забавляваха. Бяха преполовили порциите, когато Мелиса пусна бомбата. Денис усети как кръвта нахлува в бузите й.
	— Тя е сладурче, Тейлър — продължи невъзмутимо Мелиса. — Красива и умна. Момичета като нея не се намират всеки ден.
	Тонът й подсказваше, че се шегува, но Тейлър видимо се напрегна.
	— Не съм мислил за това — отвърна той почти отбранително и Мелиса се приведе напред, потупа го по ръката и се засмя с глас.
	— Не очаквам отговор, Тейлър, шегувах се. Исках просто да видя изражението ти. Очите ти станаха като палачинки.
	— Защото се задавих — обясни Тейлър.
	— Съжалявам. Не се стърпях. Лесна плячка си. Като Бозо.
	— За мен ли говориш, скъпа? — намеси се Мич в опит да разсее очевидното смущение на Тейлър.
	— Кой друг те нарича Бозо?
	— С изключение на теб и на трите ми други съпруги… никой.
	— Хм… — отвърна тя. — Радвам се. Иначе щях да ревнувам.
	Мелиса се приведе и целуна съпруга си по бузата.
	— Винаги ли са такива? — прошепна Денис на Тейлър, молейки се да не е помислил, че тя е подучила Мелиса да зададе въпроса.
	— Откакто ги познавам — кимна Тейлър, но беше ясно, че умът му е другаде.
	— Хей, не говорете зад гърба ни! — възкликна Мелиса. Обърна се към Денис и насочи разговора към по-безопасна територия. — Разкажи ми за Атланта. Не съм била там…
	Денис си пое дълбоко дъх под погледа на Мелиса, която я наблюдаваше с една доловима усмивчица. Намигна й съвсем незабележимо; Мич и Тейлър не обърнаха никакво внимание.
	През следващия час Мелиса и Денис разговаряха оживено, Мич се включваше на място, ала Денис забеляза, че Тейлър почти не продумва.

	* * *

	— Ще те хвана! — извика Мич, погнал Джъд през двора. Момчето също пищеше и в крясъците му се примесваха веселие и уплах.
	— Тичай към базата! — окуражи го Тейлър.
	Джъд сниши глава и заспринтира. Мич забави ход, разочарован от пропуснатия шанс. Джъд се скри в базата при другите.
	Слънцето най-сетне беше залязло и Мич и Тейлър играеха на гоненица с момчетата в предния двор. Сложил длани на кръста, Мич обходи с поглед петте деца, застанали на крачка едно от друго.
	— Не можеш да ме хванеш, тате! — подразни го Камерън, пъхна палци в ушите си и размаха пръсти.
	— Излез от базата да пробваш — отвърна запъхтян Мич, подпрял длани на коленете.
	Усетили слабост, Камерън и Уил внезапно се втурнаха в противоположни посоки.
	— Хайде, тате! — изкрещя злорадо Уил.
	— Изпросихте си го! — извика Мич.
	Приемайки предизвикателството със сетни сили, той претича край Тейлър и Кайл, останали в безопасност в базата.
	— Тичай, тате, тичай! — погледна през рамо Уил, уверен, че може да надбяга баща си.
	Мич подгони на зигзаг първо единия, после другия си син. Кайл, на когото му бе отнело известно време да схване играта, най-после дотърча при другите деца и писъците му се включиха в общия хор. След доста несполуки, при които плячката му се измъкваше на косъм, Мич хукна към Тейлър.
	— Трябва да си почина — произнесе едва-едва със свистящо гърло.
	Тейлър отскочи настрани, извън обсега му.
	— Тогава ме хвани, братле.
	Тейлър удължи страданията на приятеля си с още минута-две. Когато лицето на Мич почти позеленя, най-сетне се втурна към средата на двора, забави ход и се остави да го хване. Задъхан, Мич пак се преви одве.
	— По-бързи са, отколкото изглеждат — учуди се искрено той. — И сменят посоката като зайци.
	— Така ти изглежда, защото си стар — отвърна Тейлър. — Но ако си прав, ще подгоня теб.
	— Не си в ред, ако мислиш, че ще изляза от базата. Сядам и не мърдам оттук.
	— Хайде! — подвикна нетърпеливо Камерън. — Хвани ме, Тейлър!
	Тейлър потри длани и направи широка крачка към децата. С дружен вик те се разпръснаха в различни посоки. Гласът на Кайл обаче отекна звучно в мрака. Тейлър го разпозна и се закова на място.
	— Хайе, тате! (Хайде, тате!) — изкрещя той.
	_Тате._
	Застинал, Тейлър се взря в него. Забелязал реакцията му, Мич го подкачи:
	— Има ли нещо, което не си ми казал?
	Тейлър не отговори.
	— Нарече те „тате“ — поясни Мич.
	Тейлър обаче сякаш не го чу. Думата продължаваше да кръжи в ума му.
	_Тате._
	Знаеше, че Кайл просто подражава на другите деца — все едно обръщението е част от играта — и все пак възгласът му припомни въпроса на Мелиса.
	_Е? Ще се ожениш ли за това момиче?_
	— Онемя ли, татенце? — попита Мич, неспособен да прикрие усмивката си.
	— Млъквай, Мич — сряза го Тейлър и най-сетне пристъпи към децата. — Не съм му баща — промърмори той.
	Мич прошепна думите на себе си, но Тейлър ги чу по-ясно дори от вика на Кайл преди миг:
	— Все още…

	* * *

	— Забавлявахте ли се, момчета? — попита Мелиса, когато децата дотърчаха в дневната, най-после готови за по-кротки занимания.
	— Беше страхотно! Но татко е станал много бавен — отбеляза Камерън.
	— Не съм — защити се Мич, влачейки се най-отзад. — Оставях ви да се приберете в базата.
	— Да бе!
	— Сипете си сок, но не разливайте по пода! — каза Мелиса на децата; Мич се приведе да я целуне, но тя се отдръпна. — Първо се изкъпи! Мръсен си.
	— Това ли ми се полага, задето забавлявах децата?
	— Не, това ти се полага, когато миришеш лошо.
	Мич се засмя и излезе на задната веранда да си вземе бира. Кайл влезе в дневната, сподирян от Тейлър. Момченцето отиде при другите деца и Денис го проследи с поглед.
	— Как се справи? — попита тя.
	— Нормално. Беше му забавно — отвърна кратко Тейлър.
	Денис го погледна изпитателно. Изглеждаше видимо притеснен.
	— Добре ли си?
	Тейлър извърна очи.
	— Да. Всичко е наред — кимна той и веднага излезе при Мич.

	* * *

	Вечерта привършваше. Денис предложи на Мелиса да й помогне в кухнята. Двете се заеха да приберат останалата храна. Децата гледаха филм в дневната, проснати на пода, а Тейлър и Мич разтребваха задната веранда.
	Денис плакнеше приборите и ги прибираше в съдомиялната. От мястото си виждаше мъжете. Впери очи в тях и ръцете й застинаха под водната струя.
	— Грош за мислите ти — сепна я гласът на Мелиса.
	Денис поклати глава и се зае отново със задачата си.
	— Не ги продавам на безценица.
	Мелиса събра няколко празни чаши и ги остави до мивката.
	— Слушай, не исках да те поставям в неудобно положение…
	— Не ти се сърдя. Просто се пошегува. Беше забавно.
	— Но нещо те тревожи?
	— Не знам… Може би… — Денис погледна към Мелиса. — Той беше доста мълчалив тази вечер.
	— Не го вземай присърце. Знам, че наистина държи на теб. Грейва, когато те погледне. Дори след моята шегичка.
	Денис проследи с поглед как Тейлър подрежда столовете около масата.
	— Знам — кимна тя.
	Все пак се почуди защо това някак си не я успокоява. Затвори плътно капака на пластмасовата кутия.
	— Мич спомена ли нещо за играта в двора?
	Мелиса я погледна любопитно.
	— Не. Защо?
	Денис прибра салатата в хладилника.
	— Просто се запитах.

	* * *

	_Тате…_
	_Е? Ще се ожениш ли за това момиче?_
	Тейлър отпиваше бавно от бирата и тези думи продължаваха да отекват в ума му.
	— Защо си толкова угрижен? — попита Мич, събирайки огризките от масата в пластмасова кофа за смет.
	Тейлър сви рамене.
	— Мисля си за утре. Доста работа ме чака — отговори той, споделяйки половинчато истината. — Откакто сме заедно с Денис, позарязах малко бизнеса. Ще трябва да наваксвам.
	— Нали работиш всеки ден?
	— Да, но често тръгвам по-рано. Знаеш как е. Отсъстваш ли по-дълго, дребните проблеми набъбват.
	— Мога ли да ти помогна? Да проверя дали поръчките ти идват навреме?
	Повечето поръчки на Тейлър минаваха през железарския магазин.
	— Няма нужда. Просто трябва да запретна ръкави. От опит знам, че тръгне ли нещо наопаки, бързо повлича всичко.
	Картонената чаша в ръката на Мич застина във въздуха. Той се замисли, обзет от странно усещане за дежавю.
	Последния път, когато го бе чул да произнася тези думи, Тейлър излизаше с Лори.

	* * *

	Трийсет минути по-късно Тейлър и Денис пътуваха към къщи с пикапа, сместили Кайл помежду си — картина, повтаряла се десетки пъти. Сега обаче за пръв път в колата се долавяше напрежение — привидно безпричинно и трудно обяснимо и за двамата. Ала го имаше и ги смълчаваше дотолкова, че Кайл вече бе заспал, унесен от тишината.
	За Денис усещането беше странно. Тя обмисляше всичко, което Мелиса й беше разказала — думите се щураха в ума й като безсмислено рикоширащи билярдни топки. Не й се говореше, а явно и Тейлър не бе в разговорливо настроение. Изглеждаше непривично отчужден и това само задълбочаваше опасенията й. Непринудената вечер с приятели всъщност се беше оказала нещо далеч по-сериозно.
	Тейлър едва не се задуши, когато Мелиса попита дали в плановете му влиза женитба. Въпросът би изненадал всекиго, разбира се, особено изречен изневиделица. В пикапа Денис опита да се убеди, че е така, ала колкото повече мислеше, толкова повече се разколебаваше. Три месеца не са много време, когато хората са млади. Те обаче не бяха деца. Тя наближаваше трийсет, Тейлър беше с шест години по-голям. Вече бяха пораснали, бяха имали възможност да разберат какво представляват и как искат да живеят. Ако той не беше сигурен, че имат бъдеще, на какво се дължеше всеотдайността му през изминалите месеци?
	_Знам само, че всичко приключваше ненадейно, макар привидно да вървеше гладко. Така и не разбрах причината._
	Още един повод за безпокойство, нали? Щом Мелиса нямаше представа какво се е случило с другите връзки на Тейлър, Мич вероятно също не беше наясно. Значеше ли това, че Тейлър също няма обяснение?
	А ако е така, ще се случи ли същото и с нея?
	Денис усети как сърцето й се свива. Погледна несигурно към Тейлър. С крайчеца на окото си той улови погледа й. Обърна се към нея, явно без да се досеща за мислите й. Дърветата, профучаващи край прозореца на колата, наподобяваха черна маса, слята в обща картина.
	— Забавно ли ти беше тази вечер?
	— Да — отговори тихо Денис. — Харесвам приятелите ти.
	— Как се разбирахте с Мелиса?
	— Много добре.
	— Сигурно вече си разбрала, че винаги казва първото, което й хрумне, независимо колко е нелепо. Понякога просто не трябва да й обръщаш внимание.
	Забележката му не я успокои никак. Кайл промърмори нещо неразбираемо и се смъкна по-надолу върху седалката. Денис се почуди защо нещата, които Тейлър не казва, изведнъж започнаха да изглеждат по-важни от изречените.
	_Кой си ти, Тейлър Макейдън?_
	_Доколко те познавам всъщност?_
	_И главното — накъде отиваме от тук нататък?_
	Денис знаеше, че той не би отговорил на нито един от тези въпроси. Тя си пое дълбоко дъх, за да овладее гласа си.
	— Защо не ми каза за баща си? — попита.
	Очите му се разшириха леко.
	— За баща ми ли?
	— Мелиса ми каза, че е загинал в пожар.
	Ръцете му се сключиха върху волана.
	— Как се появи темата? — попита с променен тон той.
	— Не знам, просто се появи.
	— Тя ли я повдигна, или ти?
	— Има ли значение? Не помня.
	Тейлър замълча; очите му не се откъсваха от шосето пред тях. Денис зачака, ала осъзна, че той няма да се върне към първоначалния въпрос.
	— Заради баща си ли стана пожарникар?
	Тейлър поклати глава с остра въздишка.
	— Не искам да говоря за това.
	— Може би ще ти помогна…
	— Не можеш — прекъсна я той, — а и не те засяга.
	— Не ме засяга ли? — смая се тя. — Как така? Държа на теб, Тейлър, и ми е болно, че не ми се доверяваш. Наистина ли няма да споделиш какво не е наред?
	— Всичко е наред — отсече той. — Просто не обичам да говоря за баща си.
	Би могла да настоява, ала разбра, че няма да постигне нищо.
	В пикапа пак се възцари мълчание. Този път обаче в тишината се долавяше нотка боязън, която не изчезна по целия останал път.

	* * *

	Тейлър пренесе Кайл до стаята му и отиде в дневната, докато Денис му облече пижамата. Когато се върна, тя забеляза, че не се е настанил удобно на дивана. Стоеше до вратата, сякаш чака да се сбогуват.
	— Няма ли да останеш? — изненада се тя.
	Тейлър поклати глава.
	— Не мога. Ще ходя на работа рано сутринта.
	Каза го без следа от горчивина, но думите му не разсеяха безпокойството й. Той звънна с ключовете и Денис приближи до него.
	— Сигурен ли си?
	— Да.
	Тя го улови за ръката.
	— Тревожи ли те нещо?
	Тейлър поклати глава.
	— Не, нищо.
	Изчака го да продължи, но той замълча.
	— Добре… До утре тогава?
	Тейлър прочисти гърло.
	— Ще се опитам, но съм претрупан с работа. Не знам дали ще успея да се отбия.
	Денис го погледна изпитателно.
	— Дори за обяд ли?
	— Ще се постарая, но не обещавам.
	Очите им се срещнаха за миг, после Тейлър извърна глава.
	— А ще ме закараш ли на работа вечерта?
	За момент през ума й пробяга мисълта, че може би е предпочитал да не го попита.
	Въобразяваше ли си?
	— Да, разбира се — отговори най-сетне той. — Ще те закарам.
	Целуна я бързо, после тръгна към пикапа, без да се обръща.


>	Двайсет и втора глава

	Рано на другата сутрин, докато Денис пиеше кафе, телефонът звънна. Легнал на пода в дневната, Кайл оцветяваше старателно, но при цялото си старание излизаше от контурите. Денис веднага позна гласа на Тейлър в слушалката.
	— Здравей, радвам се, че си будна — каза той.
	— Винаги ставам по това време — отвърна тя, усетила внезапно облекчение, че го чува. — Липсваше ми снощи.
	— И ти на мен — каза Тейлър. — Май трябваше да остана. Не спах добре.
	— И аз — призна тя. — Събуждах се непрекъснато, защото никой не ми издърпваше завивката.
	— Хей! Не те отвивам! Сигурно ме бъркаш с някого.
	— С кого например?
	— Някой мъж от закусвалнята?
	— Не мисля — подсмихна се Денис. — А ти? Обаждаш се, защото си промени решението за обяда ли?
	— Не. Не мога днес. Ще дойда обаче, за да те заведа на работа.
	— Какво ще кажеш за ранна вечеря?
	— Не, няма да смогна. Благодаря за поканата, но късно следобед ще чакам доставка на хоросан и времето няма да ми стигне.
	Тя се завъртя на място и жицата на телефона се уви плътно около нея.
	_Правят доставки след пет ли?_
	Не го каза обаче. Съгласи се ведро:
	— Добре. Ще се видим надвечер.
	След затишие, продължило сякаш твърде дълго, той най-сетне отговори.
	— Ще се видим.

	* * *

	— Кайл питаше за теб — подхвърли небрежно Денис.
	Верен на думата си, Тейлър я чакаше в кухнята да се подготви за тръгване. Беше дошъл обаче почти в последния момент. Целунаха се набързо и той изглеждаше разсеян. Извини се и обясни, че работата поглъща вниманието му.
	— Така ли? Къде е малкият мъж? — попита той.
	— В задния двор. Не е чул колата. Ще го извикам.
	Кайл дотича веднага и поздрави с широка усмивка:
	— Здуауей, Тейър.
	Подмина на бегом Денис и скочи в ръцете на Тейлър, който го подхвана с лекота.
	Денис забеляза промяната в изражението му, когато вдигна Кайл и срещна погледа му.
	— Той е тук! — извика възторжено Кайл.
	— Извинявай, че днес бях зает — каза Тейлър, очевидно съвсем искрено. — Липсвах ли ти?
	— Да — отговори Кайл. — Липсваше ми.
	За пръв път отговаряше правилно на нов въпрос без подкана. И двамата замлъкнаха смаяни.
	И за секунда тревогите на Денис от предишната нощ бяха забравени.

	* * *

	Денис обаче грешеше, ако очакваше кратичкото изречение на Кайл да разсее притесненията й за Тейлър.
	Не че влошаването настъпи тутакси. Всъщност в немалко отношения привидно нищо не се промени, поне през следващата седмица. Тейлър не идваше следобед — оправдаваше се с многото работа — но продължи да кара Денис до закусвалнята и обратно. Любиха се през нощта, когато Кайл бе изрекъл неочакваните думи.
	Все пак промяна имаше — не драматична, по-скоро наподобяваше разплитане на кълбо, постепенно стопяване на близостта, която бяха скрепили през лятото. По-малкото време заедно означаваше чисто и просто по-малко време за прегръдки и разговори и Денис все по-трудно успяваше да заглуши предупредителните камбанки, прозвучали онази вечер с Мич и Мелиса.
	Дори сега, седмица и половина по-късно, нещата, изречени тогава, продължаваха да я тревожат. Искрено се питаше обаче и дали не им придава прекалено голямо значение. Тейлър не бе направил нищо нередно и точно заради това поведението му изглеждаше необяснимо. Той отричаше да е притеснен от нещо; не повишаваше тон; помежду им дори не бе избухвал спор. В неделя прекараха следобеда край реката както много пъти през изминалите месеци. Тейлър беше внимателен към Кайл, както преди, и често улавяше ръката й, докато я откарваше на работа. На повърхността всичко изглеждаше същото. Единствената видима промяна бе внезапната отдаденост на работата, която Тейлър вече бе обяснил. И все пак…
	И все пак какво?
	Седнала на верандата, докато Кайл играеше с камиончетата си в двора, Денис търсеше обяснение. От опит знаеше, че отношенията между двама души следват определен модел. Първоначалните чувства често са силни като океанска вълна и с магнетична мощ привличат влюбените. Случва се вълната да ги отнесе далече от брега, ала не завинаги. Невъзможно е — а и не е нужно. Ако обаче двамата си подхождат, отливът донася трайна обич. Поне така смяташе тя.
	Тейлър обаче изглежда, се бе понесъл по вълната, без да осъзнава какво може да последва, и сега, най-сетне прогледнал, се бореше срещу течението. Не през цялото време, но напоследък тя го забелязваше все по-ясно. А работата явно му служеше като извинение да отбягва реалността.
	Започне ли човек да търси нещо, ще го намери, разбира се. Денис се надяваше случаят да е точно такъв. Възможно бе Тейлър наистина да е претрупан с работа и обясненията му да са съвсем искрени. Нощем, когато я вземаше от закусвалнята, той наистина изглеждаше изморен. Какво по-убедително доказателство, че се труди целодневно?
	Затова Денис се стараеше да си намира занимания, за да не тъне в мисли какво се случва помежду им. Докато Тейлър посвещаваше времето си на работата, тя се зае да обучава Кайл с възобновена енергия. Той вече говореше повече и възприемаше по-сложни фрази и идеи. Денис му помагаше да усвои и други умения, необходими в класната стая. Една по една му обясни главните посоки, показваше му как да оцветява по-добре. Пробва да го запознае и с цифрите — понятие, което той изобщо не проумяваше. Почисти основно къщата, работеше в закусвалнята — накратко, живееше така, както бе живяла, преди да срещне Тейлър Макейдън. Ала макар да беше свикнала с този живот, следобед често се улавяше, че поглежда през кухненския прозорец с надеждата да го види как паркира на алеята в двора.
	Обикновено обаче него го нямаше.
	Денис неволно чу отново думите на Мелиса: „Знам само, че всичко изглеждаше наред, ала приключи внезапно“.
	Тръсна глава да прогони спомена. Не искаше да повярва, че това ще се случи с тях, но й беше все по-трудно да опровергава гласа на съмнението. Дни като вчерашния само подсилваха опасенията й.
	Двамата с Кайл се качиха на колелата и отидоха до къщата, която Тейлър ремонтираше. Видяха пикапа му паркиран отпред. Собствениците преоформяха целия интериор — кухнята, баните, дневната — и купчината дъски, натрупани в двора, свидетелстваше колко мащабен е проектът. Денис надникна вътре и работниците й казаха, че Тейлър е отзад, обядва под дървото. Тя го откри и когато я зърна, той я погледна почти гузно, все едно го е сварила да върши нещо нередно. Без да обръща внимание на изражението му, Кайл хукна към него и Тейлър стана да ги поздрави.
	— Денис?
	— Здравей, Тейлър. Как си?
	— Добре. — Той избърса ръце в джинсите си. — Хапвам набързо.
	Обядът му беше от „Харди“ в другия край на града — значи бе минал край къщата й, за да го вземе.
	— Виждам — кимна тя, внимавайки да не издава колко е обезсърчена.
	— Е? Какво ви води насам?
	_Не исках да чуя точно това._
	С престорено бодра усмивка Денис обясни:
	— Реших да се отбия за едно „здрасти“.
	След няколко минути Тейлър ги заведе вътре и им описа как ще изглеждат нововъведенията, сякаш разговаря с непознати. Тя предположи, че това е неговият начин да избегне очевидния въпрос защо е предпочел да обядва тук вместо с нея, както през цялото лято, и защо не се е отбил пътьом.
	По-късно вечерта, когато дойде да я заведе на работа, Тейлър не беше разговорлив.
	Фактът, че това вече не е необичайно, държа Денис в напрежение през цялата смяна.

	* * *

	— Само за няколко дни — сви рамене Тейлър.
	Седяха на дивана в дневната. Кайл гледаше анимационно филмче.
	Беше минала още една седмица и нищо не се бе променило. Или пък всичко се беше променило. Това зависеше от нейната гледна точка, а в момента Денис клонеше силно към второто. Беше вторник и Тейлър току-що бе дошъл да я откара в закусвалнята. Радостта й, че е подранил, се изпари почти незабавно, когато той я информира, че заминава за известно време.
	— Кога го реши? — попита Денис.
	— Тази сутрин. Неколцина приятели ме попитаха дали искам да ги придружа. В Южна Каролина откриват ловния сезон две седмици по-рано от тук. Реших да отида с тях. Имам нужда от почивка.
	_От мен или от работата?_
	— Значи тръгваш утре?
	Тейлър се поразмърда.
	— По-скоро тази нощ. Към три.
	— Ще се измориш.
	— Един термос кафе оправя всичко.
	— Недей да ме вземаш тази вечер. По-добре да си отспиш — предложи Денис.
	— Няма проблем. Ще дойда.
	Денис поклати глава.
	— Не, ще говоря с Ронда. Тя ще ме докара.
	— Сигурна ли си?
	— Не живее далеч от мен. А и не съм прибягвала до услугите й отдавна.
	За нейна изненада Тейлър я прегърна през рамо и я притисна към себе си.
	— Ще ми липсваш.
	— Наистина ли? — попита тя, разочарована от жалната нотка в гласа си.
	— Разбира се. Особено в полунощ. Сигурно по навик ще сядам в пикапа.
	Денис се усмихна в очакване той да я целуне. Тейлър обаче се извърна и кимна към Кайл.
	— И ти ще ми липсваш, малък мъж.
	— Да — каза Кайл, впил очи в телевизора.
	— Кайл, Тейлър заминава за няколко дни — намеси се Денис.
	— Да — повтори Кайл, очевидно без да я чува.
	Тейлър се плъзна от дивана и запълзя на четири крака към Кайл.
	— Не ми обръщаш внимание, а? — изръмжа той.
	Кайл долови намерението му и изпищя. Понечи да се отдръпне, но Тейлър го сграбчи и двамата започнаха да се боричкат на пода.
	— Слушаш ли ме сега? — попита Тейлър.
	— Той се бори! — изпищя Кайл, размахал ръце и крака.
	— Пипнах те! — изрева Тейлър и в стаята настъпи хаос. След няколко минути Кайл се измори и Тейлър го остави да се измъкне от хватката му.
	— Когато се върна, ще те заведа на бейзболен мач. Ако майка ти позволява, разбира се.
	— Бесбол — повтори въодушевен Кайл.
	— Разрешавам — обади се Денис.
	Тейлър намигна — първо на нея, после на Кайл.
	— Бесбол! — извика Кайл, този път по-силно.
	_Поне с Кайл не се е променил._
	Денис погледна към часовника.
	— Време е — каза с въздишка.
	— Вече?
	Денис кимна и стана от дивана да си събере нещата. След няколко минути пътуваха към закусвалнята. Когато пристигнаха, Тейлър изпрати Денис до входа.
	— Ще ми се обаждаш ли? — попита тя.
	— Ще се постарая — обеща Тейлър.
	Постояха за момент, вперили поглед един в друг. После Тейлър я целуна за довиждане. Денис влезе в закусвалнята, надявайки се екскурзията да му помогне да се отърси от безпокойството.
	Така и не разбра дали надеждата й се е оправдала.
	През следващите четири дни той не й се обади нито веднъж.

	* * *

	Мразеше се, задето чака телефона да звънне.
	Не беше обичайно за нея; изпитваше непознато усещане. Съквартирантката й в колежа понякога отказваше да излиза вечер, да не би приятелят й да се обади. Денис винаги я увещаваше да отидат някъде, обикновено напразно. После се срещаше с други приятелки и когато им обясняваше защо съквартирантката й я няма, всички се заричаха никога да не повтарят грешката й.
	Сега обаче на Денис не й изглеждаше толкова лесно да следва собствения си съвет.
	Не че престана да живее своя живот, както правеше съквартирантката й. Имаше твърде много отговорности. Ала не спираше да се втурва към телефона при всяко иззвъняване и да я залива разочарование, когато се окаже, че не е Тейлър.
	Очакването я караше да се чувства безпомощна — омразно усещане. Не беше — и сега, и никога преди — от безпомощните жени и отказваше да се превърне в такава. Не се обажда… е, какво толкова? Понеже е на работа, няма как да й се обади вечер, а вероятно по цял ден е в гората. Кога да й се обади? Посред нощ ли? Или призори? Би могъл да звънне и да й остави съобщение, разбира се, но откъде се взема нетърпението й? И защо му придава толкова голямо значение?
	Няма да бъда такава, скастри се мислено тя. Още веднъж повтори наум доводите, убеди се, че звучат логично, и се овладя. В петък заведе Кайл в парка; в събота се разхождаха дълго из гората; в неделя отидоха на църква, после реши да напазарува в ранния следобед.
	Понеже бе събрала пари за кола (стара, използвана и евтина, но благонадеждна, ако й провърви), избра два вестника с обяви за продажба на автомобили. После спря в супера и огледа внимателно щандовете, за да не носи голям товар по обратния път. Докато Кайл разглеждаше крокодила, нарисуван върху кутия със зърнена закуска, Денис чу някой да я вика. Обърна се и видя Джуди да бута количката си към нея.
	— Познах те отдалеч! — каза ведро Джуди. — Как си?
	— Здравей, Джуди. Добре съм, благодаря.
	— Здрасти, Кайл — поздрави Джуди.
	— Здуауей — прошепна Кайл, все още прехласнат по кутията.
	Джуди побутна количката настрани.
	— Е? Какво правите напоследък? С Тейлър не сте идвали на вечеря от доста време?
	Денис сви неловко рамене.
	— Обичайното. Доста съм заета с Кайл.
	— Как е той?
	— Прекара хубаво лято, това е сигурно. Нали, Кайл?
	— Да — промърмори той.
	Джуди се обърна към него с широка усмивка.
	— Наистина си пораснал! А и чувам, че вече играеш добре бейзбол.
	— Бесбол. — Кайл наостри слух и най-сетне откъсна поглед от кутията с крокодила.
	— Тейлър го занимава. На Кайл му харесва много — добави Денис.
	— Радвам се. По-лесно е за майката да гледа детето си на бейзболното, вместо на футболното игрище. Закривах си очите, когато Тейлър играеше мач. През цялото време го спъваха. Чувах как зрителите крещят и изтръпвах.
	Денис се засмя попресилено; Кайл явно не разбра нито дума. Джуди продължи:
	— Не очаквах да ви видя тук. Мислех, че сте с Тейлър. Каза ми, че ще прекара деня с вас.
	Денис прокара длан през косата си.
	— Така ли?
	Джуди кимна.
	— Вчера. Отби се вкъщи.
	— Значи… се е върнал вече?
	Джуди я погледна изненадана. Попита предпазливо:
	— Не ти ли се обади?
	— Не.
	Денис скръсти ръце и извърна глава в опит да прикрие неудобството си.
	— Е, може би вече си била на работа — предположи тихо Джуди.
	И двете обаче знаеха, че не е вярно.

	* * *

	Два часа след като се върна вкъщи, Денис видя пикапа на Тейлър да приближава по алеята. Кайл играеше в двора и веднага хукна през моравата към колата. Едва дочака Тейлър да отвори вратата и скочи в ръцете му.
	Денис излезе на верандата с противоречиви чувства. Питаше се дали е дошъл, защото Джуди му е телефонирала след срещата им в магазина. Питаше се защо не й се бе обадил нито веднъж и защо, въпреки всичко, сърцето й се преобръща, щом го види.
	Тейлър пусна Кайл на земята, той го улови за ръка и го поведе към къщата.
	— Здрасти, Денис — поздрави предпазливо Тейлър, все едно е прочел мислите й.
	— Здравей, Тейлър.
	Тя не пристъпи към него и той спря колебливо, преди да се качи по стълбите. Денис направи малка крачка назад, без да среща погледа му. Отдръпна се леко, когато той се приведе да я целуне.
	— Сърдита ли си ми? — попита Тейлър.
	Тя обходи с очи двора, после се обърна към него и отговори:
	— Не знам. Ти как мислиш?
	— Тейър! Тейър е тук! — възкликна Кайл.
	Денис го хвана за ръката.
	— Ще влезеш ли вътре, миличък?
	— Тейър е тук.
	— Знам. Но искам да ни оставиш за малко сами.
	Тя се пресегна назад, отвори замрежената врата и отведе Кайл вътре. Изчака го да се залиса с играчките си и се върна на верандата.
	— Е, какво има? — попита Тейлър.
	— Защо не се обади, докато не беше в града?
	Тейлър сви рамене.
	— Не знам… Все не ми оставаше време. По цял ден бяхме навън. Връщах се много изморен в мотела. Затова ли си сърдита?
	Денис продължи, без да му даде обяснение:
	— Защо си казал на майка си, че ще прекараш деня тук, след като си нямал такъв план?
	— На въпроси и отговори ли играем? Дойдох! Не ме ли виждаш?
	Денис издиша рязко.
	— Тейлър, какво ти става?
	— В смисъл?
	— Знаеш какво имам предвид.
	— Не, не знам. Вчера се върнах, бях като пребит. Тази сутрин трябваше да свърша доста неща. Ако не ме искаш тук, кажи ми. Ще се кача в колата и ще си тръгна.
	— Не става дума дали искам да си тук, Тейлър. Въпросът е защо се държиш така.
	— Как се държа?
	Денис въздъхна, търсейки точните думи.
	— Не знам, Тейлър… Трудно е да се обясни. Сякаш вече не си сигурен какво искаш. Нас двамата, имам предвид.
	Изражението на Тейлър не се промени.
	— Какво те прихваща? Да не би да си говорила пак с Мелиса?
	— Не. Мелиса няма нищо общо с това. — Денис поклати глава с безпомощно раздразнение. — Просто си се променил и понякога не знам какво да мисля.
	— Защото не се обадих ли? Вече ти обясних причината. — Тейлър пристъпи към нея с омекнало лице. — Нямах време, това е.
	Тя се поколеба, несигурна дали да му повярва. Междувременно, сякаш усетил нещо нередно, Кайл бутна вратата към верандата.
	— Хайде, хора! Влизайте! — рече той. (Айде, хоуа! Вуизайте!)
	За момент обаче те не помръднаха.
	— Айде! — настоя Кайл и дръпна блузата на Денис.
	Тя го погледна с принудена усмивка. С ведър глас Тейлър се опита да разчупи леда.
	— Ако ме пуснеш, ще получиш изненада!
	Денис скръсти ръце. На двора изчурулика сойка, кацнала на оградата зад гърба на Тейлър. Кайл погледна очаквателно майка си.
	— Каква изненада? — попита най-сетне тя.
	— В колата е. Ще отида да я извадя.
	Тейлър пристъпи заднешком, без да откъсва очи от Денис. Разбрал, че се е смилила над него, и за да не й позволи да размисли, той махна на Кайл.
	— Хайде, ела да ми помогнеш.
	Денис го проследи с поглед как върви към пикапа. У нея се бореха противоречиви чувства. Както и през двете изминали седмици, обясненията му отново изглеждаха логични. Той отново се отнасяше чудесно с Кайл.
	Защо тогава не му вярваше?

	* * *

	Същата вечер, след като Кайл заспа, Денис и Тейлър седнаха на дивана в дневната.
	— Какво ще кажеш, хареса ли ти изненадата?
	— Беше много вкусно. Не беше нужно обаче да ми пълниш фризера.
	— Е, моят вече е пълен.
	— А на майка ти?
	— И нейният е пълен.
	— _Често_ ли ходиш на лов?
	— При всяка възможност.
	Надвечер Тейлър и Кайл бяха излезли на двора да похвърлят бейзболната топка. После Тейлър бе приготвил вечерята, или по-скоро част от нея. Освен сърнешкото месо, бе донесъл картофена салата и печен боб от магазина. Сега, най-сетне успокоена, Денис се чувстваше далеч по-добре, отколкото през двете изминали седмици. Единствената светлина идваше откъм малка лампа в ъгъла; радиото свиреше тихо.
	— Кога ще водиш Кайл на бейзболен мач?
	— В събота, да речем? Има среща в Норфолк.
	— О, тогава е рожденият му ден — разочарова се тя. — Смятах да му организирам скромно парти.
	— Мачът започва в седем. Ще го взема с мен, докато ти си на работа.
	— Исках и аз да дойда…
	— Не е зле да ни отпуснеш една вечер за мъжки забавления. На Кайл ще му хареса.
	— Знам. Вече си го зарибил по бейзбола.
	— Значи не възразяваш да го заведа? Ще се върнем навреме, за да те вземем.
	Тя сплете пръсти в скута си.
	— Добре, печелиш. Но го прибери по-рано, ако се измори.
	Тейлър разпери ръце.
	— Честна дума! Ще го взема в пет и за една нощ ще прояде хотдог и ще се научи да скандира от трибуните.
	Тя го сръга с лакът.
	— Да бе!
	— Е, може и да си права. Но поне ще опитам.
	Денис облегна глава върху рамото му. Лъхна я мирис на сол и вятър.
	— Ти си добър мъж, Тейлър.
	— Старая се.
	— Не, говоря сериозно. През тези месеци наистина се чувствах щастлива.
	— Аз също.
	После настъпи тишина и изпълни стаята като живо присъствие. Денис усещаше как при всяко вдишване гърдите на Тейлър се повдигат. Тази нощ той беше чудесен, ала тревогата, измъчвала я две седмици, отказваше да я напусне.
	— Мислиш ли понякога за бъдещето, Тейлър?
	Той прочисти гърло.
	— Разбира се… От време на време. Обикновено обаче не се простирам по-далеч от следващото хранене.
	Тя улови ръката му и сплете пръсти с неговите.
	— Мислиш ли за нас? Накъде отиваме, имам предвид?
	Тейлър не отговори и Денис продължи:
	— Заедно сме от няколко месеца, но се питам как ти гледаш на всичко това. Искам да кажа… Предишните две седмици бяха… Не знам… Понякога имах чувството, че се отдръпваш. Работеше много, почти не се виждахме… После не ми се обади…
	Тя замълча. Вече беше изричала неизказаното. Усети как тялото му се напрегна. Отговорът му прозвуча като дрезгав шепот:
	— Държа на теб, Денис, ако това питаш.
	Тя затвори очи.
	— Не, не точно — проговори най-сетне. — Или не е всичко. Искам просто да знам дали намеренията ти са сериозни.
	Той я притисна към себе си и прокара длан през косата си.
	— Сериозни са, разбира се. Както казах обаче, представите ми за бъдещето са ограничени. Не съм от най-умните мъже, които си срещала.
	Той се подсмихна шеговито. Денис обаче реши да не се задоволява с намеци. Пое си дълбоко дъх и попита направо:
	— А когато мислиш за бъдещето, виждаш ли мен и Кайл?
	Зачака отговора му в стихналата стая. Облиза устни и осъзна, че устата й е пресъхнала. Най-после го чу да въздиша.
	— Не съм предсказател, Денис. Никой не може да предвижда бъдещето. Както казах обаче, държа на теб и на Кайл. Това не ти ли стига засега?
	Тя се надяваше да получи друг отговор, разбира се, но вдигна глава от рамото му и го погледна в очите.
	— Да — излъга. — Стига ми засега.

	* * *

	По-късно през нощта, след като се любиха и заспаха заедно, Денис се събуди и видя Тейлър, застанал до прозореца. Взираше се към дърветата, ала очевидно мислеше за друго. Наблюдава го дълго, докато той най-сетне се върна тихо в леглото. Когато подръпна завивката, Денис се обърна към него.
	— Добре ли си? — прошепна тя.
	Тейлър се сепна.
	— Съжалявам. Събудих ли те?
	— Не. От доста време съм будна. Какво има?
	— Нищо. Просто се разсъних.
	— Тревожи ли те нещо?
	— Не.
	— Защо не спиш тогава?
	— Не знам.
	— Аз ли съм причината?
	Той вдиша дълбоко.
	— Не. Няма нищо общо с теб.
	Сгуши се до нея и я прегърна.
	На другата сутрин Денис се събуди сама в леглото.

	* * *

	Този път Тейлър не спеше на дивана. Този път не я изненада със закуска. Беше си тръгнал тихомълком и не вдигаше домашния си телефон. Денис се подвоуми дали по-късно да не го потърси на работното му място, но споменът за предишното посещение я възпря.
	Припомни си предишната вечер, преценявайки я от всички страни. За всеки плюс веднага се намираше и нещо с обратен знак. Да, Тейлър бе дошъл… но може би защото майка му го беше подтикнала. Да, обсипваше с внимание Кайл… но може би се съсредоточаваше върху него, за да отбегне истинския проблем. Да, каза й, че държи на нея… но не дотолкова, че дори да се замисли за бъдещето? Любиха се… но призори си беше тръгнал, без да се сбогува.
	Анализи, съмнения, дисекция… Беше й неприятно да принизява връзката им така. Все едно се е върнала към психобрътвежа на осемдесетте; разнищва думи и действия, които може би означават нещо, а може би не. Всъщност последното се задрасква. Несъмнено значат нещо и точно това е бедата.
	Дълбоко в себе си обаче долавяше, че Тейлър наистина държи на нея, и думите му не са заблуда. Единствено това не й позволяваше да вдигне ръце. Но…
	Толкова много „но“.
	Денис поклати глава, за да се отърси от натрапчивите мисли, поне докато се срещнат отново. Тейлър щеше да дойде надвечер, за да я откара в закусвалнята. Едва ли щеше да има време за пространни сантиментални разговори, но беше сигурна, че ще разбере повече, щом го види. Надяваше се да дойде по-рано.
	Сутринта и ранният следобед минаха бавно. Кайл беше в лошо настроение — неразговорлив, навъсен, инатлив — и това не я ободри никак, ала поне й помогна да не тъне постоянно в мисли за Тейлър.
	Малко след пет й се стори, че чува пикапа на Тейлър по шосето пред къщата. Излезе навън, но се оказа, че не е той. Разочарована, тя си облече работните дрехи, направи на Кайл препечен сандвич с кашкавал и изгледа новините.
	Времето течеше. Стана шест. Къде беше Тейлър?
	Денис изключи телевизора и безуспешно се опита да заинтригува Кайл с илюстрована книжка. После седна на пода и започна да си играе с легото му. Зает да оцветява, Кайл не й обърна внимание. Попита го дали иска да оцветяват заедно, но той я отпрати. Тя въздъхна и се отказа от по-нататъшни опити.
	За да убие времето, отиде да разтреби кухнята. Нямаше кой знае колко за вършене, затова сгъна един кош пране и прибра дрехите в гардероба.
	В шест и половина от Тейлър нямаше и следа. Сърцето й вече се свиваше от безпокойство.
	„Ще дойде — каза си. — Нали?“
	С пълното съзнание, че не бива да го прави, набра номера му. Не получи отговор. Върна се в кухнята, напълни чаша вода и се върна до прозореца в дневната. Впери поглед навън и зачака.
	И продължи да чака.
	След петнайсет минути щеше да е закъсняла.
	После минутите станаха десет.
	В седем без пет стискаше чашата толкова силно, че кокалчетата й бяха побелели. Отпусна ръка и усети как кръвта нахлува в пръстите й. Със свити устни проследи как отминава седем и се обади на Рей. Извини се и го предупреди, че ще закъснее малко.
	— Трябва да тръгваме, Кайл — каза, след като остави слушалката. — Ще отидем с колелата.
	— Не — поклати глава той.
	— Не те моля, Кайл, казвам ти! Хайде!
	Доловил тона й, Кайл остави цветните моливи и тръгна към нея.
	Вбесена, тя излезе на задната веранда да вземе колелото си. Тласна го напред и усети, че не се движи гладко. Дръпна по-рязко и разбра каква е причината.
	Спаднала гума.
	— О, не… Точно сега ли… — процеди през зъби.
	Сякаш не вярва на очите си, натисна гумата с пръст и лекият допир я огъна.
	— Да му се не види.
	Денис срита колелото и го остави да се свлече върху куп кашони. Върна се в кухнята точно когато Кайл излизаше през вратата.
	— Няма да караме колела — каза рязко тя. — Ела вътре.
	Кайл разбра, че не бива да се противи, и веднага я послуша. Денис набра отново номера на Тейлър. Не получи отговор. Тя затръшна слушалката и се замисли на кого да се обади. Ронда вече беше в закусвалнята. Тогава… Джуди? Телефонира й и чу сигнала свободно поне десет пъти, преди да се откаже. Има ли друг познат? Всъщност само един. Отвори шкафа и намери телефонния указател. Прелисти го, откри каквото търсеше и бързо занатиска бутоните. Въздъхна с облекчение, че някой най-сетне се отзовава.
	— Мелиса? Денис е.
	— О, здрасти, как си?
	— Честно казано, не особено добре. Никак не ми е приятно, но се обаждам за услуга.
	— Как да ти помогна?
	— Знам, че ти създавам неудобство, но можеш ли да ме закараш на работа?
	— Разбира се. Кога?
	— Сега? В последната минута е, извинявай, но гумите на колелото ми са спаднали…
	— Не се притеснявай — прекъсна я Мелиса. — След десет минути съм при теб.
	— Длъжник съм ти.
	— Не си. Не е кой знае какво. Вземам си чантата и ключовете и тръгвам.
	Денис прекъсна връзката, после се обади пак на Рей. Извини му се отново и му каза, че в седем и половина ще бъде в закусвалнята.
	Рей се засмя.
	— Не се безпокой, скъпа. Не бързай. В момента бездруго няма много клиенти.
	Тя отново въздъхна с облекчение. Внезапно забеляза Кайл да я наблюдава мълком.
	— Мама не ти е сърдита, миличък. Съжалявам, че ти се разкрещях.
	Въпреки благоприятното стечение на обстоятелствата обаче, все още беше ядосана на Тейлър. Как можа да й го причини?
	Тя си подготви багажа и зачака Мелиса. Когато колата й се появи на алеята, Денис изведе Кайл. Мелиса спусна прозореца и спря.
	— Влизайте! Извинявайте за неразборията. Не мога да им насмогна на момчетата…
	Денис настани Кайл отзад и му закопча колана. Седна до Мелиса и веднага потеглиха към главното шосе.
	— Какво стана? — попита Мелиса. — Спука ти се гумата ли?
	— Да, но всъщност не предполагах, че ще ходя с колело на работа. Тейлър не дойде.
	— А каза, че ще те закара?
	Въпросът й накара Денис да се поколебае, преди да отговори. Беше ли го помолила? Все още ли трябваше да го прави?
	— Не сме се уточнявали — призна тя, — но през цялото лято разчитах на него… Просто предполагах, че ще се появи и днес.
	— Обади ли ти се?
	— Не.
	Очите на Мелиса се стрелнаха към Денис.
	— Значи нещата помежду ви са се променили.
	Денис кимна. Мелиса се обърна към шосето и замълча, оставяйки я сама с мислите й.
	— Знаеше какво ще се случи, нали?
	— Познавам Тейлър отдавна — отговори предпазливо Мелиса.
	— Кажи ми какво му е?
	Мелиса въздъхна.
	— Всъщност не знам точно. Незнайно защо винаги побягва, когато се сближи повече с някого.
	— Но… защо? Разбираме се добре, отнася се толкова мило към Кайл…
	— Не мога да говоря от негово име. Както казах, не знам причината.
	— Какво предполагаш обаче?
	Мелиса се поколеба.
	— Не си ти, повярвай ми. Когато ни гостувахте, наистина си личеше колко държи на теб. Не съм го виждала да се отнася така към друга. Мич е на същото мнение. Според мен Тейлър смята, че не заслужава да е щастлив, и саботира всяка възможност. Не е съзнателно. По-скоро не може да го преодолее.
	— Звучи безсмислено.
	— Може би. Но е такъв.
	Денис се замисли. Наближаваха закусвалнята. Паркингът отпред потвърждаваше думите на Рей, че няма много клиенти. Денис затвори очи и сви ръце в юмруци.
	— Отново въпросът е защо? — промълви безпомощно тя.
	Мелиса не отговори веднага. Включи мигача и намали скоростта.
	— Според мен е заради нещо, случило се отдавна…
	Тонът й подсказа какво премълчава.
	— Имаш предвид баща му?
	Мелиса кимна бавно.
	— Обвинява себе си за смъртта му.
	Денис усети как стомахът й се свива.
	— Какво е станало?
	Ванът спря на паркинга.
	— По-добре говори с него.
	— Опитах…
	Мелиса поклати глава.
	— Знам, Денис. Всички опитваме…

	* * *

	Денис изкара някак смяната. Съсредоточаваше се с усилие, но клиентите, слава богу, бяха малко. Ронда си тръгна по-рано и Рей остана единствената възможност да я откара вкъщи. След като затвореха закусвалнята обаче, той чистеше и разтребваше още цял час. Денис се примири, че тази нощ ще бъде по-дълга, довърши своята работа и тъкмо се канеше да заключи вратата, когато някой я отвори.
	Тейлър.
	Той влезе, махна с ръка на Рей, но не приближи към Денис.
	— Мелиса се обади. Каза ми, че няма кой да те закара вкъщи.
	Денис занемя. Беше ядосана, обидена, объркана… но и все още влюбена — не можеше да го отрече, макар последното да избледняваше с всеки изминал ден.
	— Къде беше следобед?
	Тейлър пристъпи от крак на крак.
	— Работех — отговори най-после. — Не знаех, че очакваш да те докарам тук.
	— Караш ме от три месеца — отвърна тя, стремейки се да запази спокойствие.
	— Но миналата седмица ме нямаше. Снощи не спомена нищо и предположих, че Ронда ще те доведе. Не знаех, че съм ти личен шофьор.
	Денис присви очи.
	— Това не е честно, Тейлър!
	Той скръсти ръце.
	— Хей, не дойдох да ме навикваш, а да те закарам вкъщи. Искаш ли, или не?
	Денис сви устни.
	— Не — рече кратко тя.
	Дори да се изненада, Тейлър не го показа.
	— Добре — кимна той, погледна към стената, после към пода и най-сетне се обърна отново към нея. — Съжалявам за следобеда, ако това има значение.
	Има и няма, помисли си Денис, ала не каза нищо. Тейлър разбра, че няма да проговори, пресегна се и отвори вратата.
	— Искаш ли утре да те докарам? — попита през рамо.
	Тя се замисли.
	— Ще дойдеш ли навреме?
	Той сбърчи чело.
	— Да. Ще дойда.
	— Добре тогава.
	Тейлър кимна и излезе. Денис се обърна към Рей, който търкаше барплота, все едно животът му зависи от това.
	— Рей?
	— Да, скъпа? — повдигна вежди той, сякаш не е разбрал какво става.
	— Може ли утре вечер да си взема почивка?
	Рей я погледна както навярно би погледнал свое дете.
	— Добра идея — кимна искрено той.

	* * *

	Тейлър дойде трийсет минути преди началото на смяната й. Изненада се, че му отваря вратата, облечена в джинси и тениска. Валеше от сутринта и денят не бе подходящ за къси панталони. Тейлър, от своя страна, изглеждаше безупречно спретнат и сух — очевидно се бе преоблякъл, преди да дойде.
	— Заповядай вътре — подкани го Денис.
	— Не си ли готова за тръгване?
	— Тази вечер няма да ходя на работа — отговори с равен глас тя.
	— Така ли?
	— Да.
	Тейлър я последва в дневната с учудено изражение.
	— Къде е Кайл?
	Денис седна.
	— Мелиса ми предложи да го гледа няколко часа.
	Тейлър се озърна несигурно и Денис потупа дивана.
	— Ела.
	Тейлър седна и попита:
	— Е? Какво има?
	— Трябва да поговорим — подхвана тя.
	— За какво?
	Тя поклати глава.
	— Какво става с теб?
	— Защо? Има ли нещо, което не ми е известно? — усмихна се нервно той.
	— Не е време за шеги, Тейлър. Взех си почивен ден с надеждата да ми помогнеш да разбера какъв е проблемът.
	— За вчера ли говориш? Извиних се и наистина съжалявам.
	— Не става дума за това. Имам предвид нас двамата.
	— Не обсъдихме ли въпроса онази вечер?
	Денис въздъхна нетърпеливо.
	— Да, но всъщност говорех аз, а ти казваше по нещо от немай-къде.
	— Не е вярно.
	— Вярно е. Винаги премълчаваш какво те тревожи.
	— Не е така.
	— Защо тогава се отнасяш към мен… към нас по-различно отпреди?
	— Не съм съгласен…
	Денис вдигна ръка и го прекъсна.
	— Не идваш често, не се обади, докато беше извън града, вчера сутринта се измъкна тихомълком, следобед изобщо не дойде…
	— Вече ти обясних…
	— Не си! Обясняваш всяка ситуация поотделно. Не виждаш ли обаче схемата?
	Той се обърна към часовника на стената и се втренчи в него, упорито отбягвайки въпроса й.
	Денис прокара длан през косата си.
	— И най-вече напоследък не разговаряш с мен. Започвам да се питам дали някога си бил искрен.
	Тейлър се обърна към нея и тя го погледна в очите. Беше минавала по този път с него — отричането на всякакви проблеми — и не искаше да тръгнат пак натам. Чула гласа на Мелиса, тя реши да подхване направо. Пое си дълбоко дъх и бавно издиша.
	— Какво се случи с баща ти?
	Веднага го забеляза как се напряга.
	— Какво значение има? — попита настръхнал той.
	— Мисля, че може би има нещо общо с начина, по който се държиш напоследък.
	Вместо да отговори, Тейлър поклати глава. Настроението му ненадейно се промени.
	— Какво те кара да мислиш така? — едва прикри гнева си той.
	Тя опита отново.
	— Няма значение. Просто искам да знам какво се е случило.
	— Вече ти разказах — отсече Тейлър.
	Тя поклати глава.
	— Не ми разказа всичко.
	Тейлър стисна зъби. Разтваряше и затваряше длан, явно несъзнателно.
	— Той почина. Казах ти вече.
	— И?
	— И какво? — избухна той. — Какво друго те интересува?
	Тя се пресегна и улови ръката му.
	— Мелиса ми каза, че виниш себе си.
	Тейлър отдръпна ръката си.
	— Говори глупости.
	Денис запази спокойствие.
	— Имало е пожар, нали?
	Тейлър затвори очи и когато ги отвори отново, тя съзря в тях гняв, какъвто никога не беше виждала.
	— Той умря. Това е всичко.
	— Защо не ми отговаряш? Защо не искаш да споделиш с мен?
	— Боже! — процеди през зъби той. — Няма ли да ме оставиш на мира?
	Избликът я изненада и очите й се разшириха.
	— Не мога — настоя тя с разтуптяно сърце. — Защото мисля, че ни засяга.
	Той се изправи.
	— Не засяга _нас_! И ми омръзна да ме подлагаш на кръстосан разпит!
	Денис разпери ръце.
	— Не те подлагам на разпит, Тейлър. Искам просто… просто да поговорим — заекна.
	— Какво целиш? — попита той с почервеняло лице, очевидно без да я чува.
	— Искам да разбера какво става, за да го преодолеем.
	— Да преодолеем какво? Не сме женени, Денис — отсече той. — Какво ти дава право да си пъхаш носа в моя живот?
	Думите я жегнаха.
	— Не си пъхам носа…
	— Напротив. Искаш да влезеш в главата ми, за да оправиш нещо там. Но няма нищо нередно, Денис. Поне у мен. Аз съм такъв, какъвто съм. Ако не ти харесвам, просто не се занимавай с мен.
	Той я изгледа мрачно и Денис си пое рязко дъх. Преди да успее да проговори, Тейлър поклати глава и отстъпи назад.
	— Не се налага да те водя на работа и не искам да стоя тук. Помисли върху думите ми. Аз си тръгвам!
	Тейлър й обърна гръб и закрачи към вратата. Излезе и остави Денис да седи зашеметена на дивана.
	_Помисли върху думите ми._
	— Ще помисля — прошепна тя. — Ако изобщо имат някакъв смисъл.


	Следващите няколко дни минаха монотонно, с изключение, разбира се, на цветята, дошли в деня след спречкването им.
	Бележката гласеше кратко:
C>
	Съжалявам, че се държах така.
	Имам нужда от малко време за размисъл.
	Ще ми го дадеш ли?
C$
	Част от нея искаше да изхвърли цветята, ала друга искаше да ги задържи. Вътрешният й глас ту нашепваше да прекрати връзката с Тейлър веднага, ту настояваше да му даде втори шанс. Нищо ново, помисли си тя.
	През прозореца бурята се беше завърнала. Небето беше студено и сиво, дъждът се стичаше като пелена по стъклото, силен вятър привеждаше ниско дърветата.
	Денис се обади на Ронда, после се вглъби в обявите. Тази седмица щеше да си купи кола.
	Може би тогава нямаше да се чувства толкова окована.

	* * *

	В събота Кайл отпразнува рождения си ден. Мелиса, Мич, четирите им момчета и Джуди бяха единствените гости. Когато я попитаха къде е Тейлър, Денис обясни, че той ще дойде по-късно, за да заведе Кайл на бейзболен мач.
	— Кайл го очаква с нетърпение вече цяла седмица — добави тя, омаловажавайки набиващото се в очи отсъствие.
	Все пак въпреки всичко Тейлър не се бе променил по отношение на сина й. Денис беше сигурна, че той ще дойде. Просто нямаше начин да не дойде.
	Ще пристигне към пет, ще вземе Кайл и ще го заведе на мача.
	Часовете изтичаха по-бавно от обикновено.

	* * *

	В пет и двайсет Денис и Кайл бяха на двора; играеха с бейзболната топка. Коремът й се беше стегнал на възел и в очите й напираха сълзи.
	В джинси и с бейзболна шапка Кайл изглеждаше по-миличък от всякога. С новата си ръкавица — подарък от Мелиса — той улови подхвърлената топка. Стисна я, вдигна я пред себе си и погледна към Денис.
	— Тейлър идва — каза той. (Тейър идуа.)
	Денис си погледна часовника за стотен път и преглътна тежко, усетила как й се повдига. Беше му се обадила три пъти; не беше вкъщи, но явно и не пътуваше към тях.
	— Не мисля, слънчице — поклати глава тя.
	— Тейлър идва — повтори Кайл.
	Преглъщайки сълзите, Денис пристъпи към него, приклекна и го погледна в очите.
	— Тейлър е зает. Няма да успее да те заведе на мача. Ще дойдеш в закусвалнята с мама.
	Изречените думи й причиниха по-силна болка, отколкото предполагаше. Кайл я погледна, осмисляйки бавно какво му казва.
	— Тейър го няма — рече най-сетне той.
	Денис му протегна ръка.
	— Да — кимна тъжно той.
	Кайл пусна топката и мина край нея. Влезе в къщата с най-отчаяното си изражение. Денис захлупи лице с длани.

	* * *

	Тейлър дойде на другата сутрин, стиснал под мишница опакован подарък. Преди Денис да стигне до вратата, Кайл беше навън. Взе кутията, вече забравил, че Тейлър не се е появил вчера. Преимуществото на децата пред възрастните, помисли си Денис, е способността им да прощават бързо.
	Тя обаче не беше дете. Излезе навън със скръстени ръце, очевидно напрегната. Кайл вече разопаковаше подаръка, разкъсвайки нетърпеливо хартията. Решила да не казва нищо пред него, Денис проследи как очите му се разширяват.
	— Лего! — извика радостно той и вдигна кутията, за да й я покаже.
	— Да — кимна тя. Без да поглежда към Тейлър, отметна кичур коса от очите си. — Кажи „Благодаря“, Кайл.
	— Буагодая — каза той, втренчен в кутията.
	Тейлър извади джобно ножче от джоба си и клекна.
	— Дай ми да я отворя.
	Разряза тиксото и махна капака. Кайл бръкна вътре и извади комплект колела за автомобилен модел.
	Денис прочисти гърло.
	— Кайл? Би ли влязъл вкъщи? Мама иска да поговори с Тейлър.
	Тя задържа вратата отворена и Кайл послушно се прибра в дневната. Постави кутията върху ниската масичка и веднага се зае да сглобява частите.
	Тейлър се изправи, но не пристъпи към Денис.
	— Съжалявам — каза искрено той. — Наистина е непростимо. Забравих за мача. Разочарова ли се той?
	— И така може да се каже.
	— Ще поправя грешката — продължи разкаян Тейлър. — Следващата седмица има друг мач.
	— Не мисля — отвърна тихо Денис и посочи столовете на верандата.
	След кратко колебание Тейлър седна. Тя го последва, без да го поглежда. Впери очи в две катерички, които подскачаха из двора и събираха шишарки.
	— Прецаках всичко, нали? — попита най-откровено Тейлър.
	Денис се усмихна сухо.
	— Да.
	— Имаш право да си ми ядосана.
	Тя най-сетне се обърна към него.
	— Бях. Ако снощи беше дошъл в закусвалнята, щях да те замеря с тиган.
	Крайчетата на устните му се повдигнаха леко, но лицето му бързо възвърна сериозното си изражение. Разбираше, че тя не е приключила.
	— Преодолях го обаче. Сега съм по-скоро примирена.
	Тейлър я погледна, събрал вежди. Денис издиша бавно и проговори пак с мек глас:
	— От четири години живея с Кайл… Невинаги е лесно, но е предсказуемо, а това е важно за мен. Знам как ще мине днешният ден, и утрешният, и следващият. Така си вдъхвам увереност, че владея положението. Кайл се нуждае от това, а той е всичко, което имам на света. Тогава обаче се появи ти… — Тя се усмихна, но усмивката не успя да скрие тъгата в очите й. Тейлър мълчеше. — Беше толкова добър към него… от самото начало. Отнасяше се с Кайл различно от всеки друг и това значеше много за мен. И нещо повече, ти беше добър към мен.
	Денис замълча, прокарвайки нокът по издатина върху дървената ръкохватка на стария люлеещ се стол. Изглеждаше зареяна в мисли.
	— Когато се срещнахме, не исках да се сближавам с никого. Нямах време и сили и дори след фестивала не бях сигурна, че съм готова за връзка. Но ти беше толкова мил към Кайл. Отделяше му време както никой друг, и това ме спечели. Малко по малко се влюбих в теб.
	Тейлър сключи ръце в скута си и се втренчи в пода. Денис поклати скръбно глава.
	— Не знам… Доста приказки съм прочела и сигурно те са причината… — Тя се облегна назад и хвърли кос поглед към Тейлър. — Помниш ли нощта, когато се срещнахме? Когато спаси сина ми? После научи Кайл да хвърля бейзболна топка. Все едно беше красивият принц от момичешките ми мечти. Колкото повече те опознавах, толкова повече го вярвах. И част от мен все още вярва. Ти си моята представа за съвършен мъж. Но колкото и да държа на теб, мисля, че не си готов за мен и за сина ми.
	Тейлър потри бавно лице и я погледна с очи, потъмнели от болка.
	— Не съм сляпа. Виждам какво се случва помежду ни през последните седмици. Ти се отдръпваш от мен — от мен и Кайл — колкото и да отричаш. Очевидно е, Тейлър. Не разбирам само защо го правиш.
	— Имах много работа — подхвана несигурно Тейлър.
	— Може и да е вярно, но не е цялата истина.
	Денис си пое дълбоко дъх, за да овладее гласа си.
	— Знам, че таиш нещо и ако не можеш или не искаш да го споделиш, аз съм неспособна да ти помогна. Каквото и да е обаче, то те отблъсква от мен.
	Тя замлъкна просълзена.
	— Вчера ме обиди дълбоко. И още по-зле — наскърби Кайл. Той те чакаше, Тейлър. Чака те два часа. Подскачаше, щом чуе да минава кола. Мислеше, че си ти. Но не беше ти и накрая дори той разбра, че всичко се е променило. Не проговори до края на вечерта. Не каза нито дума.
	Тейлър, блед и разтърсен, изглеждаше онемял. Денис погледна към хоризонта и по бузата й се стече една-единствена сълза.
	— Мога да се примиря с много неща. Бог знае, че вече съм го направила. Ти обаче ту ме притегляш, ту ме отблъскваш… после пак ме притегляш. Аз съм зряла жена, имам достатъчно опит, за да реша дали искам да позволя това да продължава. Но ако същото започне да се случва с Кайл… — Тя замълча и избърса сълзата с длан. — Ти си чудесен човек, Тейлър. Можеш да дадеш много на някого и се надявам да срещнеш жената, способна да разбере болката, която носиш у себе си. Заслужаваш го. Дълбоко в сърцето си знам, че не си искал да нараниш Кайл. Но не мога да рискувам това да се повтори, особено след като не си сигурен за бъдещето ни.
	— Съжалявам — изрече глухо той.
	— Аз също.
	Тейлър улови ръката й.
	— Не искам да те изгубя.
	Гласът му прозвуча като шепот.
	Забелязала измъченото му изражение, тя стисна дланта му, после неохотно я пусна. Усети как в очите й пак напират сълзи и ги преглътна.
	— Но не искаш и да ме задържиш, нали?
	Той не отговори.

	* * *

	Щом Тейлър си тръгна, Денис се защура из къщата почти като зомби, вкопчена в изтънялата нишка на самообладанието си. Вече беше плакала цяла нощ, знаейки какво предстои. Напомни си, че е силна и е постъпила правилно. Не можеше да му позволи да наскърби още веднъж Кайл. Не биваше да плаче.
	Стига толкова, по дяволите!
	Ала погледна към Кайл, който си играеше с легото, и мисълта, че Тейлър вече няма да идва тук, сплете болезнен възел в гърлото й.
	— Няма да плача — изрече гласно тя и повтори думите като мантра: — Няма да плача.
	После рухна на дивана в дневната и плака два часа.

	* * *

	— И ти реши да скъсате? — попита Мич, явно отвратен.
	Бяха в бар — съборетина, която отваряше сутрин на закуска, обикновено за трима-четирима нетърпеливи редовни клиенти. Сега обаче беше късно вечерта. Тейлър се бе обадил чак в осем; Мич се бе появил час по-късно. Тейлър бе започнал да пие без него.
	— Не реших аз, Мич — възрази с отбранителен тон той. — Тя ме отпрати. Не ми го приписвай.
	— И ти дойде като гръм от ясно небе, а? Нямаш нищо общо с това?
	— Всичко свърши, Мич. Какво искаш да ти кажа?
	Мич поклати глава.
	— Бива си те, Тейлър. Седиш си тук и си въобразяваш, че всичко си премислил, но всъщност не разбираш нищо.
	— Благодаря за подкрепата, Мич.
	Мич го изгледа, свъсил вежди.
	— Не ме баламосвай. Не се нуждаеш от подкрепата ми. Трябва ти един ритник, та да се върнеш там и да си оправиш кашата.
	— Не разбираш…
	— Има си хас! — Мич стовари халбата с бира върху масата. — За кого се вземаш? По дяволите, Тейлър, сигурно те познавам повече, отколкото ти се познаваш. Мислиш се за единствения с гадно минало ли? За единствения, който се опитва да го промени? Е, имам новина. Всички са преживели гадости, всеки иска да върне времето назад. Но повечето не се стараят да прецакат настоящето си заради това.
	— Не съм прецакал нищо — отвърна ядосан Тейлър. — Не чу ли какво ти казах? Тя сложи край. Не аз. Този път не бях аз!
	— Знаеш ли какво, Тейлър. Мисли каквото щеш, но и двамата сме наясно, че това не е цялата истина. Връщай се там и спасявай положението! Тя е най-хубавото нещо, което ти се е случвало.
	— Не те повиках тук да ми даваш съвети…
	— Е, все пак получи най-добрия съвет, който съм ти давал. Направи ми услуга и се вслушай. Не си прави оглушки този път. Ако баща ти беше жив, щеше да те посъветва същото.
	Тейлър го изгледа с присвити очи. Цялото му тяло се напрегна.
	— Не го въвличай в това!
	— Защо, Тейлър? Страхуваш ли се от нещо? Представяш си как призракът ще се появи отнякъде и ще катурне халбите ни по масата ли?
	— Стига! — вдигна ръка Тейлър.
	— Не забравяй, че и аз познавах баща ти. Знам какъв страхотен мъж беше. Обичаше семейството си, обичаше съпругата си, обичаше сина си. Щеше да се разочарова от постъпката ти, бъди сигурен.
	Кръвта се оттече от лицето на Тейлър.
	— Не ми се слушат глупости — отсече той, изправи се и тръгна към вратата. — Изобщо не ме познаваш.
	Мич отблъсна масата напред, събори бирите и привлече няколко погледа. Настигна Тейлър, сграбчи го за ризата и го накара да се обърне към него.
	— Не те познавам ли? Ха-ха! Познавам те и ще ти кажа какъв си. Ти си страхливец, Тейлър! Страхуваш се да живееш, защото си се заинатил да си носиш кръста. Този път обаче прекали. Мислиш се за единствения на света, който има чувства ли? Мислиш, че просто ще се отдръпнеш от Денис и всичко ще си е постарому? Мислиш, че ще си по-щастлив ли? Няма да си по-щастлив, Тейлър. Няма да си го позволиш. И този път не нарани само един човек, сещаш ли се? Не е само Денис. Нарани и едно малко момченце. Боже, нищо ли не разбираш наистина? Какво би казал баща ти за това? „Браво, синко, гордея се с теб“? Как не! Баща ти щеше да е отвратен като мен сега.
	С побеляло лице Тейлър изблъска Мич до стената. Двама мъже скочиха от високите табуретки пред бара, за да избегнат мелето. Барманът се втурна към далечния ъгъл на тезгяха. Извади бейзболна бухалка и се върна към тях.
	Тейлър вдигна юмрук.
	— Какво? Ще ме удариш ли? — попита предизвикателно Мич.
	— Спрете! — извика барманът. — Разправяйте се на улицата!
	— Хайде, давай! — вирна брадичка Мич. — Не ми пука!
	Прехапал устни до кръв, Тейлър отдръпна разтрепераната си ръка назад, готов да удари.
	— Винаги ще ти прощавам, Тейлър — каза спокойно Мич, — но и ти трябва да си простиш.
	Тейлър се поколеба и след кратка вътрешна борба най-сетне пусна Мич и се извърна към лицата, вперени в него. Барманът стоеше на крачка от двамата и чакаше.
	Преглъщайки ругатните, Тейлър излезе бързо навън.


>	Двайсет и трета глава

	Малко преди полунощ Тейлър се върна вкъщи; лампичката на телефонния секретар просветваше. Откакто бе напуснал бара, той се опитваше да проясни мислите си. Беше седнал на моста, откъдето бе полетял в реката няколко месеца по-рано. През онази нощ, осъзна той, за пръв път бе изпитал нужда да види Денис. Струваше му се преди цяла вечност.
	Предположил, че Мич му е оставил съобщение, Тейлър приближи до телефона разкаян, задето се е нахвърлил върху приятеля си, и натисна бутона. За негова изненада не беше Мич.
	Чу гласа на Джо от пожарната, който явно запазваше спокойствие с цената на извънредни усилия:
C>
	Пламнал е склад в покрайнините на града. Складът на Арвил Андерсън. Голям пожар. Извикахме всички от Едънтън, поискахме още камиони и подкрепления от съседните области. Застрашен е животът на няколко души. Ако получиш съобщението навреме, ела да помогнеш…
C$
	Съобщението беше оставено преди двайсет и четири минути.
	Тейлър не го доизслуша. Затръшна слушалката и се втурна към пикапа, ругаейки се, че е изключил мобилния си телефон на излизане от бара. Хендерсън продаваше бои; беше един от най-едрите търговци в района. Денонощно товареха камиони; в склада винаги имаше поне дузина работници.
	Щеше да стигне дотам за десетина минути.
	Всички други сигурно вече бяха на мястото; той щеше да закъснее с половин час. Тези трийсет минути може би бяха разликата между живота и смъртта за хората, приклещени вътре.
	Някои се бореха за живота си, докато той се самосъжаляваше.
	От гумите му се разхвърча чакъл, когато свърна по алеята и излезе с пълна газ на шосето. Пикапът вземаше с ръмжене завоите, направляван от Тейлър по най-кратките пътища. Изминаваше правите отсечки с почти 150 километра в час. Инструментите отзад дрънчаха; на поредния завой нещо тежко се хлъзна с глух тропот.
	Минутите течаха; дълги минути, безкрайни минути. Видя оранжеви отблясъци по небето — дяволски цвят в мрака. Тейлър стовари длан върху волана, осъзнал колко силен е пожарът. През боботенето на двигателя дочу далечен вой на сирени.
	Натисна рязко спирачките и гумите поднесоха на завоя към склада на Хендерсън. Въздухът тежеше от лепкав черен пушек, нажежен от петрола в боята. Нямаше вятър и димната пелена провисваше край него; виждаше пламъците, издигащи се над сградата. Тейлър взе последния завой и спря със свистящи гуми.
	Огънят гореше свирепо. Цареше хаос.
	Бяха пристигнали три пожарни коли. Маркучите бяха завинтени към крановете и обливаха с вода едната страна на склада; другата изглеждаше непокътната, но докога? Две линейки с включени лампи… неколцина мъже се суетяха около петима души, легнали на земята… двамина излизаха от постройката, подкрепяни от хора, които се олюляваха като тях.
	Докато оглеждаше адската сцена, Тейлър забеляза колата на Мич, паркирана встрани. Беше невъзможно обаче да го открие сред хаоса от хора и автомобили.
	Тейлър скочи от пикапа и се втурна към Джо, който раздаваше заповеди на висок глас в напразен опит да овладее положението. Пристигна четвърта пожарна, този път от Елизабет; от нея изскочиха шестима — петима заразвиваха маркуча, един хукна към водния кран.
	Джо се обърна и видя Тейлър да тича към него. Лицето на началника на пожарната бе покрито с черни сажди; той посочи към стълбата и изкрещя:
	— Обличай се!
	Тейлър се изкачи горе, взе предпазното облекло и си събу обувките. След две минути, напълно екипиран, се спусна отново при Джо.
	В същия момент серия от експлозии разтърси нощта — десетина една след друга. Червен облак се надигна като гъба от централния корпус на сградата и пушекът се изви, сякаш е избухнала бомба. Хората, застанали най-близо до склада, се строполиха на земята; пламнали парчета от покрива и стените се устремиха с гибелна сила към тях.
	Тейлър се сниши и закри глава с длани.
	Пламъците вече обхващаха цялата сграда, разяждайки я отвътре. Проехтяха нови експлозии и изстреляха отломки във всички посоки. Пожарникарите се разбягаха назад, отблъснати от зноя. От ада изскочиха двама мъже с пламнали крайници; насочиха маркучите към тях и те паднаха, гърчейки се, на земята.
	Тейлър се изправи и хукна към огъня и към мъжете на земята. Пробяга с бясна скорост седемдесет метра през мястото, внезапно заприличало на военна зона. Взривовете не секваха; контейнерите с боя избухваха един след друг вътре; пожарът се вихреше лудешки и бълваше задушлив пушек. Външна стена рухна ненадейно навън и едва не погреба мъжете.
	Присвил парещите си, просълзени очи, Тейлър най-сетне стигна до тях. И двамата бяха в безсъзнание; пламъците протягаха езици към телата им. Тейлър сграбчи и двамата за котките и ги повлече назад, далеч от огнената стихия. Горещината бе прогорила екипировката им; овъглената тъкан тлееше върху телата им. На помощ на Тейлър се притече друг пожарникар — непознат мъж — и пое единия от пострадалите. С удвоена скорост двамата задърпаха ранените към линейките, където на бегом ги посрещна медик.
	Сега само едното крило на склада оставаше незасегнато — не за дълго обаче, съдейки по дима, виещ се през малките правоъгълни прозорци с взривени стъкла.
	Джо даваше трескаво знак на всички да отстъпят назад, да се отдалечат на безопасно разстояние. Никой не го чуваше сред грохота на огъня.
	Медикът веднага коленичи до ранените мъже. Лицата им бяха обжарени, дрехите им пушеха — подхранените от петрола пламъци бяха надвили огнеупорните екипи. Медикът извади остри ножици от куфарчето си, започна да реже униформата на единия пожарникар и да я отлепя от кожата му. Появи се друг и се зае с втория пострадал.
	Дошли в съзнание, и двамата стенеха от болка. Докато режеха екипите им, Тейлър помагаше да ги отделят от кожата им. Първо единия крачол, сетне другия; после ръкавите, накрая предницата. Изправиха ги да седнат и изхлузиха от гърбовете им останките от защитните костюми. Единият мъж беше с джинси и две блузи отдолу; беше по-леко обгорял, с изключение на ръцете. Вторият обаче беше само по тениска — наложи се да срежат и нея, за да я отлепят от кожата. Гърбът му беше покрит с мехури.
	Тейлър вдигна глава и видя Джо да размахва отново ръце; трима мъже го бяха заобиколили, още трима тичаха към него. Тейлър погледна към сградата и разбра, че нещо ужасно се е объркало.
	Изправи се и хукна към Джо, усещайки как гърлото му се пълни с горчилка. От няколко крачки чу вцепеняващите думи:
	— Вътре са! Двама! Ето там!
	Тейлър примигна и споменът се надигна от пепелищата.
	Момче, деветгодишно, вика от прозореца на тавана…
	Тейлър застина вледенен. Погледна към пламналите останки от склада; после, като насън, тръгна към единствената устояла част на сградата, където се намираха офисите. Затича по-бързо и мина край мъжете, стиснали маркучите, без да обръща внимание на предупредителните им викове.
	Огънят, погълнал почти изцяло постройката, се бе разпространил към дърветата наоколо. Право напред имаше входна врата, разбита от пожарникарите, и през пролуката бълваше пушек.
	Тейлър стигна до вратата, преди Джо да го забележи и да се разкрещи в опит да го спре.
	Ревът на пожара заглуши думите му; Тейлър се втурна вътре като снаряд, закрил лице с длан, облечена в ръкавица. Хукна наляво почти на сляпо, надявайки се да не се блъсне в нещо. С пламнали очи вдиша пареща глътка въздух и я задържа. Огънят бушуваше навсякъде; прекършваха се греди и падаха с трясък, въздухът се бе превърнал в отрова.
	Знаеше, че може да задържи дъх около минута, не повече.
	Продължи на бегом към лявото крило; огнените езици бяха единствените светли петна сред непрогледния пушек. Всичко гореше с пъклено ожесточение. Стените, таванът… над него с трясък се пречупи греда. Тейлър отскочи инстинктивно настрани и парче от тавана се сгромоляса до него.
	Останал без дъх, той влетя в южния край на склада — единствената оцеляла част от сградата. Усещаше как тялото му отслабва; дробовете му сякаш се сгъваха при всяка крачка. Вляво зърна непокътнат прозорец; спусна се към него. Извади чук от колана си и със светкавично движение строши стъклото; подаде глава навън и вдиша.
	Като живо същество пожарът долови притока на кислород и след секунди стаята експлодира зад гърба му с подхранено ожесточение.
	Палещата горещина на новите пламъци го изтика от прозореца и го тласна отново на юг.
	След внезапно придошлия талаз огънят се оттегли за миг. Няколкото секунди обаче бяха достатъчни на Тейлър да се опомни и да зърне мъжка фигура, просната на пода. По очертанията на екипировката позна, че е пожарникар.
	Тейлър залитна към него, отбягвайки на косъм поредната рухнала греда. Хванат в капан в последната оцеляла ниша на склада, той видя стената от пламъци да пълзи към тях.
	Отново останал почти без дъх, Тейлър се наведе, сграбчи мъжа за китките и го метна на гръб. Обърна се към най-близкия прозорец.
	Воден единствено от инстинкта, зашеметен и затворил очи, за да ги предпази от пушека и горещината, той се заолюлява към прозореца. Стигна до него и с бързо движение прехвърли мъжа през перваза. Замъгленото зрение обаче му попречи да види как пожарникарите се втурват към тялото, скупчено на земята.
	Тейлър се уповаваше само на надеждата.
	Пое си два пъти дъх и се закашля неудържимо. Вдиша пресекливо още веднъж, обърна се и тръгна отново навътре.

	* * *

	Всичко беше ревящ ад от пламъци с парливи езици и задушлив пушек.
	Тейлър си проправяше път през стената от зной и дим, насочван сякаш от невидима ръка.
	Вътре имаше още един човек.
	Момче, деветгодишно, вика от тавана, че се страхува да скочи…
	Тейлър затвори едното си око, присвиващо се конвулсивно от болка. Отпред стената на офиса се срути като кула от карти. Покривът хлътна; пламъците усетиха слабото място и се устремиха към зейналия процеп.
	Вътре имаше още един човек.
	Тейлър имаше чувството, че умира, разлага се отвътре. Дробовете му крещяха да поеме дъх от изгарящия отровен въздух. Замаян, той надмогваше инстинкта.
	Пушекът го обви като змийски обръч и Тейлър падна на колене; и другото му око се загърчи. Пламъците го заобикаляха от три страни, но той продължи напред към единственото място, където можеше да има оцелял.
	Пълзеше сред изпепеляващата горещина, пращяща като нажежена наковалня.
	Тогава Тейлър разбра, че ще умре.
	В полусвяст той продължи да пълзи.
	Причерняваше му, усещаше как светът се отдръпва.
	_Вдишай!_ — крещеше тялото му.
	Пълзейки сантиметър по сантиметър, той се молеше машинално. Пред него пламтеше безкрайна стена от гърчещ се зной.
	Тогава се натъкна на тялото.
	В плътно заобикалящия го пушек не различаваше кой е. Краката на мъжа обаче бяха затрупани под рухнала стена. Зашеметен, Тейлър заопипва тялото като слепец, осланяйки се само на последните искрици съзнание.
	Мъжът лежеше по корем, разперил ръце. Каската му беше закопчана здраво на главата. Две педи отломки покриваха краката му от бедрата надолу.
	Тейлър се примъкна до главата на мъжа, хвана ръцете му и дръпна. Тялото не помръдна.
	Със сетни сили Тейлър се изправи и започна да разчиства отломките. Пласт след пласт разломени дъски и хоросан. Дробовете му всеки момент щяха да се пръснат.
	Пламъците вече ближеха тялото.
	Част по част той разчисти отломките; за щастие не бяха прекалено тежки. Усилието обаче го изчерпа почти до краен предел. Тейлър стисна пак ръцете на мъжа и дръпна; този път тялото се помести. Той дръпна отново, влагайки цялата си тежест; беше останал съвсем без дъх, движеше го единствено инерцията на инстинкта.
	Тейлър издиша и вдиша дълбоко, подведен от нуждата на тялото. Главата му се замая, задави го кашлица. Той пусна мъжа и се изправи, вече обзет от чиста паника в лишеното от кислород помещение. Цялото му обучение, всяка разумна мисъл се претопи в прилива на необуздания инстинкт за оцеляване.
	Той се заолюлява назад; краката му го носеха по своя воля. След няколко метра обаче спря, сякаш се събуди от унес. Обърна се и пристъпи към тялото. Тогава светът внезапно избухна в пламъци. Тейлър залитна и едва не падна.
	Огънят го погълна, подпалвайки защитната му екипировка. Той се спусна към прозореца и се хвърли сляпо през отвора. Последното му усещане бе как тялото му се удря в земята с глухо тупване и върху устните му замира отчаян писък.


>	Двайсет и четвърта глава

	Само един човек загина в това ранно понеделнишко утро.
	Шестима бяха ранени, сред тях и Тейлър. Отведоха всички в болницата. Трима си тръгнаха през нощта. Двамата, които Тейлър бе извлякъл далеч от огъня, бяха откарани с хеликоптер в отделението по изгаряния в университета „Дюк“ в Дърам.
	Тейлър лежеше сам сред мрака в болничната стая. Мъжът, когото бе оставил да умре в огъня, не излизаше от мислите му. Плътна превръзка покриваше окото на Тейлър; той се взираше в стената с другото, когато дойде майка му.
	Тя седя до него цял час, после го остави сам с мислите му.
	Тейлър Макейдън не отрони нито дума.

	* * *

	Денис дойде във вторник сутринта. Още щом влезе, следвана от Кайл, Джуди вдигна глава и я погледна със зачервени, морни очи. После хвана Кайл за ръката и мълком го поведе надолу по стълбите.
	Денис влезе в стаята на Тейлър и седна на мястото, където допреди малко бе седяла Джуди. Тейлър извърна глава на другата страна.
	— Съжалявам за Мич — промълви тя.


>	Двайсет и пета глава

	Погребението бе насрочено за петък, три дни по-късно.
	Изписаха Тейлър от болницата в четвъртък и той веднага отиде при Мелиса.
	Семейството й бе пристигнало от Роки Маунт и къщата беше пълна с хора, които Тейлър бе срещал само няколко пъти: на сватбата, на кръщенетата, по празник. Родителите, братът и сестрата на Мич, които живееха в Едънтън, също бяха там, но си тръгнаха надвечер.
	Вратата беше отворена. Тейлър влезе и потърси с поглед Мелиса.
	Забеляза я в далечния край на дневната. С парещи очи тръгна към нея. Застанала до семейната снимка в рамка на стената, тя говореше със сестра си. Видя го и пристъпи към него. Той я прегърна, отпусна глава върху рамото й и заплака, заровил лице в косата й.
	— Толкова съжалявам… Толкова съжалявам.
	Повтаряше го пак и пак. Мелиса също заплака. Близките й ги оставиха сами в скръбта им.
	— Опитах се, Мелиса… Не знаех, че е той…
	Мелиса не отронваше нито дума; вече бе разбрала от Джо какво се е случило.
	— Не можах… — промълви задавено той и цялото му самообладание рухна.
	Двамата останаха прегърнати дълго, много дълго.
	Тейлър си тръгна след час, без да продума на никого.

	* * *

	Погребението се проведе в гробището „Кипарисов парк“. Беше пълно с хора. Присъстваха всички пожарникари от трите съседни области, както и всички полицаи, приятели и роднини. В Едънтън подобна церемония се виждаше рядко; понеже Мич бе отрасъл в градчето и стопанисваше железарията, кажи-речи цялото гражданство се беше стекло да му отдаде почит.
	Мелиса и четирите й деца ридаеха на първия ред в църквата.
	След няколко встъпителни изречения пасторът издекламира Двайсет и третия псалм. После отстъпи настрани, за да даде думата на близките приятели и роднините.
	Джо, началникът на пожарната, говори пръв за всеотдайността на Мич, храбростта му и уважението към него, което винаги ще пази в сърцето си. По-голямата сестра на Мич сподели спомени от детството им. Когато приключи, Тейлър пристъпи напред.
	— Мич ми беше като брат — подхвана той с пресеклив глас и сведени очи. — Отраснахме заедно и той присъства във всичките ми хубави спомени от детството. Веднъж, когато бяхме на дванайсет, двамата ловяхме риба. Изправих се твърде рязко в кануто, подхлъзнах се, ударих си главата и паднах във водата. Мич скочи след мен и ме изтегли на повърхността. Спаси ми живота, но когато се свестих, ми каза през смях: „Заради теб си изпуснах рибата, тромав дебелако“.
	Тих смях разведри тягостната атмосфера, но заглъхна бързо.
	— Как да опиша Мич? — продължи Тейлър. — Той беше от хората, които добавят по нещо към всичко, до което се докоснат, и у всеки, с когото се сближат. Завиждах му за светогледа. Възприемаше живота като голяма игра, където единственият начин да победиш, е да бъдеш добър към другите, да се поглеждаш в огледалото и да харесваш това, което виждаш. Мич…
	Тейлър затвори очи и стисна клепки, за да прогони сълзите.
	— Мич беше всичко, което аз исках да бъда…
	Той отстъпи от микрофона с наведена глава и се върна сред множеството. Пасторът довърши службата и хората минаха край ковчега, където бе сложена снимка на Мич. На снимката той се усмихваше широко, застанал до скарата в двора на дома си. Както снимката на бащата на Тейлър, тя бе уловила самата му същност.
	После Тейлър се качи в пикапа и пое сам към къщата на Мелиса.

	* * *

	Къщата отново беше пълна с хора, дошли да изразят съболезнования след погребението. За разлика от предишния ден, когато Мелиса бе обкръжена от близки приятели и роднини, сега бяха дошли всички, присъствали на службата, включително съвсем далечни познайници.
	Джуди и майката на Мелиса се бяха заели с усилната задача да хранят множеството. Понеже вътре беше претъпкано, Денис бе излязла в задния двор и наблюдаваше Кайл и другите деца. Предимно братовчеди и братовчедки, всички бяха малки и както Кайл, неспособни да разберат напълно случващото се. Облечени официално, те се гонеха по моравата и си играеха като на семейно събиране.
	Денис бе усетила остра нужда да излезе от къщата. Скръбта понякога бе задушаваща, дори за нея. След като прегърна Мелиса и изрече няколко съчувствени думи, тя я остави под грижите на нейното семейство и на сродниците на Мич. Знаеше, че днес Мелиса ще получи необходимата подкрепа, а родителите й щяха да останат цяла седмица. Майка й щеше да я изслушва и прегръща, а баща й да се залови с попълването на досадните книжа, изискващи се неотменно след подобно събитие.
	Денис стана от стола и тръгна към басейна. Джуди я видя през прозореца на кухнята, отвори плъзгащата се стъклена врата и закрачи към нея.
	Денис чу стъпките й и погледна през рамо с бледа усмивка.
	Джуди я докосна нежно с длан по гърба.
	— Как си? — попита я тя.
	Денис поклати глава.
	— По-скоро аз трябва да те попитам. Познаваш Мич от дете.
	— Да. Но в момента ти изглеждаш, сякаш имаш нужда от приятел.
	Денис отпусна скръстените си ръце и погледна към къщата. Във всяка стая се виждаха хора.
	— Добре съм. Просто мислех за Мич. И за Мелиса.
	— А за Тейлър?
	Въпреки че помежду им всичко бе приключило, тя не можеше да излъже:
	— И за него.

	* * *

	Два часа по-късно множеството най-после започна да оредява. Повечето далечни приятели се бяха разотишли; неколцина сродници бяха поели към летището.
	Мелиса седеше със семейството си в дневната; момчетата се бяха преоблекли и бяха в предния двор. Тейлър седеше сам в кабинета на Мич.
	Денис приближи до него, той я погледна, после пак се втренчи в стените. Рафтовете бяха пълни с книги, купи от футболни и бейзболни състезания, семейни снимки.
	— Думите ти в църквата бяха красиви — каза Денис. — Мелиса изглеждаше трогната.
	Тейлър кимна безмълвно. Денис прокара ръка през косата си.
	— Много съжалявам, Тейлър. Дойдох да ти кажа само, че ако искаш да поговориш с някого, знаеш къде съм.
	— Нямам нужда от никого — прошепна той с хриплив глас.
	Обърна й гръб и излезе от стаята.
	И двамата не знаеха, че Джуди е видяла всичко.


>	Двайсет и шеста глава

	Тейлър седна рязко в леглото с туптящо сърце и пресъхнала уста. За момент беше отново в горящия склад и в тялото му бушуваше адреналин. Не можеше да диша, очите му пареха от болка. Отвсякъде го заобикаляха пламъци, опитваше се да извика, ала от гърлото му не излизаше нито звук. Задушаваше го въображаем пушек.
	После, също тъй внезапно, той осъзна, че всичко е плод на съзнанието му. Огледа стаята и примижа, притиснат от реалността, която му причини друга болка и скова гърдите и крайниците му.
	Мич Джонсън беше мъртъв.
	Беше вторник. От погребението не беше излизал от къщата си, не беше вдигал телефона. Зарече се от днес да настъпи промяна. Чакаше го работа — дребни проблеми на строежа, които изискваха вниманието му. Погледна часовника и видя, че минава девет. Трябваше да е отишъл там преди час.
	Вместо да стане обаче, той се отпусна назад, неспособен да събере сили, за да се изправи.

	* * *

	Късно сутринта в сряда Тейлър седеше в кухнята само по джинси. Беше си направил бъркани яйца с бекон и се бе взирал дълго в чинията, преди най-сетне да изхвърли храната. От два дни не беше ял. Не можеше да спи, а и не искаше. Отказваше да говори с когото и да било; оставяше телефонният секретар да записва съобщения. Не заслужаваше тези неща; те предоставяха удоволствие и спасение — бяха за хора, които ги заслужават, не за него. Чувстваше се изтощен. Умът и тялото му бяха лишени от необходимото, за да оцеляват; стига да пожелае, знаеше, че може да продължи по този път. Щеше да е лесно — бягство от различен вид. Тейлър поклати глава. Не, не можеше да стигне толкова далеч. И това не заслужаваше.
	Насили се да сдъвче залък препечен хляб. Стомахът му къркореше, но той отказваше да го засити с повече от най-насъщното. Това бе неговият начин да приема истината, каквато я вижда. Дори гладът му напомняше вината, самоомразата. Приятелят му бе загинал заради него.
	Както баща му.
	Миналата нощ, седнал на верандата, той се бе опитал да извика образа на Мич, но странно — лицето му вече бе застинало във времето. Помнеше снимката, виждаше лицето му, но не можеше да си спомни, дори от това да зависи животът му, как изглеждаше той, когато се засмее, шегува се, потупва го по гърба… Приятелят му вече го напускаше. Скоро образът на Мич щеше да изчезне завинаги.
	Както образът на баща му.
	Вътре Тейлър не беше включил никакви лампи. На верандата беше тъмно и той седеше в мрака с чувството, че сърцето му се превръща в камък.

	* * *

	В четвъртък най-сетне отиде на работа; обсъди проекта със собствениците и уточниха всички подробности. За щастие работниците му присъстваха на разговора и разбраха как да действат нататък. След час Тейлър не помнеше нищо от уговореното.

	* * *

	В ранното съботно утро, събуден отново от кошмарите, Тейлър се насили да стане от леглото. Прикачи ремаркето на пикапа и натовари косачката с приставките за плевене и подравняване. След десет минути паркира пред дома на Мелиса. Тя излезе точно когато бе приключил с разтоварването.
	— Минах оттук и видях, че тревата е избуяла — обясни той, без да среща погледа й; след кратко неловко мълчание добави: — Как си?
	— Добре — отговори тя с равен глас; очите й бяха зачервени. — А ти?
	Тейлър сви рамене и преглътна буцата, заседнала в гърлото му.
	Следващите осем часа работи в двора, придавайки му вид на място, поддържано от професионален озеленител. В ранния следобед му докараха чамова шума и той я настла грижливо около дърветата, в цветните лехи, край къщата. Докато работеше, мислено си отбелязваше какво още трябва да се свърши; след като натовари косачката обратно в ремаркето, взе колана си с инструменти от багажника. Укрепи няколко разхлабени дъски на оградата, замаза с маджун стъклата на три прозореца, поправи мрежеста врата, смени изгорелите крушки на верандата, сипа хлор в басейна, събра нападалите във водата листа и изчисти филтъра.
	Влезе в къщата едва преди да тръгне и не се застоя дълго.
	— Останаха още няколко дреболии — каза на път към вратата. — Ще дойда утре да се погрижа.
	На другия ден работи като обсебен чак докато се стъмни.

	* * *

	Родителите на Мелиса си заминаха след седмица и Тейлър запълни липсата им. Отбиваше се в дома на Мелиса почти всеки ден, както през летните месеци бе посещавал Денис. Два пъти донесе вечеря — първо пица, после пържено пиле; макар все още да се чувстваше неловко край Мелиса, усещаше чувство за дълг към момчетата.
	Те имаха нужда от бащинска фигура.
	Беше взел решението в началото на седмицата, след поредната безсънна нощ. Идеята обаче му беше хрумнала още докато беше в болницата. Знаеше, че не може да заеме мястото на Мич и не възнамеряваше да го прави. Не смяташе да се меси и в живота на Мелиса. Ако след време тя срещнеше другиго, той щеше да изчезне тихомълком от картината. Дотогава щеше да е винаги на тяхно разположение и да поема задълженията на Мич. Градината, игрите с топка и риболовът с момчетата, ремонтите в къщата и тям подобни.
	Знаеше какво е да растеш без баща. Помнеше желанието да поговори с някой друг освен с майка си. Помнеше как лежи в леглото и чува тихото й хлипане в съседната стая; помнеше колко трудно му беше да разговаря с нея през годината след смъртта на баща му. Хвърляйки поглед назад, разбираше ясно колко ощетено е било детството му.
	Заради Мич той нямаше да позволи момчетата му да преживеят това.
	Беше сигурен, че изпълнява желанието му. Те бяха като братя, а братята се грижат един за друг. А и беше кръстник на момчетата. Това беше негов дълг.
	Присъствието му, изглежда, не пречеше на Мелиса. Нито веднъж не го попита защо идва толкова често, значи разбираше причината. Момчетата винаги бяха първата й грижа, а сега, когато Мич го нямаше, Тейлър бе сигурен, че това чувство се е задълбочило.
	Момчетата. Те се нуждаеха от него, нямаше никакво съмнение.
	Тейлър не мислеше, че има избор. Взел решение, започна да се храни отново и изведнъж кошмарите спряха. Той вече знаеше какво трябва да прави.

	* * *

	Следващата събота Тейлър дойде да окоси моравата. Свърна по алеята пред къщата на Мелиса и Мич и си пое рязко дъх. Стисна клепки, за да се увери, че очите не го лъжат. Отвори ги и пак видя същото.
	Табела с надпис: „За продан“.
	Къщата се продаваше.
	Тейлър остана в пикапа, боботещ на празен ход. Мелиса излезе на верандата. Махна му с ръка и той най-сетне завъртя ключа и изгаси двигателя. Тръгна към нея и чу момчетата в задния двор.
	Мелиса го прегърна.
	— Как си, Тейлър? — попита тя, взряна в лицето му.
	Той отстъпи крачка назад, отбягвайки погледа й.
	— Добре, предполагам — отговори разсеяно и кимна към шосето. — Защо е тук тази табела?
	— Не е ли очевидно?
	— Ще продадеш къщата?
	— Надявам се.
	— Защо?
	Мелиса се обърна към къщата и цялото й тяло сякаш се отпусна безжизнено.
	— Просто не мога да живея тук вече… — отговори най-сетне тя. — Има твърде много спомени — добави.
	Примигна да преглътне сълзите и се взря безмълвно в къщата. Изглеждаше изморена до премала, сякаш бремето да продължава напред без Мич изцежда жизнените й сили.
	Болезнен страх прониза Тейлър.
	— Няма да напуснеш града, нали? — попита поразен той. — Ще останеш в Едънтън, нали?
	След дълго мълчание Мелиса поклати глава.
	— Къде ще отидеш?
	— В Роки Маунт — отговори тя.
	— Но защо? Тук си от дванайсет години… Имаш приятели… Аз съм тук… Само заради къщата ли е? — Думите прозвучаха трескаво, той продължи, без да дочака отговор: — Ако ти е трудно да живееш в нея, мога да ти построя нова където пожелаеш.
	Мелиса най-сетне се обърна към него.
	— Не е къщата… Семейството ми е в Роки Маунт. Имам нужда от близките си. Момчетата — също. Всичките им братовчеди са там; учебната година току-що започна. Няма да им е трудно да свикнат.
	— Веднага ли се изнасяш? — попита Тейлър, все още изумен от новината.
	Мелиса кимна.
	— Следващата седмица. Родителите ми имат стара къща. Дават я под наем, но ще ми я преотстъпят, докато продам тази. Намира се в съседство с тяхната. А ако си намеря работа, ще гледат момчетата.
	— Аз ще ти помогна — рече бързо Тейлър. — Ако ти трябват пари, ще те назнача да следиш поръчките и да водиш счетоводството. Можеш да работиш вкъщи, когато ти остане време.
	Мелиса му се усмихна тъжно.
	— Защо? И мен ли искаш да спасиш, Тейлър?
	Думите й го потресоха. Мелиса го погледна проницателно и продължи:
	— Това правиш, нали? Поддържаш двора, занимаваш се с момчетата, предлагаш да ми построиш къща и да ми дадеш работа… Оценявам усилията ти, но в момента нямам нужда от това. Трябва да намеря начин да се справя сама.
	— Не се опитвах да те спасявам — възрази Тейлър, прикривайки болката си. — Просто знам колко е трудно да изгубиш скъп човек и исках да те подкрепя.
	Тя поклати бавно глава и прошепна с почти майчински тон:
	— Именно, Тейлър. — Поколеба се и добави с тъжно изражение: — Това правиш цял живот, нали? Усетиш ли, че някой има нужда от помощ, даваш каквото можеш. Сега си набелязал нас.
	— Не е вярно — отрече той.
	Мелиса пак поклати глава. Улови ръката му.
	— Вярно е — каза спокойно тя. — Така постъпи с Валъри, когато приятелят й я напусна. Така беше и с Лори, когато се чувстваше самотна. Така стана и с Денис, когато разбра колко труден е животът й. Помисли колко неща направи за нея от самото начало. — Тя замълча, за да му даде време да помисли. — Винаги се стремиш да поправяш нещата, Тейлър. Дори да не го съзнаваш, всичко в живота ти го доказва. Дори работата ти. Ремонтираш повреденото. Като пожарникар спасяваш хората. Мич не го разбираше, но за мен беше очевидно. Ти си такъв човек.
	Тейлър не можа да отговори. Извърна глава, объркан от думите й. Тя стисна ръката му.
	— Това не е лошо, Тейлър. Но на мен не ми е нужно. В дългосрочен план не е нужно и на теб. Решиш ли, че съм спасена, ще потърсиш друг, на когото да помагаш. Аз вероятно ще съм ти благодарна за грижите, само че ще знам истината защо си го направил.
	Тя замълча и зачака Тейлър да каже нещо.
	— И каква е истината? — попита с одрезгавял глас той.
	— Че си спасявал мен, но всъщност си се опитвал да спасиш себе си заради случилото се с баща ти. Колкото и да се старая обаче, аз няма да успея да ти помогна. Сам трябва да разрешиш тази вътрешна борба.
	Думите го удариха с почти осезаема сила. Дъхът му секна, той се втренчи вцепенен в краката си, замаян от противоречиви мисли. Несвързани спомени пробягаха през ума му в зашеметяваща поредица — ядосаното лице на Мич в бара; пълните със сълзи очи на Денис; пламъците в склада, облизващи ръцете и краката му; баща му под слънчевите лъчи, когато майка му щраква с фотоапарата…
	Мелиса проследи чувствата, пробягващи едно след друго по лицето му. Пристъпи към него и го прегърна крепко.
	— Ти си ми като брат и се радвам, че си загрижен за момчетата ми. Ако ме обичаш, ще разбереш, че не ти казах това, за да те оскърбя. Знам, че искаш да ме спасиш, но аз не го искам. Искам да намериш начин да спасиш себе си, както се опита да спасиш Мич.
	Той мълчеше, чувстваше се като вкаменен. Двамата стояха прегърнати под ранното утринно слънце.
	— Как? — най-сетне попита с прегракнал глас той.
	— Знаеш как — прошепна Мелиса. — Вече знаеш.

	* * *

	Тейлър си тръгна от дома на Мелиса като в мъгла. Едва успяваше да се съсредоточи върху шосето; не знаеше къде иска да отиде, какво да мисли. Имаше чувството, че и последните капчици сила да продължава напред са се изцедили от тялото му, оставяйки го оголен и сломен.
	Досегашният му живот беше приключил и нямаше представа какво да направи. Искаше му се да отрече думите на Мелиса, ала не можеше. Не им и вярваше обаче. Поне не съвсем. Дали?
	Този поток от мисли го изтощаваше. В живота си се бе опитвал да вижда нещата конкретно и ясно, недвусмислено и еднозначно. Не търсеше скрити подбуди нито у себе си, нито у другите, защото не вярваше, че те имат значение.
	Смъртта на баща му беше нещо конкретно, ужасно, ала реално. Не разбираше защо той е умрял и известно време в стремежа си да го осмисли, разговаряше с Бог за преживяното. После се отказа. Да говори, да осъзнае случилото се, дори отговорите най-сетне да се прояснят, му изглеждаше безсмислено. Нищо не би върнало баща му.
	Сега обаче, в тези тежки дни, думите на Мелиса го накараха да се усъмни в значението на всичко, което някога бе смятал за ясно и просто.
	Наистина ли смъртта на баща му бе оставила отпечатък върху целия му живот? Правилно ли го преценяваха Мелиса и Денис?
	Не, реши той. Не бяха прави. И двете не знаеха какво се е случило в нощта, когато баща му загина. Никой освен майка му не знаеше истината.
	Тейлър управляваше машинално колата, без да обръща внимание накъде отива. Завиваше, спираше на кръстовищата, спазваше правилата. Умът му сновеше напред-назад и винаги се връщаше към последните думи на Мелиса.
	_Вече знаеш…_
	Какво зная, прииска му се да попита. Не разбирам нищо. Не разбирам какво говориш. Искам просто да помогна на децата, защото помня своето детство. Знам от какво имат нужда. Мога да помогна и на тях, и на теб, Мелиса. Всичко съм обмислил.
	_И мен ли се опитваш да спасиш?_
	Не. Искам само да помогна.
	_Същото е._
	Дали?
	Тейлър отказа да проследи мисълта до финалното заключение. Вместо това, видял шосето истински за пръв път, той осъзна къде се намира. Спря пикапа и извървя краткия път до крайната точка.
	Джуди го чакаше до гроба на баща му.

	* * *

	— Защо си тук, мамо? — попита той.
	Тя не се обърна към него. Коленичила, продължи да изтръгва плевелите около каменната плоча.
	— Мелиса ми се обади. Каза ми, че ще дойдеш — отвърна тихо; гласът й издаваше, че е плакала. — Каза ми, че ще дойдеш тук.
	Тейлър приклекна до нея.
	— Какво има, мамо?
	Лицето й беше побледняло. Тя си избърса бузата и върху нея остана стръкче трева.
	— Съжалявам — отрони. — Не бях добра майка…
	Гласът й замря. От изненада Тейлър не успя да отговори веднага. С върха на пръста си махна нежно тревичката от бузата й и тя най-сетне го погледна.
	— Беше чудесна майка — рече твърдо той.
	— Не — прошепна Джуди. — Не бях. Иначе нямаше да идваш тук толкова често.
	— Какво говориш, мамо?
	— Знаеш… — промълви тя; пое си дълбоко дъх и продължи: — Когато се натъкнеш на препятствие в живота си, не идваш при мен или при приятелите си. Идваш тук. Каквото и да те измъчва, винаги стигаш до решението, че е по-добре да се усамотиш, както сега.
	Тя впи очи в него, сякаш гледа непознат.
	— Не разбираш ли защо ме измъчва това? Представям си колко е тъжно да живееш без хора… хора, които да те подкрепят или просто да те изслушат, когато имаш нужда. И всичко е заради мен.
	— Не…
	Тя не го остави да довърши; прекъсна възраженията му. Погледна към хоризонта, потънала в миналото.
	— Когато баща ти умря, бях толкова погълната от своята тъга, че не обърнах внимание колко ти е трудно. После се посветих на теб, но не заделях време за себе си. Не те научих колко прекрасно е да обичаш някого и в отговор да получаваш любов.
	— Научи ме, разбира се — поклати глава той.
	Тя срещна погледа му и очите й потъмняха от неизразима скръб.
	— Защо си сам тогава?
	— Не се безпокой за мен — промърмори той, сякаш на себе си.
	— Не мога да не се безпокоя. Майка съм ти — отвърна тихо Джуди.
	Тя седна на земята и Тейлър седна до нея. Протегна й ръка и тя я пое. Мълчаха, вслушани в шумоленето на ветреца сред листата на дърветата.
	— С баща ти живеехме прекрасно — прошепна Джуди.
	— Знам…
	— Не, изслушай ме. Може и да не съм била майката, от която си имал нужда тогава, но сега ще опитам. — Тя стисна дланта му. — С баща ти бях щастлива, Тейлър. Не познавам по-добър човек от него. Спомням си как ме заговори за пръв път. Връщах се вкъщи от училище и спрях да си купя фунийка сладолед. Той беше точно зад мен в магазина. Знаех кой е, разбира се — по онова време Едънтън беше още по-малък градец. Бях в трети клас, взех сладоледа, блъснах се в някого и изпуснах фунийката. Бях дала последните си монети; разстроих се толкова, че баща ти ми купи нов. Мисля, че тогава се влюбих в него. Никога не го забравих. В гимназията ме покани на среща, после се оженихме и нито веднъж не ме е обземало съжаление.
	Тя замълча. Тейлър пусна ръката й и я обгърна през рамо.
	— Знам колко обичаше татко — каза едва чуто той.
	— Не става дума за това. Имах предвид, че дори сега не съжалявам.
	Той я погледна объркан. Джуди срещна погледа му с необяснимо ожесточение.
	— Дори да знаех какво ще се случи с него, пак щях да се омъжа за баща ти. Дори да знаех, че ще сме заедно само единайсет години, не бих ги заменила за нищо друго. Разбираш ли? Да, би било чудесно да остареем един до друг, но това не значи, че бих се отказала от времето ни заедно. Да обичаш и да те обичат, е най-скъпоценното нещо на света. Това ми помогна да продължа напред, но ти явно не го съзнаваш. Дори когато любовта е пред очите ти, избираш да извърнеш глава. Сам си, защото искаш да си сам.
	Тейлър потърка пръсти, усетил как умът му отново се вцепенява.
	— Знам, че се чувстваш отговорен за смъртта на баща си — продължи Джуди с безкрайна умора в гласа. — Цял живот се опитвах да ти помогна да разбереш, че не бива, защото всичко беше плод на ужасна случайност. Ти беше малко дете. Не си предполагал какво ще се случи. По какъвто и начин да ти го обяснявах обаче, ти продължаваше да мислиш, че си виновен. И затова се изолира от света. Не разбирам причината… Може би не мислиш, че заслужаваш да си щастлив. Може би се страхуваш, че ако най-после се осмелиш да обикнеш някого, ще признаеш, че не си бил виновен… Може би се страхуваш да изоставиш своето семейство. Каквито и да са причините обаче, дълбоко грешиш. Не мога да измисля друг начин да ти го кажа.
	Тейлър не отговори и Джуди въздъхна, осъзнала, че той няма да продума.
	— Това лято, когато те видях с Кайл… Знаеш ли какво си помислих? Помислих си колко приличаш на баща си. Той обичаше децата също като теб. Помня как го следваше по петите, където и да отиде. Винаги се усмихвах, когато виждах как го гледаш. Лицето ти изразяваше благоговение. Баща ти беше твоят герой. Бях го забравила, но Кайл ми го припомни. Той те гледаше по същия начин. Сигурна съм, че ти липсва.
	Тейлър кимна неохотно.
	— Защото се опитваше да му дадеш каквото мислиш, че на теб ти е липсвало като малък, или защото го харесваш?
	Тейлър обмисли въпроса, преди да отговори.
	— Харесвам го. Кайл е чудесно дете.
	Джуди го погледна в очите.
	— Липсва ли ти и Денис?
	_Да…_
	Тейлър се размърда смутен.
	— Това е минало, мамо.
	Тя се поколеба.
	— Сигурен ли си?
	Тейлър кимна и Джуди облегна глава на рамото му.
	— Жалко, Тейлър — прошепна тя. — Тя беше идеалната жена за теб.
	Поседяха мълчаливо няколко минути. После заваля лек есенен дъждец и ги принуди да тръгнат към паркинга. Тейлър отвори вратата и Джуди седна в колата си. Той затвори вратата и опря длани в стъклото, усещайки хладните капки да се стичат по върха на пръстите му. Джуди се усмихна тъжно на сина си и потегли, оставяйки го сам в дъжда.

	* * *

	Беше изгубил всичко.
	Разбра го, когато напусна гробището и пое по краткия път към дома. Мина край редица стари викториански къщи с мрачен вид в меката прибулена светлина. Разплискваше дълбоките до средата на глезена локви по шосето; чистачките му ритмично описваха дъга след дъга. Продължи през центъра на града и докато пред очите му се нижеха сградите, които познаваше от дете, мислите му се насочваха неустоимо към Денис.
	_Тя беше идеалната жена за теб._
	Най-после Тейлър си призна, че въпреки смъртта на Мич, въпреки всичко, не е спрял да мисли за нея. Като видение образът й изникваше в ума му, ала той го бе пропъждал с упорита решимост. Със стъписваща яснота видя изражението й, когато бе поправил шкафовете в кухнята й, чу смеха й да отеква на верандата, долови как косите й ухаят леко на шампоан. Тя беше тук с него… ала и не беше. И нямаше да бъде. При тази мисъл го обзе не усещана досега празнота.
	Денис…
	Обясненията, които бе давал и на нея, и на себе си, изведнъж му се сториха кухи. Какво го беше прихванало? Да, наистина се отдръпваше. Колкото и да отричаше, Денис беше права за това. Защо, почуди се той, бе постъпил против волята си? Дали заради причините, които майка му посочи?
	_Не те научих колко прекрасно е да обичаш и да те обичат…_
	Тейлър поклати глава, внезапно разколебан доколко правилни решения е вземал. Истината ли казваше майка му? Ако баща му не беше загинал, щеше ли да постъпва така през годините? Спомни си Валъри и Лори — щеше ли да се ожени за някоя от тях? Може би, помисли си колебливо, но по-вероятно не. Отношенията им не вървяха гладко и той не би могъл да каже с ръка на сърцето, че ги е обичал.
	Но Денис?
	Гърлото му се сви при спомена за първата нощ, когато се любиха. Колкото и да му се искаше да отрече, знаеше, че е бил влюбен в нея, обичал е всичко у нея. Защо не й го беше казал? И най-важното, защо нарочно пренебрегваше собствените си чувства, за да се отдалечи от нея?
	_Сам си, защото искаш да си сам._
	Така ли беше? Наистина ли искаше да посрещне бъдещето сам? Без Мич — скоро и без Мелиса… Имаше ли друг? Майка му и… и… Списъкът приключи. След нея нямаше никого. Наистина ли иска това? Празна къща, свят без приятели, свят без близък човек? Свят, в който отбягва любовта на всяка цена?
	Дъждът плискаше по предното стъкло на пикапа, сякаш да избистри тази мисъл, и за пръв път в живота си Тейлър разбра, че е заблуждавал — и заблуждава — себе си.
	В объркания му ум откъслеци от други разговори започнаха да се повтарят натрапчиво.
	Предупреждението на Мич: _Този път недей да прецакваш всичко…_
	Шегата на Мелиса: _Ще се омъжиш ли за това прекрасно момиче?_
	Денис, в цялата й ослепителна красота: _Всички се нуждаем от човек до себе си…_
	Неговият отговор?
	_Не се нуждая от никого…_
	Това беше лъжа. Целият му живот беше лъжа и лъжите бяха създали реалност, която внезапно се бе оказала непоносима, невъобразима. Мич го нямаше, Мелиса заминаваше, Денис и Кайл си бяха отишли… Беше изгубил всичко. Лъжите му бяха станали действителност.
	Всички си отидоха…
	Ясната мисъл накара Тейлър да стисне волана, борейки се да запази самообладание. Отби пикапа от пътя и спря със замъглени очи.
	_Сам съм…_
	Тейлър не отлепяше ръце от волана в дъжда, леещ се край него. Питаше се как, за бога, е позволил това да се случи.


>	Двайсет и седма глава

	Денис свърна по алеята, изморена след смяната в закусвалнята. Заради несекващия дъжд клиентите не бяха много — достатъчно, за да не подвие крак, и недостатъчно, за да събере прилични бакшиши. Кажи-речи пропиляна вечер, ала имаше и положителна страна — успя да си тръгне малко по-рано, а Кайл не се разбуди, когато го пренесе в колата. През последните месеци беше свикнал да се сгушва в скута й по пътя към къщи, но сега тя имаше отново своя кола (ура!) и пак го закопчаваше на задната седалка. Снощи беше нервничил и се бе въртял, неспособен да заспи цели два часа.
	С лека прозявка Денис пое по алеята, представяйки си с облекчение как скоро ще е в леглото. Чакълът беше мокър от дъжда и тя чуваше тихото звънтене на камъчетата, рикоширащи под гумите на колата. След няколко минути щеше да изпие чаша какао и да се сгуши под завивките. Мисълта бе почти опияняваща.
	Нощта беше черна и безлунна; тъмни облаци притулваха светлината на звездите. Лека мъгла се стелеше над земята и Денис караше бавно, използвайки като маяк лампата на верандата. Когато наближи къщата, светът се проясни и тя натисна рязко спирачките, забелязала пикапа на Тейлър, паркиран отпред.
	Погледна към входната врата и го видя седнал на стъпалата. Чакаше я.
	Въпреки умората умът й се избистри и проигра десетина възможности, докато паркираше и изключваше двигателя.
	Тейлър се изправи и пристъпи към нея, когато тя излезе от колата, затваряйки внимателно и безшумно вратата. Отвори уста да го попита защо е дошъл, ала думите замряха върху устните й.
	Той изглеждаше ужасно.
	Очите му бяха зачервени и изцъклени; лицето — бледо и изпито. Пъхна ръце дълбоко в джобовете си, неспособен да срещне погледа й. Вцепенена, тя търсеше точните думи.
	— Вече имаш кола — изпревари я Тейлър.
	Гласът му надигна прилив от чувства у нея — любов и радост, болка и гняв, самотата и тихото отчаяние през последните седмици.
	Не искаше да ги преживява отново.
	— Какво правиш тук, Тейлър?
	В тона й прозираше неочаквана горчивина. Изненадан, Тейлър си пое дълбоко дъх.
	— Дойдох да ти кажа колко съжалявам — подхвана колебливо той. — Не исках да ти причинявам болка.
	Преди време тя се надяваше да чуе тези думи, но — странно — сега те не значеха нищо. Погледна през рамо към колата, където се очертаваше силуетът на спящия Кайл.
	— Късно е за това — каза тя.
	Тейлър повдигна леко глава. В светлината на верандата той изглеждаше по-стар, отколкото в спомените й, сякаш от последната им среща са минали години. По устните му се разля измъчена тънка усмивка. После той сведе отново глава и извади ръце от джобовете. Пристъпи колебливо към пикапа.
	Ако беше друг ден, ако беше с друг човек, щеше да продължи напред, казвайки си, че е опитал. Сега обаче се насили да спре.
	— Мелиса се мести в Роки Маунт — каза той в мрака с гръб към нея.
	Денис прокара разсеяно ръка през косата си.
	— Знам. Каза ми преди два дни. Затова ли си тук?
	Тейлър поклати глава.
	— Не. Дойдох, защото исках да поговоря с някого за Мич. — Той прошепна думите през рамо, Денис едва ги чу. — Надявах се да ме изслушаш, защото не знам при кого да отида…
	Уязвимостта му я трогна и изненада; понечи да пристъпи към него, ала спря. Не беше забравила как бе постъпил с Кайл — и с мен, напомни си тя.
	_Не мога да преживея това отново…_
	_Но му обещах да го изслушам, ако иска да говорим…_
	— Тейлър… късно е… Може би утре? — предложи с мек глас Денис.
	Тейлър кимна, сякаш е предвидил какво ще му каже. Тя си помисли, че ще си тръгне, но той не помръдна от мястото си.
	В далечината Денис чу глух грохот на гръмотевица. Въздухът захладняваше; влагата създаваше усещане, че е още по-студен. Мъглив ореол трептеше около лампата на верандата, все едно блещукат мънички диаманти. Тейлър се обърна отново към Денис.
	— Исках да ти разкажа и за баща ми — рече бавно той. — Време е да научиш истината.
	Напрегнатото му изражение й показа ясно колко трудно му е било да произнесе думите. Гледаше я, сякаш всеки момент ще се разплаче, и сега на свой ред тя отвърна глава.
	В ума й изникна споменът за фестивала, когато той й бе предложил да я откара вкъщи. Тя не бе послушала инстинкта си и в резултат бе получила болезнен урок. Тук отново бе застанала на кръстопът и пак се чувстваше разколебана. Въздъхна.
	Моментът не е подходящ, Тейлър. Късно е, Кайл спи, а аз съм изморена…
	Представи си, че казва това.
	От устата й обаче се отрони друго.
	— Добре — каза тя.

	* * *

	Седнал на дивана, Тейлър не поглеждаше към нея. В стаята светеше само една лампа и тъмни сенки скриваха лицето му.
	— Бях на девет — подхвана той. — От две седмици буквално се топяхме от жега, макар да беше началото на лятото. Пролетта беше сред най-сушавите от години — нито капка дъжд два месеца. Всичко беше сухо като подпалка. Помня как майка ми и баща ми говореха, че фермерите се тревожат за реколтата. Зноят сякаш забавяше времето. Цял ден чаках слънцето да залезе, но и тъмнината не носеше разхлада. Къщата ни беше стара — нямаше нито климатик, нито изолация. Потях се дори в леглото. Помня как чаршафите ми ставаха вир-вода. Не можех да спя. Въртях се и се мятах като луд в леглото.
	Докато говореше, Тейлър се взираше с невиждащи очи в ниската масичка пред дивана. Гласът му звучеше глух, едната му ръка се сключваше в юмрук, после пръстите му се отпускаха, сетне пак се свиваха; отваряха се и се затваряха като врата към спомените и през процепите се изплъзваха несвързани картини.
	— По онова време бях видял комплект пластмасови войничета в каталога на „Сиърс“. Имаше танкове, джипове, палатки, барикади — всичко необходимо за малка битка. Оставях каталога отворен на онази страница, та мама непременно да я види. Когато най-сетне ми подариха войничетата за рождения ден, бях на седмото небе. Не мисля, че някога съм се радвал толкова на подарък. Стаята ми обаче беше тясна — преди да се появя, там държали шевната машина. Нямаше място да подредя войниците както искам, затова ги занесох на тавана. През онази нощ не успях да заспя и се качих там…
	Тейлър най-после вдигна поглед и от гърдите му се изтръгна печална въздишка — горчива и дълго стаявана. Той поклати глава, сякаш все още не вярва какво се е случило. Денис разбираше, че не бива да го прекъсва.
	— Беше късно. Минаваше полунощ, когато се прокраднах край стаята на родителите ми към стълбите в дъното на коридора. Знаех къде скърцат дъските на пода и се промъквах безшумно. Не исках да разберат какво правя.
	Той закри лицето си с длани, приведе се напред, после отпусна ръце. Заговори по-бързо.
	— Не знам колко съм стоял горе. Заиграех ли се с войниците, часовете минаваха неусетно. Подреждах ги и водех въображаеми сражения. Аз бях сержант Мейсън — войниците имаха имена, отпечатани на подложките им. Видях, че единият се казва като баща ми, и му отредих ролята на герой. Винаги побеждаваше, независимо от обстоятелствата. Изправях го срещу десет войници и танк и той ги надвиваше. За мен татко беше неуязвим. Потънех ли в света на сержант Мейсън, забравях всичко — вечерята, домашните си задачи… Дори през онази гореща нощ мислех само за проклетите войници. Сигурно затова не усетих пушека.
	Той замълча, пръстите му се сключиха в юмрук и повече не се отпуснаха.
	— Не го усетих… До ден-днешен не знам защо. Изглежда ми невъзможно да не съм го подушил, но така стана… Сепнах се чак когато чух родителите ми да излизат с тропот от стаята си. Крещяха името ми. Видели са, че ме няма, помислих си. Викаха ме с пълно гърло, но аз се страхувах да отговоря.
	Очите му молеха за разбиране.
	— Не исках да ме открият горе. Сто пъти ми бяха повтаряли, че щом си легна, не бива да излизам от стаята си. Боях се какво ще ме сполети. През почивните дни имах бейзболен мач. Знаех, че ще ме накажат да не си подавам носа от къщи. Замислих план — да ги изчакам да слязат долу и да се шмугна в банята, все едно съм бил там през цялото време. Звучи глупаво, знам, но тогава ми изглеждаше умно. Изключих лампата и се скрих зад купчина кашони. Чух татко да отваря вратата на тавана. Повика ме, но аз се спотайвах. Той излезе и най-после гласовете им стихнаха. Тогава реших да напусна скривалището си. Все още не знаех какво става и щом отворих вратата, ме блъсна стена от зной и пушек. Стените горяха, изглеждаше като сън. Отначало не разбрах колко е сериозна опасността. Ако бях побягнал навън тогава, сигурно щях да се измъкна. Взирах се обаче в огъня и си мислех колко са странни пламъците. Дори не се страхувах.
	Тейлър се сви над масата, сякаш да се предпази от невидима заплаха, и продължи с пресеклив глас:
	— Това се промени бързо. Преди да се опомня, пожарът лумна от всички страни и ми отряза пътя за бягство. Чак тогава разбрах, че се случва нещо ужасно. Помня как си помислих, че огънят изглежда толкова… жив. Пламъците сякаш усещаха къде съм. Лашнаха се към мен и ме събориха. Започнах да крещя. Виках татко. Него обаче го нямаше. Знаех го. Втурнах се паникьосан към прозореца. Отворих го и видях родителите ми на моравата. Мама беше по дълга риза, баща ми — по боксерки. Щураха се уплашени и ме търсеха. Вкамених се за момент, но мама сякаш почувства къде съм и вдигна поглед към мен. Още виждам очите й, когато осъзна, че съм в къщата. Станаха огромни… тя закри уста с длан. После започна да крещи. Татко се обърна — беше до оградата — и също ме видя. Тогава се разплаках.
	От ъгълчето на окото му се стече сълза. Тейлър сякаш не усети. Продължи да се взира напред със замъглен поглед. Сърцето на Денис се сви.
	— Баща ми… моят голям, силен баща притича през моравата за секунди. Вече цялата къща пламтеше. Чувах как долу се трошат и експлодират неща. Въздухът на тавана стана много гъст. Татко застана точно под прозореца. Помня как ми извика: „Скачай, Тейлър! Ще те хвана!“. Аз обаче се разплаках още по-силно. Прозорецът беше на шест метра над земята, бях сигурен, че ще умра, ако се хвърля долу. Татко продължаваше да вика: „Скачай, Тейлър! Хайде! Ще те хвана!“. Мама крещеше още по-силно, аз плачех и накрая успях да извикам, че ме е страх.
	Тейлър преглътна тежко.
	— Бях като парализиран. Чувах ужаса в гласовете на родителите ми и крещях, че ме е страх. Наистина се страхувах, макар сега да съм сигурен, че татко щеше да ме хване…
	На бузата му заигра мускул, очите му бяха премрежени, матови. Той стовари юмрук върху крака си.
	— Още виждам лицето на татко, когато осъзна, че няма да скоча. И двамата го разбрахме в един и същи момент. Зърнах страх в погледа му, но той не се страхуваше за себе си. Изведнъж замлъкна и отпусна ръце, очите му не се откъсваха от моите. Все едно времето спря — бяхме само той и аз. Вече не чувах мама, не усещах горещината и пушека. Мислех само за татко. Той кимна леко и двамата разбрахме какво ще направи. Извърна се и хукна към вратата на къщата. Беше толкова бърз, че мама не успя да го спре. Огънят вече ме затваряше в обръч. Стоях до прозореца, онемял от ужас.
	Тейлър притисна с длани затворените си очи. После отпусна ръце в скута си и се отмести в далечния ъгъл на дивана, сякаш не иска да довърши историята. С огромно усилие заговори отново:
	— Сигурно е стигнал до мен за по-малко от минута, но ми се стори цяла вечност. Бях подал глава през прозореца, но едва дишах. Пушекът ме обгръщаше. Огънят беше оглушителен. Хората си мислят, че е тих, но не е. Пламъците звучат като кански писък, когато поглъщат всичко. Въпреки това чувах татко в къщата. Викаше ми, че идва.
	Гласът на Тейлър секна и той се извърна, за да скрие сълзите, стекли се по лицето му.
	— Помня как се обърнах и го видях да тича към мен. Пламтеше. Кожата, ръцете, лицето, косата му — всичко… Като жива огнена топка с проядена плът… Спусна се към мен през пламъците и ме блъсна до прозореца. Хвана ме за китките, прошепна „Върви, синко“ и ме прехвърли през перваза. Пусна ме, когато увиснах с цялата си тежест. Приземих се по гръб, с лицето нагоре, сякаш Бог искаше да ми покаже какво съм направил. Видях как пламтящата ръка на татко се скрива вътре…
	Тейлър замълча, неспособен да продължи.
	Денис седеше вцепенена, с овлажнели очи. Когато той проговори отново, гласът му едва се чуваше. Цялото му тяло се тресеше от усилието да сдържи напиращите сълзи.
	— Не излезе… Помня как мама ме издърпа настрани от къщата. Крещеше, крещях и аз.
	Очите му се затвориха плътно, той вдигна брадичка към тавана.
	— Татко, не… — извика с дрезгав глас.
	Стенанието прозвуча като изстрел в стаята.
	— Излез, татко!
	Тейлър се преви одве, Денис пристъпи инстинктивно към него и го прегърна. Той се клатеше напред-назад и от устата му се изтръгваха несвързани стонове.
	— Моля те, Боже… Върни ме там… Ще скоча… Този път ще скоча… Моля те, нека излезе…
	Денис го прегръщаше с все сила и сълзите й капеха по врата му. Притисна лице в гърба му. Чуваше единствено туптенето на сърцето му, скърцането на дивана от хипнотичното поклащане и думите, които той шепнеше отново и отново:
	— Не исках да го убия…


>	Двайсет и осма глава

	Денис прегръщаше Тейлър, докато той най-сетне замлъкна, изтощен до краен предел. Тогава тя се изправи и отиде в кухнята. Върна се бързо с кутийка бира — пиршеството, което си бе устроила след покупката на колата.
	Не знаеше какво друго да направи; нямаше представа какво да каже. Беше чувала ужасни истории, но нито една не беше по-страшна от тази. Тейлър я погледна и взе бирата. С мъртвешки безизразно лице я отвори, отпи и я отпусна в скута си, стиснал я с две ръце.
	Денис се пресегна и сложи длан върху крака му.
	— Добре ли си? — попита тя.
	— Не — отговори откровено той. — Но може би никога не съм бил…
	— Може би — съгласи се тя.
	Той се усмихна бегло. Поседяха мълком.
	— Защо тази нощ, Тейлър? — попита най-сетне тя.
	Интуицията й подсказваше, че моментът не е подходящ да го убеждава, че не носи вина. И двамата не бяха готови да се изправят срещу тези демони.
	Тейлър завъртя разсеяно кутийката.
	— Мислех за Мич и за Мелиса… Когато разбрах, че си заминава… Не знам, усетих, че това започва да ме прояжда…
	_Винаги те е прояждало, Тейлър…_
	— Защо дойде при мен? Защо не разказа на другиго?
	Той не отговори веднага. Когато я погледна обаче, сините му очи изразяваха единствено разкаяние.
	— Защото ти си ми по-скъпа от всеки друг.
	Дъхът й секна. Тейлър разбра, че тя няма да проговори.
	— Имаш право да не ми вярваш — призна той. — На твое място сигурно и аз нямаше да повярвам. Съжалявам за всичко. Сгреших. — Замълча. Перна с палец езичето на бирената кутия. — Бих искал да обясня постъпките си, но всъщност не мога. Лъгал съм себе си толкова дълго, че не бих познал истината, дори да е пред очите ми. Със сигурност знам само, че опропастих най-хубавото нещо, което съм имал в живота си.
	— Да — съгласи се отново тя, предизвиквайки го да се засмее нервно.
	— За втори шанс не може да става и дума, предполагам?
	Денис замълча, осъзнала, че тази нощ гневът й към Тейлър ненадейно се е разсеял. Болката обаче не беше изчезнала, както и страхът от предстоящото. Някак си усещаше същите опасения, както когато бе започнала да го опознава. Може би защото наистина се бяха върнали в началото.
	— Използва го преди месец — каза спокойно тя. — В момента вероятно сме някъде на двайсетия.
	Тейлър долови неочаквана искрица насърчение в тона й и я погледна обнадежден.
	— Толкова ли е зле?
	— По-зле — усмихна се тя. — Ако бях кралица, досега да съм те обезглавила.
	— Никаква надежда значи?
	_Има ли надежда? Това е въпросът всъщност._
	Денис се поколеба. Усещаше как решимостта й се разклаща под погледа му, по-изразителен от всякакви думи.
	Изведнъж в ума й нахлуха спомени за всички добри неща, които той бе направил за нея и Кайл, и тези спомени съживиха чувствата, които упорито бе потискала през последните седмици.
	— Не казах точно това — рече най-сетне тя. — Изключено е обаче да се върнем там, където бяхме. Първо трябва да изгладим доста неща и няма да е лесно.
	След кратък размисъл Тейлър осъзна, че възможността съществува, макар и бледа. Усмихна се с облекчение и остави кутийката бира върху масата.
	— Съжалявам, Денис — повтори искрено той. — Съжалявам и за това, което причиних на Кайл.
	Тя просто кимна и улови ръката му.
	През следващите часове разговаряха с непозната досега откровеност. Тейлър й разказа какво е преживял през последните седмици — разговора с Мелиса; думите на майка му; разпрата с Мич в нощта, когато приятелят му бе загинал. Сподели как смъртта на Мич е съживила спомените за смъртта на баща му и чувството за вина.
	Наближаваше четири сутринта, когато той си тръгна. Денис го изпрати до вратата и проследи с поглед как пикапът му се отдалечава по алеята.
	Докато си обличаше пижамата, тя се замисли, че все още не знае накъде ще поемат отношенията им от тук нататък. Думите невинаги се превръщат в действия, напомни си предпазливо. Може да не значат нищо; може и да означават всичко. Разбираше обаче, че втората възможност не зависи само от нея. Както от самото начало — помисли си Денис, преди очите й да се затворят — зависеше дали Тейлър ще си я даде.

	* * *

	Следващия следобед той се обади да попита дали може да дойде.
	— Искам да се извиня и на Кайл — обясни. — И да ти покажа нещо.
	Все още изтощена от предишната нощ, Денис имаше нужда от време за размисъл. Той — също. В крайна сметка тя се съгласи с известна неохота — повече заради сина си, отколкото заради себе си. Знаеше колко ще се зарадва Кайл да го види.
	Когато остави слушалката обаче, се запита дали е постъпила правилно. Навън духаше бурен вятър — студената есен бе настъпила с пълна сила. Листата грееха в прелестни цветове — червено, оранжево, жълто — готвейки се за последен летеж към росната трева. Скоро дворът щеше да се покрие с повехналите останки от лятото.
	Тейлър дойде след час. Кайл беше в предния двор, но въпреки шуртящата чешма тя чу възторжените му викове.
	— Мамо! Тейър е тук!
	Денис остави кърпата за чинии и тръгна към входната врата. Отвори я с известно безпокойство и видя Кайл да тича към пикапа на Тейлър. Още щом Тейлър слезе, Кайл скочи в ръцете му с грейнало лице. Тейлър го поздрави с дълга прегръдка. После го пусна на земята, забелязал, че Денис върви към тях.
	— Привет — каза тихо той.
	Тя скръсти ръце.
	— Здравей, Тейлър.
	— Тейър е тук! — повтори с ликуващ глас Кайл, вкопчен в крака на Тейлър.
	Денис се усмихна бегло.
	— Да, миличък. Тейлър е тук.
	Тейлър прочисти гърло, доловил смущението й, и махна през рамо.
	— Пътьом взех нещо от магазина… ако може да поостана?
	Кайл се засмя с глас.
	— Тейър е тук! — възкликна отново.
	— Май нямам избор — отвърна прямо Денис.
	Тейлър грабна пазарския плик от пикапа и го внесе вътре. Извади продукти за яхния — говеждо месо, картофи, моркови, керевиз и лук. Поговориха няколко минути, но той очевидно усети раздвоението й и излезе навън с Кайл, който отказваше да се отдели от него. Денис започна да приготвя вечерята, благодарна, че са я оставили сама. Запържи месото, обели картофите, наряза морковите, керевиза и лука и сложи всичко в голяма тенджера с вода и подправки. Монотонната работа действаше успокоително на разбунените й чувства.
	Докато стоеше пред мивката обаче, тя поглеждаше от време на време навън към Тейлър и Кайл. Двамата играеха в пръстта — бутаха багерчета напред-назад, строейки въображаеми пътища. Изглежда се разбираха чудесно, ала тя отново изпита сковаваща несигурност. Споменът за болката, която Тейлър им бе причинил, изплува с кристална яснота. Дали да му се довери отново? Щеше ли да се промени? Възможно ли беше да се промени?
	Погледна пак през прозореца и видя как Кайл се покатерва върху приклекналия Тейлър, обсипвайки го с прахоляк. Чу смеха на Кайл; Тейлър също се засмя.
	_Хубаво е да чуя пак този звук…_
	Но…
	Денис поклати глава. _Кайл му е простил, но аз не мога да забравя. Веднъж ни нарани, може пак да се повтори…_ Този път не биваше да се поддава на чувствата. Щеше да запази здравия си разсъдък.
	_Но те са толкова мила гледка…_
	Недей да се разчувстваш, предупреди се тя.
	Въздъхна и възпря вътрешния разговор, обсебил ума й. Яхнията вреше на слаб огън; тя подреди масата и разтреби дневната. Не остана нищо за вършене и реши да излезе навън. Седна на стълбите към верандата и вдиша резливия свеж въздух. Тейлър и Кайл бяха вглъбени в играта.
	Носеше дебел пуловер с висока яка, но хапещият вятър я накара да скръсти ръце. В небето летяха ято патици; подредени в триъгълник, отиваха да презимуват на юг. Следваше ги втора група, сформирана явно от изоставащите. Докато наблюдаваше птиците, Денис забеляза, че дъхът й излиза на облачета. Беше станало по-студено от сутринта; студеният фронт, прииждащ от Средния запад, се беше спуснал над Северна Каролина.
	Не след дълго Тейлър погледна към къщата и видя Денис. Усмихна й се. Тя му махна с ръка и бързо я пъхна отново в топлия ръкав на пуловера. Тейлър се приведе към Кайл и му посочи с брадичка да се обърне към майка си. Кайл й махна радостно и двамата се изправиха. Тейлър си изтупа джинсите, улови Кайл за ръка и го поведе към къщата.
	— Изглежда се забавлявахте добре — отбеляза Денис.
	Тейлър се усмихна широко и спря на няколко крачки от нея.
	— Мисля да се откажа от ремонтите и да строя градове от пръст. По-весело е и по-лесно се общува с хората.
	Денис погледна към Кайл.
	— Беше ли ти приятно, миличък?
	— Да — закима въодушевен той. — Беше приятно.
	Денис погледна отново към Тейлър.
	— Яхнията още не е готова. Имате много време, ако ви се стои навън.
	— Предположих, но ми се прииска чаша вода да преглътна пръстта.
	Денис се усмихна.
	— Искаш ли нещо за пиене, Кайл?
	Вместо да отговори, Кайл пристъпи напред с протегнати ръце. Обви толкова силно врата й с длани, че едва не я задуши.
	— Благодаря, мамо. Благодаря…
	За какво?
	— Какво има, миличък? — попита тя.
	— Благодаря — повтори Кайл. — Благодаря, мамо.
	Повтори думите още веднъж и още веднъж със затворени очи. Усмивката на Тейлър се стопи.
	— Миличък… — Денис пробва отново, този път с по-отчаян глас, внезапно обзета от страх.
	Кайл, изгубен в своя свят. Продължи да я прегръща крепко. Денис погледна Тейлър с израз „Виж какво направи сега“ и в същия момент Кайл проговори със същия нюанс на благодарност в гласа:
	— Оуитам те, мамо.
	Едва след миг тя разбра какво се опитва да каже и косъмчетата на врата й настръхнаха.
	Обичам те, мамо.
	Извън себе си от щастие, Денис затвори очи. Сякаш разбрал, че тя не вярва на ушите си, Кайл я стисна още по-здраво и напористо й повтори:
	— Оуитам те, мамо.
	Господи…
	Неочаквани сълзи рукнаха от очите й.
	От пет години чакаше да чуе тези думи. Пет дълги години бе лишена от нещо, което другите родители приемат за даденост — най-простичкия израз на любов.
	— И аз те обичам, миличък… Много, много те обичам.
	Потопена в мига, тя притисна Кайл в прегръдката си, както той я притискаше.
	_Никога няма да забравя този момент_, помисли си Денис, запечатвайки в ума си усещането за допира на телцето му, мириса му, колебливите вълшебни думи. _Никога._
	Тейлър ги наблюдаваше отстрани, омагьосан както нея от момента. Кайл явно също разбра, че е направил нещо хубаво, и когато тя най-сетне го пусна, той се обърна към Тейлър с широка усмивка. Изражението му разсмя Денис и тя погледна към Тейлър с поруменели от удивление страни.
	— Ти ли го научи?
	Тейлър поклати глава.
	— Не. Ние просто си играехме.
	Кайл отмести поглед от Тейлър към майка си със същото радостно изражение.
	— Благодаря, мамо. Тейър е у дома.
	_Тейлър е у дома._
	Денис избърса сълзите от лицето си с леко разтреперани длани. За момент настъпи мълчание. И двамата с Тейлър не знаеха какво да кажат. Макар и разтърсена, Денис изглеждаше прекрасна; по-красива, помисли си Тейлър, от всяка жена на света. Той сведе глава и вдигна клонка от земята, завъртя я с пръсти и пак погледна към Денис; втренчи се отново в клонката, обърна се към Кайл, после срещна погледа й с абсолютна решимост.
	— Надявам се да е прав — каза тихо Тейлър. — Защото и аз те обичам.
	За пръв път й казваше тези думи; всъщност за пръв път ги казваше на жена. Представяше си, че ще е трудно да ги изрече, ала не беше. Оказа се, че никога не е бил по-сигурен в нещо.
	Денис усети почти осезаемо чувството му, когато й протегна ръка. Като насън тя я улови, изправи се и пристъпи към него. Той наклони глава, бавно се приведе и тя усети устните му върху своите. Нежната целувка продължи сякаш безкрайно; най-сетне той зарови лице в шията й.
	— Обичам те, Денис — прошепна отново. — Обичам те много. Готов съм на всичко за втори шанс и ако ми го дадеш, обещавам да съм винаги до теб.
	Денис затвори очи и се отпусна в прегръдката му. После се отдръпна неохотно и извърна глава. Тейлър не знаеше какво да мисли. Стисна ръката й, чу я как си поема дъх. Тя обаче не проговори.
	Над тях есенното слънце се спускаше към хоризонта. Бухлати облаци — сиви и бели — се носеха плавно с вятъра. В далечината небето тъмнееше — черно и плътно.
	След час дъждът щеше да се изсипе силен и тежък. Тогава обаче те щяха да са в кухнята; щяха да слушат как дъждовните капки трополят по ламаринения покрив и да гледат как парата се издига от чиниите им и се вие към тавана.
	Денис въздъхна и погледна отново към Тейлър. Той я обича. И толкова. Тя също го обича. Притисна се в обятията му, разбрала, че надвисналата буря няма нищо общо с тях.


>	Епилог

	Сутринта Тейлър бе завел Кайл да ловят риба. Денис бе решила да остане вкъщи — да поразтреби, преди Джуди да дойде на обяд, а и да си отпочине. Сега Кайл ходеше на детска градина и макар през изминалата година да бе напреднал много, все още се приспособяваше трудно към новата среда. Тя продължаваше да работи с него всеки ден — учеше го не само да говори, но и на други умения, за да не изостава от връстниците си. За щастие беше приел съвсем спокойно скорошното преместване в новия им дом. Харесваше новата си стая — по-просторна, отколкото в първата им къща в Едънтън — и се радваше, че гледа към морето. Денис също харесваше новия им дом. От мястото си на верандата виждаше Тейлър и Кайл на вълнолома, стиснали въдиците. Тя се усмихна блажено, замислена колко естествено изглеждат заедно. Като баща и син, каквито всъщност бяха.
	След сватбата Тейлър бе осиновил законно Кайл. На скромната церемония в епископалната църква Кайл бе поднесъл халките на младоженците. Няколко приятели на Денис бяха дошли от Атланта, Тейлър бе поканил десетина свои от Едънтън. Мелиса им кумуваше, а докато си разменяха пръстените, Джуди бършеше сълзите си, седнала на първата скамейка пред олтара. След церемонията Тейлър и Денис заминаха за Окракоук и прекараха медения си месец в малък пансион с изглед към океана. През първата им брачна сутрин двамата станаха преди изгрев-слънце и се разходиха по плажа. Съзерцаваха изгрева и се порадваха на костенурките, носещи се по вълните току до брега. Тейлър стоеше зад нея, обгърнал я през кръста; облегнала глава на гърдите му, Денис се чувстваше на топло и сигурно място при срещата с новия ден.
	Когато се върнаха в Едънтън, Тейлър я изненада с проект, начертан лично от него. Планът представяше елегантна крайбрежна къща с широки веранди, ниши с големи прозорци, модерна кухня и дъсчени подове. Купиха парцел в покрайнините на града и строежът започна след по-малко от месец. Пренесоха се точно преди началото на учебната година.
	Денис вече не работеше в „Ейтс“; двамата с Тейлър вечеряха там от време на време, за да навестят Рей. Той си беше същият — сякаш никога няма да остарее. На сбогуване винаги се шегуваше, че Денис може да се върне на работа, когато поиска. Въпреки добронамерения хумор на Рей обаче работата не й липсваше.
	Понякога кошмарите продължаваха да измъчват Тейлър, но през последната година той я бе изненадал със своята всеотдайност. Макар и зает със строежа на новата къща, се прибираше вкъщи през обедната почивка и никога не работеше след шест. Миналата пролет беше станал треньор на детския бейзболен отбор на Кайл. Кайл не беше най-добрият играч, но не беше и най-лошият. Почивните дни прекарваха заедно. През лятото бяха посетили „Дисни Уърлд“; за Коледа купиха употребяван джип „Чероки“.
	Оставаше единствено бялата ограда, която щеше да се издигне около двора следващата седмица.
	Денис чу таймера на печката и се изправи. Отиде в кухнята и извади ябълковия пай от фурната. На котлона къкреше пилешка яхния и из къщата се носеше аромат на бульон.
	_Тяхната_ къща. На Макейдънови. Макар да се бяха оженили преди повече от година, все още й беше приятно да си го повтаря наум. Денис и Тейлър Макейдън. Намираше го за изключително благозвучно.
	Тя разбърка яхнията — вреше от час и месото бе започнало да се отделя от костите. Кайл и досега не ядеше с охота месо; преди няколко месеца обаче тя го беше придумала да опита пиле. Увещава го цял час, но накрая той преглътна хапка; през следващите седмици постепенно започна да хапва повече. Сега, в дни като този, всички споделяха заедно семейния обяд. Както си му е редът.
	Семейство. Харесваше й как звучи и тази дума.
	Тя погледна през прозореца и видя Тейлър и Кайл да прекосяват моравата към бараката, където държаха въдиците. Тейлър окачи двете въдици, а Кайл сложи кутията с такъмите на пода. Тейлър я подритна, за да не препречва входа и след малко двамата изкачиха стълбите на верандата.
	— Здрасти, мамо — поздрави звънко Кайл.
	— Хванахте ли нещо? — попита тя.
	— Не. Нямаше риба.
	Както всичко друго в живота й, умението на Кайл да говори се бе подобрило значително. Не беше съвършено, но той постепенно настигаше връстниците си. И най-важното — тя беше спряла да се тревожи толкова.
	Тейлър целуна Денис.
	— Къде е малкият човек? — попита той.
	Тя кимна към ъгъла на верандата.
	— Още спи.
	— Не трябваше ли вече да е буден?
	— След няколко минути… Ще огладнее и ще се събуди.
	Двамата приближиха до кошчето в ъгъла и Тейлър се приведе, присвил очи — правеше го често, сякаш не може да повярва, че с негова помощ е създаден нов живот. Протегна ръка и нежно приглади косицата на сина си. На седем седмици тя приличаше повече на перушина.
	— Изглежда толкова спокоен — прошепна Тейлър почти благоговейно.
	Денис сложи длан върху рамото му. Надяваше се някой ден синът им да прилича на баща си.
	— Красив е — каза тя.
	Тейлър погледна през рамо към жената, която обичаше, после пак се обърна към сина си. Наведе се и го целуна по челцето.
	— Чу ли, Мич? Майка ти мисли, че си красив.
