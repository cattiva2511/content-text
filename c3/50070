D>
	На читателите ми, които създават истинската магия.
D$


E>
	Всичко се лекува със солена вода: с пот, сълзи и море.
@	Исак Динесен
E$


>	Пролог

	— Манон Лавьо, заела царствена поза на трона си от преплетени кипарисови корени, огледа мъжа пред себе си. Очите й се плъзнаха по черната му униформа, по късо подстриганата коса и жестокото лице. Заедно с още шестима войници той бе нахлул в пещерата й, дълбоко под водите на Мисисипи, тъкмо докато тя редеше карти таро по мъхестия гръб на една кайманова костенурка.
	— Капитан Трахо, значи? — Гласът, както и погледът на Манон, не изразяваше никаква емоция. — С какво мога да ви бъда полезна?
	— Търся русалка на име Ава Корахосо — стегнато каза Трахо. — Тъмна кожа. Черни плитки. Сляпа е. Плува с една пираня. Виждали ли сте я?
	— Не съм — отвърна Манон. — А сега, ако ме извините, капитане, трябва да се върна към картите си. Au revoir.
	Слугата на Манон заплува към Трахо, за да го изведе от пещерата, но Трахо го отблъсна.
	— Ава е била видяна да влиза в пещерата ви — каза той. — Освен това ми казаха, че имате всевиждащ камък, който ползвате, за да я следите. Предайте ми го и си тръгвам.
	Манон изсумтя.
	— C’est sa cooyon — каза тя презрително. Глупак.
	Щракна с пръсти и двайсет алигатора, всеки около половин тон, изпълзяха от гъстата кал, покрила пода на пещерата. Въртейки опашки, влечугите обградиха Трахо и хората му.
	— Имам по-добра идея — каза Манон, а зелените й очи пробляснаха. — Какво ще кажете гладните ми приятелчета да ви изядат?
	Трахо бавно вдигна ръце, без да сваля поглед от алигаторите. Хората му направиха същото.
	Манон кимна.
	— Така по` бива — каза тя. — По тези места аз коля и беся.
	Тя остави картите и стана от трона си, вдигнала високо украсената си с тюрбан глава. Беше невъзможно да се познае на колко е години. Светлокафявата й кожа бе гладка, но очите й изглеждаха древни. Имаше високи скули и властен нос. Бяла туника и червена пола обгръщаха тялото и сребристата й опашка. Около талията си имаше колан, украсен с речни перли и черупки от черни миди. Коланът се предаваше по наследство още от първата блатна кралица, индианка, която бе заминала за Атлантида по време на човешкия си живот. Там бе оцеляла след разрушаването на острова, беше се превърнала в русалка и се беше завърнала в делтата.
	Манон говореше на жаргона на блатото. Езикът й бе смесица от пресноводен русалски, подправен с африкански, английски, френски и испански думи, научени от терагогите призраци, които обитаваха Мисисипи. Някои от тези призраци й правеха компания — една избягала робиня на име Сали Уилкс, графиня-креолка на име Есме и пиратът Жан Лафит.
	Манон не се страхуваше от призраци. Или от разбойници в униформи. Или от каквото и да е. Под звука от ръмженето на алигаторите тя обиколи Трахо.
	— Тази русалка, Ава, е booboo* смела. Плува из блатата сама. Ами ти? — рече тя с подигравателен тон. — На теб ти трябват двеста войници да те държат за нежната ръчица.
	[* Много, от фр. beaucoup. — Б.пр.]
	Манон не виждаше останалите войници на Трахо от пещерата, но и не й трябваше. Камъкът я бе предупредил за идването им.
	Трахо не обърна внимание на подигравката.
	— Убий ме и двестате войници ще убият теб — каза той. — Трябва да разбера къде е Ава Корахосо. Докато това не стане, няма да си тръгна.
	В очите на Манон блесна гняв.
	— Щом искаш информация, ще си платиш за нея — сопна се тя. — Както всички останали. Или освен страхливец си и крадец?
	— Десет дублона — каза Трахо.
	— Двайсет — вдигна цената Манон.
	Трахо кимна. Манон отново щракна с пръсти и алигаторите й се заровиха обратно в калта. Един от войниците на Трахо носеше торба през рамо. По заповед на командира си той я отвори, наброи десет златни монети и ги сложи на една маса.
	Когато свърши, Манон каза:
	— Русалката се отби преди два дни. Беше на път за Черноводието и искаше гри-гри, за да я защитава от Оква Нахоло. Направих й амулета. Ползвах нокти от бухал, зъби от бял алигатор и зов на койот. Завързах ги с език на белоуста отровница. Обаче няма да й помогне. Беше на края на силите си. И болна. Сигурно костите й вече се белеят на дъното на Черноводието.
	Трахо обмисли чутото и каза:
	— Всевиждащият камък. Къде е?
	Манон се изкиска.
	— Няма такова нещо — отвърна тя. — Камъкът е само легенда, която не отричам. Хората по тези краища са boocoo диви. Държат се малко по-прилично, ако си мислят, че някой ги наблюдава.
	Трахо се огледа. Измърмори някакво проклятие за изоставеното от боговете Пресноводие и напусна пещерата.
	Манон се носеше във водата, без да помръдне, взряна след него, заслушана във виковете на войниците и цвиленето на морските коне. Сали и Лафит се присъединиха към нея, и двамата с разтревожени лица. Когато войниците най-сетне потеглиха, Манон изпусна дълго сдържания си дъх.
	Есме, с копринени поли, веещи се около краката й, се приближи до Манон и я дръпна за едната обица.
	— Говориш лъжи, Манон Лавьо! Онази русалка не е в Черноводието. Какво да прави там? В Черноводието няма Оква. Тя тръгна към Паешкото царство и ти го знаеш!
	Манон се отърси от нея. Обърна се към Сали и каза:
	— В теб ли е? На сигурно място?
	Сали кимна. Бръкна в деколтето си и извади оттам един полиран гранат. Камъкът беше колкото змийска глава и толкова тъмночервен, че изглеждаше почти черен.
	Манон го взе и изпя заклинание окула. След няколко секунди от дълбините на камъка изплува образът на русалка със сребърни очила и прасковено жълта рокля. Беше изплашена, видя Манон, но се опитваше да не го показва. Ава. Вече бе стигнала Паешкото царство. Манон не знаеше да се смее ли, или да плаче.
	— Тази русалка създава неприятности — захленчи Лафит и закърши ръце. — Казах ти, че ще доведе Трахо и други като него до прага ти. Този път го изигра, но какво ще правим, ако се върне?
	Манон нямаше отговор.
	Ава Корахосо се беше появила на прага й преди пет дни, водена от една ръмжаща пираня. Беше слаба и трескава, но не помоли за храна или лекарства. Вместо това извади няколкото мокрети, които й бяха останали, и поиска амулет, да я опази от Оква Нахоло.
	— Оква? — бе попитала Манон и я беше огледала отгоре до долу. — Тези проклети чудовища са ти най-малкият проблем! Прибери си парите и си купи храна!
	Беше тръгнала да затваря вратата, но Ава я беше спряла с ръка.
	— Моля — бе казала тя. — Всички в блатата казват, че твоите амулети са най-мощните.
	— Всички са прави. Но няма достатъчно мощен амулет, който да те спаси от Оква. Стига само да ги зърнеш и сърцето ти ще спре.
	— Не и моето. Аз не мога да ги видя. Сляпа съм — бе казала Ава, сваляйки очилата.
	— Вярно, cher, вярно — бе казала Манон с омекнал глас и ясен поглед, вторачен в невиждащите очи на Ава. — Кажи ми защо искаш да се бориш с Оква?
	— Не искам — бе отвърнала Ава. — Но те имат нещо, което ми е нужно, за да спра едно чудовище — чудовище десет пъти по-страшно от Оква.
	— Това не значи, че ще го получиш. Оква пак могат да те убият. Всъщност бих заложила пари, че ще го направят.
	— Може. Но бих отдала живота си с радост, ако знаех, че така ще спася много други животи.
	Тази русалка е по-луда от блатен плъх, си бе казала Манон. После беше понечила да изгони Ава, но нещо я бе спряло. Нещо в очите на Ава. В тях имаше нещо нередно — макар и сляпа, русалката… виждаше. Виждаше вътре в теб, в дълбините, виждаше истината. Виждаше доброто, независимо колко упорито се опитваш да го скриеш.
	— Задръж си парите — бе заявила Манон, въпреки че разумът й подсказваше да не го прави. После бе въвела Ава в пещерата, беше й предложила стол и чаша гъсто и сладко кафе от папур. После бе седнала срещу нея и я беше попитала какво ще търси в блатата.
	— Кажи ми направо. Никакви лъжи, cher — бе предупредила тя. — Добрият гри-гри се прави от много съставки. Истината е една от тях.
	Ава си беше поела дълбоко дъх и бе казала:
	— Под леда в Южното море се крие чудовище. Спи от векове, но сега е започнало да се събужда. Създадено е от един от великите магове на Атлантида.
	Древните очи на Манон се бяха присвили. Блатните русалки бяха свикнали да слушат измислици. Десетилетията, прекарани в слушане на такива приказки, я бяха превърнали в скептик.
	— Чудовище, а? — бе повторила тя. — Защо му е на маг да създава чудовище?
	Ава бе разказала на Манон за Орфео, за талисманите и за Абадон, и как Ава и още пет русалки са били избрани да победят чудовището. Беше й разказала за Валерио как отвлича и затваря морския народ в затвори и как ги принуждава да търсят талисманите. Когато Ава приключи разказа си, Манон бе толкова потресена, че се наложи да нареди да й донесат ароматни соли за вдишване.
	Слуховете, носени по течението на реката, бяха стигнали до ушите й. Слухове за мощни магически предмети и трудови лагери. Слухове за войници в черни униформи, които плуват из нейното блато, и за един подозрителен мъж без очи. Беше ги сметнала за поредната порция измислици. Пристигането на Ава в пещерата й и появата на Трахо я бяха разубедили.
	— Трябва да намериш талисмана, дете. Няма съмнение — бе казала Манон щом се възстанови. — Ще ти помогна с каквото мога.
	Беше нахранила Ава с люта, засищаща яхния от раци, саламандри и речни чушки и й беше дала лекарство за температурата. После й беше направила гри-грито — може би най-мощното, излизало някога изпод ръцете й, и не й беше взела и едно каури. Лафит, Есме и Сали я бяха изгледали така, сякаш си е загубила ума.
	След като закачи амулета на шията на Ава, Манон й бе казала, че Оква живеят в блатото на име Паешкото царство и бе й обяснила как да стигне дотам. Беше се опитала да убеди Ава да пренощува в пещерата, до подводния огън, но Ава учтиво бе отказала.
	— Войниците ме следват по опашката — бе казала тя. После бе благодарила на Манон и се бе сбогувала с нея.
	— Пазете това дете, чувате ли? — бе прошепнала тя на духовете, загледана в отдалечаващата се Ава. Беше загрижена за тази русалка, макар да не й се искаше. Загрижеността беше рискована работа в блатата. Паешкото царство се намираше на четири дни плуване от пещерата на Манон и бе получило името си от огромните кръвожадни осмокраки, които живееха и ловуваха по бреговете му. Само че не те, а другите създания, които обитаваха блатото, притесняваха Манон — повечето твърде хитри, за да допуснат да ги види с окула. Въпреки това всевиждащият камък разкриваше следите от присъствието им — кости и черепи, полузарити в тинята.
	Сега Манон отново взе картите таро в ръце. Бяха направени от черупките на миди-плочки, излъскани и гравирани с таро символи. Сега тя измъкна една от тестето и я обърна. Когато видя картината — висока, права кула, от чиито прозорци излизаше огън, Манон затаи дъх.
	— Кулата значи опасност. Лоша работа — каза Лафит и изцъка с език. — Много лоша работа.
	Манон отново хвърли поглед към всевиждащия камък. Образът на Ава избледняваше в дълбините му. Русалката бе навлязла по-дълбоко в Паешкото царство, твърде дълбоко за всевиждащия камък. Сега мястото й зае друг образ — грубият капитан Трахо, яздещ с войниците си.
	Яздеха в грешната посока, това все беше нещо. И дори да откриеха, че Оква живеят в Паешкото царство, а не в Черноводието, Ава имаше доста добра преднина. От друга страна, те бяха на коне, а тя на перки. Те бяха силни, а тя слаба. Те бяха двеста, а тя сама.
	Страхът, емоция, с която Манон не бе свикнала, уви тънките си студени пръсти около сърцето й.
	— Моля те, cher — прошепна тя. — Побързай.


>	Едно

	Серафина заплува към входа на пещерата, зейнала високо на склона на една самотна, брулена от теченията скала, и надникна в черната вода.
	— Няма да дойдат — каза тя.
	— Ще дойдат — възрази Дезидерио. — Сигурно са решили да минат по някое задно течение, за да се отърват от преследвачите си. Навън е опасно и за неките, не само за нас.
	Сера кимна, но не много убедено. Продължи да се оглежда в търсене на движение във водата, докато останалите се носеха около огъня в опит да се стоплят. Тя беше направила огъня малък и слаб. Последното, което искаше, бе някой да забележи присъствието им.
	Сера, Дезидерио, Язид и Линг се намираха в ничии води, отвъд границата на царството на меертойфелите, гоблинското племе. За тях щеше да е по-удобно да проведат срещата в щаба си в Каргьорд, но Гулдемар, вождът на меертойфелите, мразеше неките — племе от оръжейни търговци, и им беше забранил да влизат в царството му. Неки, открит на меертойфелска територия, щеше да бъде застрелян на място, така беше заповядал.
	Сера също не харесваше неките и й се искаше да не се налага да води преговори с тях, но нямаше избор. Ездачите на смъртта тъкмо бяха засекли две доставки на оръжия. Според сделката на Сера с Гулдемар гоблините трябваше да снабдяват Черните перки с оръжия. Засечените доставки бяха последните две, за които Гулдемар се беше договорил със съпротивата и бе отказал да ги компенсира. Ездачите на смъртта не бяха негов проблем, така беше казал. Той бил изпълнил своята част от сделката.
	В отчаянието си Сера се уговори с неките да се срещнат тук, в пустите гранични води на Северно море. Но дали щяха да дойдат?
	Загубата на ценни оръжия беше лоша новина, но Сера много повече се тревожеше от факта, че ездачите на смъртта разполагат с информация кога ще бъдат доставени оръжията и по какъв път. Това потвърждаваше нещо, което тя вече подозираше — че сред Черните перки има вражески шпионин. Въпросният шпионин вече бе нанесъл сериозни щети на съпротивителното движение и, изглежда, щеше да продължи да го прави. Сера бе споделила плана си за срещата с неките само с най-приближените си, с надеждата да го опази в тайна от шпионина.
	Играй с мисъл за цялата дъска, не само за една фигура, я бе съветвала майка й, кралица Изабела, сравнявайки държавното управление с партия шах. Откакто Сера бе разбрала, че чичо й Валерио е организирал нападението срещу Серулия и убийството на майка й, тя отчаяно се опитваше да опази себе си и Черните перки от шах и мат.
	Къде са неките? — мислеше си сега, без да спира да се взира в черните води. — Да не ги е изплашило нещо?
	— Още пет минути и изчезваме — обяви тя, когато се върна при останалите.
	В този момент температурата в пещерата рязко спадна и пламъците на подводния огън почти изчезнаха. Сера чу звук зад гърба си. Завъртя се с ръка върху дръжката на кинжала, закачен на колана й. Бойците й се скупчиха зад нея.
	В пещерата плуваха три фигури. Лицата им бяха скрити зад покрити с пясък качулки. Имаха дълги, мощни опашки и приличаха на морски хора, но Сера знаеше, че не са такива.
	Неките, каза си тя наум и пусна кинжала. Формоменители. Предпазливи и неуловими, неките можеха за секунди да се смесят с тълпа морски хора, с рибен пасаж или да се слеят с някоя скала.
	Излъчваха неприятно сладникава миризма, от която стомахът на Сера се обърна — миризма на смърт. Припомни й нашествието в Серулия и гниещите трупове на поданиците й, с които бяха осеяни развалините на града.
	Тя инстинктивно докосна пръстена на дясната си ръка. Махди й го беше издялал от мидена черупка като израз на любовта си. Мисълта за Махди й вдъхна смелост.
	— Добре дошли — каза тя и кимна на гостите.
	Неките си свалиха качулките. Под тях се показаха мъжки лица, изваяни, красиви. Водачът им, тъмнокож, с кехлибарени очи, с дълга, свободно вееща се черна коса, й подаде ръка. Сера я пое. Той я стисна силно. Придружителите му също бяха с кехлибарени очи. Кожата им бе бледа. По гърбовете им се спускаха дълги руси плитки.
	— Аз съм Серафина, кралица на Миромара. Благодаря ви, че дойдохте. Зная, че пътят ви е бил пълен с опасности.
	— Кова — каза водачът. Кимна към другите. — Джулма и Петос.
	Докато говореше, Сера видя, че езикът му е черен и раздвоен като на змия. Това я стресна, но тя не показа чувствата си.
	— Седнете с нас — покани ги тя и посочи огъня.
	Нещо лъсна мътно на дланта й. Тя погледна и прехапа устни. Дланта й бе покрита с кръв. Явно се беше порязала, без да забележи, но как? С дръжката на кинжала? Тя бързо изтри ръка в куртката си с надеждата, че никой не е видял, после седна до неките и останалите Черни перки около огъня.
	Кова се настани с Джулма и Петос от двете му страни. Линг поднесе купа с лепки и кошница с лентовидни червеи. Докато неките ядяха, Кова попита:
	— Какво ви трябва?
	— Арбалети и харпуни — отвърна Дез.
	— Колко?
	— По пет хиляди. Плюс муниции.
	— Кога?
	— Вчера — каза Язид.
	Кова кимна, навъсен.
	— Няма да е лесно, но може да стане. Дайте ми седмица.
	— Качествени продукти. Не боклуци — каза Дез.
	— Арбалетите са гоблинско производство. Харпуните са от един терагог-търговец. Най-добрите на света — рече Кова. Усмихна се мрачно. — Терагогите ги бива в едно нещо, и то е убиването.
	— А муниции? — попита Язид.
	— Стрелите за харпуните са от неръждаема стомана. Гогски. Тези за арбалетите са от коболдска стомана с назъбени върхове. Уцелиш ли някого с такава стрела, оставяш го на място.
	— Колко? — попита Сера.
	— Седемдесет хиляди троки.
	Тя поклати глава.
	— Нямаме мокрети, само дублони.
	Кова се изсмя.
	— Откраднати от съкровищницата на Валерио, доколкото чух.
	— Не откраднати, а възстановени — заяви Сера. — От моята съкровищница.
	Единствените средства на Черните перки бяха съкровищата, които бяха взели от трезорите дълбоко под двореца на Серулия — гогски дублони, скъпоценни камъни, сребърни бокали, златни бижута.
	— Петдесет хиляди дублона тогава — рече Кова.
	— Трийсет.
	Кова не отговори. Изчовърка с нокът парче храна измежду зъбите си.
	— Четирийсет и пет — каза накрая. — Последно предложение.
	Сера се замисли за цената, която искаше. Средствата й се топяха бързо. Храната и оръжията за войската, бодливите лози Дяволска опашка и другите материали, с които бяха укрепили лагерите си, струваха скъпо. Скъпи бяха и магмените лампи, които бе принудена да купува, защото в Каргьорд, изглежда, нямаше магмени жили. А това беше само подготовката. Битката, с която щеше да си върне Серулия от Валерио, битката срещу Абадон… те тепърва предстояха.
	Четирийсет и пет хиляди дублона, реши тя накрая, бе цена, която бе готова да плати. Имаше обаче и друга, по-висока цена за тези оръжия, а нея тя не можеше да понесе: животи.
	За момент Сера напусна пещерата и неките. Пренесе се обратно в Серулия по време на нашествието. Видя тялото на баща си да се спуска към дъното. Видя стрелата, която прониза гърдите на майка й. Чу писъците на невинни морски хора, покосени от нашествениците.
	— Сера… — Говореше Дезидерио. Тя едва го чуваше.
	Очите й се спряха на Кова. Беше подпрял ръка на един камък, а от дланта му се точеше кървава нишка. Тя отмести поглед и видя петна кръв по купата с лепки, която Линг беше предложила на гостите, и още няколко по кошницата с червеи.
	Не съм се порязала, осъзна тя. — Неките имат кръв по ръцете и цапат с нея всичко, което докоснат.
	— Сера, трябва да дадем отговор. — Сега говореше Язид.
	Само че тя не можеше да произнесе думите. Беше парализирана от страх — страх за народа си, за страданията и разрушенията, които щяха да последват. Как би могъл който и да е владетел да вземе решение да тръгне на война? Дори и в името на справедлива кауза? Как би могла да прати хиляди хора на смърт?
	Тогава чу друг глас, този на Вража. Сера бе сигурна, че речната вещица е била убита от ездачите на смъртта, но продължаваше да живее в сърцето на Сера.
	Вместо да се криеш от страха си, остави го да говори, беше й казала Вража. — Той ще ти даде добър съвет.
	Сера се заслуша.
	Неките продават смърт, каза страхът й. Само че ти трябва да се научиш да седиш редом със смъртта и търговците й, ако искаш да победиш чичо си и да унищожиш злото в Южното море. Колко още ще загинат, ако не направиш нищо?
	Сера вдигна очи и срещна погледа на Кова. С глас, натежал от ужас, тя каза:
	— Съгласна съм.
	Кова кимна.
	— Условията ми са половината от плащането да е в аванс.
	Перките на Сера настръхнаха. Никой мърляв контрабандист на оръжия не можеше да й заповядва.
	— Моите условия са, че нищо не плащам в аванс — заяви тя. — Когато си получа оръжията, тогава ще си получиш златото.
	Кава я изгледа продължително.
	— Как ще закараш стоката до Карг? Ще бъде в сандъци, привързани към гърбовете на коне. Моите коне. Те не са част от сделката.
	— Това е моя грижа — отвърна Сера.
	Кова изсумтя.
	— Така си е. И това, и още много неща — добави и стана. Джулма и Петос го последваха.
	— Дай ми пет дни — каза той и протегна ръка към Сера, за да скрепят сделката с ръкостискане.
	Сера също се изправи и стисна ръката му, без да сваля очи от неговите и без да трепне. Кова пусна ръката й и тримата неки вдигнаха качулките си. След секунди ги нямаше.
	Сера сведе очи към дланта си. Знаеше какво ще види.
	Усети нечия ръка на рамото си. Беше Линг.
	— Ще се измие — каза тя.
	Сера поклати глава.
	— Не, Линг — тихо каза тя. — Няма.


>	Две

	Теченията в Мьорк Дал бяха пусти, магазините — затворени, къщите — залостени за през нощта. Единственото, което разсейваше мрака в спящото гоблинско село насред ледените сиви води на Северно море, бе мъждивата светлина от няколко магмени лампи.
	Астрид Колфинсдотир плуваше безшумно по главното течение с изваден меч, нащрек за всяко движение. Търсеше огледало.
	Нито в Каргьорд, където бе оставила приятелите си, нито в безлюдните води, заобикалящи тази пустош, нямаше огледала. Плуваше на юг от няколко дни. Мьорк Дал бе първото селище, на което попадаше, и първото място, където може би щеше да намери онова, което търсеше.
	Орфео я бе призовал. Беше дошъл при нея в огледало и тя знаеше, че за да отиде при него, също ще трябва да мине през огледало. Но как? Много от най-могъщите магове не можеха да минават през огледала. Тогава как щеше да успее тя — русалката без магия, онази, която и една нота не можеше да изпее?
	— Това е пълна лудост — прошепна тя. — Безнадеждно е. Невъзможно. Самоубийствено.
	Напоследък често повтаряше тези думи — още откакто бе срещнала Серафина, Нийла, Линг, Ава и Бека в пещерите на йелите.
	Шестте русалки бяха призовани от водачката на йелите, Баба Вража. Тя бе тази, която им разказа за чудовището в Южното море и им разкри, че те са единствените, които могат да го надвият.
	След като си бяха тръгнали от йелите, момичетата бяха научили, че Орфео е бил лечител и най-силният сред маговете на Атлантида — Шестимата царували. Всеки от тях бе имал талисман — магически предмет, който усилвал способностите им. Талисманът на Орфео бил съвършен изумруд, дар от Евексион, бога лечител.
	Заедно с останалите магове Орфео управлявал мъдро и справедливо и спечелил обичта на поданиците си, докато съпругата му Алма не умряла. Той не можал да приеме смъртта й и помолил Хорок, пазителя на подземния свят, да му я върне. Хорок отказал и Орфео се заклел сам да си я върне. Решил да създаде чудовище, достатъчно силно, че да може да нападне подземния свят — Абадон. Орфео призовал богинята на смъртта Морса да му помогне. От нея получил друг талисман — съвършена черна перла.
	Когато останалите петима магове — Мероу, Никс, Сикоракс, Нави и Пира, разбрали какво замисля Орфео, се опитали да го спрат. Разгневен, той пратил чудовището си срещу тях. В битката Абадон унищожил Атлантида. Когато хората побягнали към водата, Мероу помолила Нерия, богинята на моретата, да им помогне. Нерия сплела краката на атлантидите в опашки и им дала способността да дишат под вода. Така ги спасила.
	Макар петимата магове да се били храбро, те не успели да надвият Абадон, затова го затворили в Карцерон, затвора на острова. За да се отвори ключалката на затвора, били нужни шестте талисмана. Орфео отказал да им даде своя, затова се наложило да го убият, за да го вземат. Щом Абадон бил затворен, Сикоракс, с помощта на няколко кита, отнесла Карцерон в Южното море.
	След това Мероу скрила талисманите на най-опасните места в шестте подводни царства, за да не може никой никога да ги използва и да освободи Абадон. После тя заличила всички доказателства за съществуването на Абадон. Създала нова история, според която Атлантида загинала от естествена смърт. С времето предателството на Орфео, чудовището му и талисманите били забравени.
	Мероу била сигурна, че е направила всичко необходимо, за да опази народа си, но грешала.
	Защото Орфео намерил начин да измами смъртта. Другите магове само си мислели, че са го убили. Той бил скрил душата си в черната перла, подарена от Морса, и чакал, векове наред, докато една риба открила перлата и я глътнала. Когато рибар уловил рибата и я изкормил, попаднал на перлата. От него я купил един викингски вожд и когато я взел в ръка, душата на Орфео се вселила в тялото му. Отново жив, Орфео започнал да търси останалите талисмани, нетърпелив да освободи чудовището.
	Орфео се бе заклел да си върне Алма от царството на Хорок, дори да му отнеме цяла вечност. Астрид знаеше, че скоро ще изпълни клетвата си.
	Злият Валерио пък искаше да покори всички подводни царства и да обедини армиите им, за да служат на Орфео. С такава огромна армия и със страховития Абадон, Орфео най-сетне щеше да може да нападне подземния свят. Той разбираше, че самите богове ще се вдигнат срещу него и че битката може да потопи в хаос не само Отвъдното, но и подводните и земните светове. Това обаче не го интересуваше. Щом си върнеше съпругата, той щеше да сложи ново начало на света, или на онова, което останеше от него. Единствените препятствия по пътя му бяха шест млади русалки.
	Защо призова нас? — бе попитала Серафина Вража. — Защо не императори или адмирали, или военачалници и техните войски? Защо не най-могъщите магове под водите?
	Вража им беше казала, че именно те шестте са най-могъщите магове. Бяха наследници на Шестимата царували и магията на предците им живееше в тях.
	Астрид бе наследница на Орфео. Отначало не бе повярвала на речната вещица. Беше невероятно. Невъзможно. Направо абсурдно.
	Орфео бе най-могъщият маг на света. Най-могъщият в историята на света. А Астрид? Тя дори едно камо не можеше да изпее без свирката от китова кост. Бека й я беше направила. Преди години, когато беше малка, можеше да прави заклинания, но след един лунен празник, Månenhonnør, бе изгубила магията си.
	А сега се опитваше да намери могъщия безсмъртен Орфео и да вземе от него черната перла, за да могат с приятелките й да съберат всички талисмани на едно място отново, да отключат Карцерон и да убият Абадон. Тя. Астрид Колфинсдотир. Русалка, неспособна да прави магия.
	— Пълна лудост — прошепна тя отново. Но се налагаше да го направи. Налагаше се да намери Орфео и да се добере до черната перла. Единствено тя би могла да го направи.
	Астрид продължи да плува през Мьорк Дал, без да спира да се оглежда наляво и надясно. Мина покрай витрина на магазин, пълна със сушени терагогски уши, захаросани морски краставици и подлютени молюски. На друга витрина бяха изложени оръжия, изковани от висококачествена коболдска стомана. На трети имаше редици магмени лампи. Трябваше й фризьорски салон, бижутерия или шивашко ателие — някъде, където има огледала, но още не бе намерила подобно място.
	След няколко минути тя стигна края на главното течение, където магазините свършваха и започваха къщи. Вдясно имаше по-малко течение, покрай което бяха наредени още няколко магазина. Над витрината на единия пишеше СПАСЕНИТЕ СЪКРОВИЩА НА СЕЛВИГ.
	Астрид се втурна натам. Търсачите на съкровища, гоблини и морски хора, преравяха всеки потънал кораб за ценни предмети. Почти винаги продаваха огледала. Тя притисна нос към витрината и заслони очи с ръце. В магазина бе тъмно, но на улицата наблизо имаше стълб с магмена лампа, която излъчваше достатъчно светлина, за да може тя да види какво има вътре — кристални чаши, бронзови фенери, комплект за игра на крокет… и огледало!
	Астрид се огледа бързо, за да се увери, че наоколо няма никого, прибра меча си в ножницата, увиснала на хълбока й, и извади нож изпод палтото си. Вкара върха на острието в ключалката на вратата, изви го рязко и после бутна силно нагоре. Резетата се дръпнаха и вратата се отвори. Тя прибра ножа и влезе в магазина. Докато затваряше вратата, още веднъж внимателно огледа течението. Последното, което й трябваше точно сега, бе да я арестуват.
	Наложи се да си проправя път покрай камари корабно платно, пластмасови хладилни чанти и намотки найлоново въже, но накрая стигна до огледалото. Беше овално и доста голямо, със златна рамка. Астрид видя отражението си: сплетена коса, бледа като лунна светлина, леденосини очи, мощна черно-бяла опашка.
	— Как се прави това? — попита се тя.
	Спомни си свирката от китова кост. Може би тя щеше да й свърши работа. Но както посягаше да я извади, се спря. Можеше да пее само заклинания за камуфлаж. И дори да знаеше песента заклинание за пътуване през огледала, никога нямаше да успее да го изпее както трябва. Магията й беше твърде немощна.
	Тя си спомни как Орфео се бе появил в огледалото пред нея в Танъров дол. Беше вдигнал ръка и я бе поставил на повърхността на огледалото, тя бе направила същото. За момент бе усетила как ръката й потъва в сребристите дълбини. Сега отново притисна длан към повърхността на огледалото пред нея. Не се случи нищо. Тя натисна. Пак нищо. Започна да се ядосва, но реши да пробва още веднъж.
	Тогава пред очите й изплува лицето на жената, бледо и безплътно.


>	Три

	— Тиня да ме зарие! — възкликна Астрид и се дръпна назад.
	Блъсна се в един тежък дървен шезлонг, преметна се през него и се удари в рафт, отрупан със съдове от кухнята на някой потънал круизен кораб. Рафтът се счупи. По пода се пръснаха тенджери, тигани и кани. Шумът беше оглушителен.
	Току-що събудих цялото село, помисли си Астрид, а една купа я удари по главата и отскочи.
	Безплътната глава все още се виждаше. Надничаше към Астрид от вътрешността на огледалото. Пред погледа й под главата се появи и шия, и накрая и тяло.
	— Просто витрина — прошепна Астрид, когато сърцето й заби малко по-спокойно. Празноглави и суетни, витрините бяха душите на терагоги, прекарали твърде дълго време приживе да се взират в огледала.
	Главата на духа се скри за миг зад рамката и после цялата фигура изплува в огледалото. Носеше пристегната с корсет рокля, ниски обувки и перли. Косата й бе пригладена назад и вързана на опашка.
	— Да влезеш тук ли се опитваш? — попита тя, докато навъсената Астрид се изправяше от погрома.
	— Да — отвърна тя и потърка натъртената си опашка. — Ти как влезе?
	— Исках да съм най-красивото момиче в Париж — рече витрината. — И го казах на огледалото. Повтарях го отново и отново. А ти какво искаш? Да си най-красивата русалка в морето ли?
	— Хм, не точно — каза Астрид.
	От течението долетя звук, който я смрази. Очите й се стрелнаха към вратата, но там нямаше никого. Тя отново сложи длан на огледалото.
	Витрината плесна с ръце.
	— О, сетих се! Искаш да си най-красивата русалка във всички морета!
	— Как позна? — попита Астрид саркастично. Търпението й започваше да свършва.
	— Просто кажи на огледалото — насърчи я празноглавата витрина.
	Астрид знаеше, че е опасно да изрича желанията си. Орфео бе някъде в този свят на течно сребро и можеше да я чуе.
	Но какъв избор имаше?
	С ръка на огледалото, тя затвори очи и каза:
	— Искам черната перла.
	Не се случи нищо, но тя отново чу шума — нечий глас, отвън на течението. Астрид заплува към прозореца, като се постара да остане скрита от сенките, и надникна навън. Един гоблин-фойеркумпел вървеше към магазина. Виждаше кока от черна коса на главата му. Лицето му бе нашарено с белези от лава. Имаше ноздри, но не и нос, остри зъби и прозрачни очи. Тялото му бе покрито с твърди, костеливи черни плочки. Ругаеше на висок глас.
	Може да е селският пазач или собственикът на магазина, помисли си Астрид. Явно беше чул шума, който бе вдигнала, и бе дошъл да провери какво става. Тя се стрелна обратно към огледалото и се опита да влезе в него с изопнати от страх нерви.
	— Искам Абадон да умре.
	Витрината скръсти ръце. Изгледа Астрид скептично.
	— Сигурна ли си, че казваш на огледалото онова, което наистина искаш?
	Астрид стисна зъби.
	— Искам Орфео да умре. Искам Рилка да си плати за убийството на баща ми. Искам Порция и Валерио вън от Ондалина. Искам брат ми и майка ми да са в безопасност.
	Отново нищо не се случи. А гоблинът приближаваше.
	Няма смисъл, каза си Астрид, обхваната от паника. — Колкото и малко магия да ми е останала, не е достатъчна да премина в огледалото.
	Тя чук вик. После още два. Който и да идваше, водеше и приятели. Тя трябваше да се махне оттук, преди да я хванат.
	Тъкмо щеше да започне да се оглежда за задна врата, когато витрината каза:
	— Чакай!
	Астрид, обезумяла от нетърпение, се обърна към нея.
	— Не си искрена. Докато не започнеш да говориш истината, огледалото няма да те пусне. Признай си — искаш да си най-красивата русалка във всяко море, океан, залив, река, езеро, езерце, ручей, извор, рекичка, водопад и локва — каза витрината, размахала пръст. — Кой не би искал да е най-красив на света? За бога, русалке, просто кажи какво искаш!
	Астрид направи последен опит. Опря и двете си ръце на огледалото и затвори очи.
	— Искам… — започна тя, търсейки точните думи.
	Тогава внезапно, неканени, те се появиха. От дълбините на сърцето й.
	— Искам да си върна магията.
	След секунда летеше с главата напред в огледалото.


>	Четири

	— И после корабът се удари в скалите и се пръсна на милиони парченца! — пропя русалката Лактара.
	Тя отметна глава назад и се разсмя. Звукът бе мелодичен и привлекателен, точно толкова привлекателен, колкото красивото й лице, зелените очи и гъстите рижи къдрици, които се спускаха по гърба й.
	— Разказвай нататък, Тара! — викна Лучия Волнеро откъм стаята си за преобличане, където тъкмо се преобличаше в официална рокля.
	Само че Лактара се смееше толкова силно, че не можеше да проговори. Фала, сестра й, довърши разказа.
	— Не беше просто някакъв си кораб — каза Фала и се изкиска. — Беше круизен кораб. С хиляда гога на борда. Хвърляха се през борда — плис, пляс, плъос, за да ни хванат!
	Вола, третата сестра, също се смееше.
	— Естествено, колкото по-наблизо идваха, толкова по-бързо плувахме, докато не се изтощиха напълно! И дори докато се давеха, посягаха към нас. Миличка, не си виждала по-смешна картинка!
	— И не си яла нищо по-вкусно! — прошепна Фала.
	— Фала, лошо момиче такова! Тихо! — скара й се Вола.
	Фала каза „Съжалявам!“
	Лактара изсумтя:
	— Не е вярно.
	— Наистина съжалявам — настоя Вола. После, с палав шепот, добави: — Съжалявам, че не убих повече!
	Трите сестри отново се разсмяха неконтролируемо и Лучия им заприглася. Бяха й далечни братовчедки и близки приятелки — и сирени, макар да го отричаха за пред хората.
	Сирените пееха срещу заплащане. Някои дори пееха за гогите. Разказваха се истории за тайни концерти във венециански дворци, за които на певиците се плащаше в скъпоценни камъни.
	Според слуховете сирените изяждаха онези, които убиваха, но Лучия не вярваше на слухове. О, братовчедките й се шегуваха с това, но тя беше сигурна, че го правят, за да шокират околните. Макар да си признаваше, че от време на време, когато заклинанията илюзио, които сестрите непрекъснато си правеха, отслабнеха, тя виждаше, че перлените им зъби са по-остри, отколкото е мислела, алените им нокти по-дълги, а очите — по-студени.
	Сестрите, които много си приличаха, живееха в крайбрежните води на Гърция. Лучия ги бе поканила в Серулия, защото имаше да им съобщи нещо. Бяха пристигнали преди час. Лучия ги беше привикала в покоите си, бе наредила да поднесат сладкиши и чай и после бе поискала мнението им за няколко рокли.
	Сега изплува иззад паравана в плътно прилепнала бледозелена рокля от морска коприна, избродирана с миниатюрни перли. Синьо-черната й коса се вееше около раменете й. Сапфиреносините й очи изгледаха преценяващо отражението й в огледалото.
	Фала сбърчи нос. Вола поклати глава.
	— Нищо особено — заяви Лактара и изсумтя.
	Лучия щракна с пръсти и прислужницата й донесе друга рокля. Тя бе посрещната със същата реакция. Както и следващата. Лучия, започнала да се изнервя, се преоблече в четвъртата поред.
	— А тази? — попита тя, заплува към средата на стаята и се завъртя.
	Роклята бе направена от хиляди свръхтънки люспи изумруди, зашити върху тъмнозелена морска коприна. Скъпоценните камъни се застъпваха като риби люспи. Улавяха светлината и я задържаха. И най-лекото движение, което правеше Лучия, караше цялата рокля да блести.
	— Страхотна е! — заяви Вола.
	Лактара се съгласи, но Фала попита:
	— За какво е това модно ревю, Луч? Да няма бал? Затова ли ни покани?
	Лучия седна при братовчедките си. Погледна всяка от тях и накрая каза:
	— Току-що ми помогнахте да избера сватбената си рокля. Още не съм казала на никого, но ще преместя датата на сватбата по-напред.
	Вола вдигна вежда.
	— Скорострелна сватба, а, скъпа? — попита с лукава усмивчица.
	Лучия подбели очи.
	— Изкарай си съзнанието от бездната, ако обичаш.
	— Младоженецът знае ли? — попита Фала.
	— Още не съм му казала. Извън града е, с войници, охранява западната граница. Ще бъде изненада — излъга Лучия. — Умолява ме да преместя датата. Влюбен е до уши, така че защо да чакаме повече? Ще се оженим след по-малко от две луни, щом дойде следващата сизигия — когато се подредят Слънцето, Земята и Луната. Тогава приливът ще е най-висок и магията ще е най-силна. Такъв е законът и, за съжаление, не мога да го променя. Затова ви поканих. Да ви помоля да ми станете шаферки.
	Вола изписка. Фала прегърна Лучия.
	Лактара вдигна ръка.
	— Момент само! Преди да се съглася, държа да знам как изглеждат нашите рокли.
	Когато Лучия я убеди, че шаферските рокли ще бъдат ушити от морска коприна и седеф и ще са почти толкова красиви, колкото и нейната, Лактара се съгласи. Последваха още прегръдки и целувки и накрая Лучия им предложи да се оттеглят в стаите, които им бяха приготвили прислужниците.
	— Дълго сте пътували. Сигурна съм, че ви се иска да си починете, за да се освежите преди вечеря — каза тя с престорена загриженост.
	Трите сестри си тръгнаха, без да спират да бъбрят за това кой от младите благородници или офицери възнамеряват да омаят на вечеря.
	Лучия затвори вратата след тях, подпря се на нея и издиша. Братовчедките й обожаваха да клюкарстват. До края на седмицата целият дворец щеше да разбере, че двамата с Махди са толкова влюбени, че са преместили датата на сватбата си. Всички щяха да се развълнуват от новината. Дори на баща й щеше да му се наложи да отклони за малко вниманието си от държавните работи и да се концентрира върху сватбата й.
	Което бе точно каквото искаше Лучия.
	Валерио бе открил, че съпротивата на Черните перки има шпионин в двореца. Неговият собствен шпионин, внедрен сред Черните перки, му беше разкрил това, но не бе успял да открие кой е вражеският шпионин. Валерио бе съобщил на Лучия едва предишната вечер, че скоро ще хване предателя.
	Лучия вече знаеше кой е: Махди.
	Ако баща й откриеше какво прави Махди и че се е врекъл на Серафина точно преди да се врече на нея, Лучия, щеше да убие Махди веднага. Дори нямаше да даде на Лучия възможност да му обясни, че Махди е извършил всичко това, защото е бил омагьосан от Сера.
	Лучия бе разкрила истината, след като упои Махди и извади кървави песни от сърцето му. В тях видя церемонията по вричането със Сера. Лучия знаеше, че врекъл се мъж не може да се ожени за друга русалка. Магията нямаше да подейства. Нотите на сватбеното заклинание-песен щяха да звучат фалшиво.
	Сера явно бе използвала тъмна песен върху Махди, това бе изводът на Лучия. Нямаше друг начин да се обяснят действията му. Никой мъж не би предпочел Сера пред нея.
	— Но аз я надхитрих — прошепна Лучия сега и се усмихна при мисълта за красивия си зловредник. Зачуди се дали смъртоносното създание е стигнало вече до Тъмноприливните плитчини.
	Лучия бе отишла при Карис, жрица на богинята на смъртта Морса, и я бе помолила да направи създанието. Зловредникът бе изваян от глина и кървава магия и тя бе заплатила за това със злато и смърт. Съществото бе идеален двойник на Махди и Лучия знаеше, че ще успее в мисията си — да залови Сера и да я доведе при нея. С останалото щеше да се занимае Лучия.
	Едва тогава щеше да може да се омъжи за Махди.
	Едва тогава щеше да получи властта, която жадуваше, властта, която щеше да я извиси над подигравките на хората.
	Едва тогава гласовете в главата й щяха да замлъкнат — онези гласове, които ехтяха по тъмните коридори на паметта й.
	Те шепнеха за нея. Горката Лучия. Толкова е красива. Колко тъжно, че няма баща.
	Шепнеха за майка й. Ето я вдовстващата дукеса… Късмет извади, че намери някой да се ожени за нея. Лоша кръв, нали знаеш. Лучия също ще трябва да се ожени за някой от по-ниска класа. Тези неща не се забравят.
	Когато Лучия бе дете, бузите й горяха от срам пред тези думи, а сега сърцето й бе почерняло от омраза.
	Родителите й бяха влюбени, но тогавашната кралица бе забранила сватбата им, защото в рода на Порция имаше предатели. И така, Лучия бе отраснала без баща. Едва когато навърши пълнолетие, Валерио, страховитият главнокомандващ на кралството, й бе разкрил, че той е неин баща.
	Един ден всички подводни царства и всички морски хора в тях ще разберат, че си моя дъщеря, бе й обещал той. — Дотогава пази тайната ни. Животът на всички ни зависи от това.
	Когато станеше съпруга на Махди, Лучия вече нямаше да е просто кралица, щеше да стане императрица. Баща й бе спечелил трона на Миромара за нея и освен това бе завладял и Ондалина, и Матали. Предстоеше покоряването на Кин, а после и на Пресноводието, и на Атлантика. Валерио щеше да завладее всички тях за нея, за да управляват двамата с Махди целия подводен свят.
	— Тогава няма да си шепнат за мен — каза Лучия на празната стая с глас, преливащ от злоба. — Няма да смеят. Освен ако не искат главите им да се търкулнат на земята.
	Беше близо, толкова близо до осъществяването на надеждите си. Баща й не бе успял да залови Сера, затова Лучия се беше заела с това. Успехът изцяло зависеше от зловредника и от морския скорпион, който го придружаваше, за да предаде фалшивото съобщение. Дали щяха да стигнат до далечния лагер на Черните перки? Дали щеше раковината да стигне до Сера? И дали тя щеше да повярва, че гласът, записан в нея, е на Махди?
	— Велика Морса, погрижи се да стане — помоли се Лучия. Знаеше, че няма да намери покой, докато богинята не отговори на молитвата й.
	Докато зловредникът не се завърне от Тъмноприливните плитчини.
	Докато Серафина най-сетне не умре.


>	Пет

	Сера седеше сама до широката каменна маса в пещерата, която служеше за щаб на Черните перки. Масажираше слепоочията си и примижаваше от болка. Главоболията бяха зачестили и се бяха засилили след срещата й с неките. Днес главата й направо щеше да се пръсне.
	На масата лежаха десетки листове водораслов пергамент — поръчки за стоки, разузнавателни доклади, инвентари. Между тях бяха пръснати раковини със съобщения. В другия край на масата лежеше разтворена огромна карта на подводните царства. Неприятно голяма част от нея бе покрита с черупки от каури, обозначаващи разположението на войските на чичо й.
	По-рано с Дезидерио и Язид бяха спорили по най-сериозния проблем, пред който се бяха изправяли Черните перки досега: къде да атакуват първо. Серулия, седалището на Валерио? Или Южното море, където бе затворен Абадон? Не бяха успели да постигнат единодушие. Дезидерио беше за Серулия. Язид — за Южното море. Предвид липсата на оръжия и храна за Черните перки, и двете алтернативи звучаха като самоубийствени мисии в ушите на Сера.
	От устните й се откъсна дълга, тежка въздишка. Тази вечер се чувстваше отчаяна. Сама. Победена дори преди да е започнала битката. Планове, стратегии, тактики… без значение колко внимателно ги обмисляха и изпълняваха, Валерио винаги беше с един мах пред тях — прекъсваше снабдителните им линии, саботираше съюзи, поставяше препятствия пред нея на всеки ъгъл. Бяха минали седмици, откакто бе говорила с Ава и Астрид. Дали Валерио ги бе пленил? Притесняваше я и София, един от най-добрите й бойци и отличен стрелец. Сера тъкмо я бе изпратила заедно с Тотшлегер, един от гоблинските командири, да се срещнат с неките. Щеше ли да успее София да достави оръжията за Черните перки в лагера? Или ездачите на смъртта щяха да я нападнат от засада?
	Играй с мисъл за цялата дъска, не само за отделната фигура. Измъчвай противника с умни, далновидни ходове. Пази се от шах. Сера знаеше всичко това, но да го знаеш и да го направиш бяха две различни неща. Тя спря да разтрива слепоочията си. Масажът не помагаше. Знаеше от какво са главоболията. Всеки път, щом помислеше да прати войската си в битка — без значение дали в Серулия, или в Южното море, в съзнанието й изплуваше един и същи образ: ръката й, покрита с кръв след срещата с неките.
	— Знаех си, че не спиш — каза глас и спаси Сера от болезненото видение. — Не е хубаво. Почти два сутринта е. Трябва да поспиш.
	Беше Линг, която се носеше пред входа на пещерата. Сера й се усмихна изморено.
	— Тревогите не помагат да заспиш.
	— Чакай да позная… Валерио — рече Линг и заплува към масата.
	Сера кимна.
	— Вече шест пъти ни напада. Всеки път явно знае точно къде ще са моите бойци и кога точно ще бъдат там, благодарение на шпионина си. Източва ни кръвта, Линг, а аз го оставям да го прави. Защото не знам как да разкрия шпионина. Не знам как да го спра. Не знам какво правя.
	— Не говори така. Дори не мисли така, иначе Валерио ще победи — скара й се Линг. — Трябва да продължиш да вярваш в себе си, Сера. Трябва да имаш вяра.
	Сера се засмя безрадостно.
	— Как, Линг? Как да имам вяра? Вече се съмнявам във всяко решение, което взимам.
	— Няма страшно — рече Линг. — Това е нормално.
	Сера я изгледа недоверчиво.
	— Така ли?
	— Да. Не съмнението е най-големият враг на вярата, а увереността. Лесно е да вярваш в себе си, когато имаш причини за това. Работата е да повярваш в себе си, когато нямаш никакви причини за това. — Линг протегна ръка и я сложи върху ръката на Сера. — Ще се справиш.
	— Става все по-трудно, вместо по-лесно. Нямаш представа какво е. Да управляваш, да отговаряш за толкова много човешки животи…
	— Права си, нямам представа. Но познавам теб.
	В гърлото на Сера се появи буца. Тя стисна ръката на Линг. Имаше късмет с такава приятелка.
	— Благодаря ти, че ме изслуша — каза тя. — Винаги си на разположение, когато имам нужда от теб.
	Линг също стисна ръката й.
	— И винаги ще бъда — каза тя и пусна Сера. — Сега обаче искам да ме изслушаш. Имам идея. Затова съм тук. Измислих начин да хванем шпионина.
	Сера се ококори.
	— Какъв?
	— Измама. Доста мащабна. За да стане, трябва да взема за малко топката мозайка на Сикоракс.
	Сера премигна онемяла. Когато намери гласа си, попита:
	— Линг, да не си откачила?
	— Не, не съм. Топката ми трябва, Сера — настоя Линг.
	— Линг, тя е талисман. Дар от бог. Безценна е и много мощна и чичо ми и Орфео избиха хиляди, за да се доберат до нея. Те не знаят, че е у нас. Само най-близкото ми обкръжение знае. Ако шпионинът открие…
	— Шпионинът трябва да открие.
	— Какво? — попита Сера, вече убедена, че Линг наистина си е загубила ума.
	— Въпреки всичките ни усилия, досега не успяхме да разкрием шпионина — каза Линг. — Затова ще накарам шпионина сам да се разкрие.
	Сера поклати глава.
	— Няма начин — рече тя. — Не мога да ти позволя да вземеш топката. Прекалено е рисковано.
	Линг се наведе към нея.
	— Преди минута ми говореше как Валерио ни източва кръвта. Той прави много повече от това. Готви се да ни нанесе последния удар.
	Думите на Линг блъснаха Сера като бурен вятър. Бяха жестоки и ужасяващи. По-лошото обаче бе, че са верни. Тя реши да изслуша приятелката си.
	— И какво точно смяташ да правиш с топката мозайка? — попита тя.
	— Ще пусна слух — отвърна Линг. — Сикоракс е била върховният съдия на Атлантида, нали така?
	Сера кимна.
	— Ще разпространя слух, че сме намерили топката и в нея има нещо, което Сикоракс е ползвала, за да отсее невинните от виновните.
	— Но ние не знаем какво има вътре — обърка се Сера. — Никой не знае. Защото мозайката не е наредена. Само си мислиш, че вътре има нещо.
	— Няма значение какво си мисля аз — нетърпеливо каза Линг. — Не разбираш ли? Важното е какво ще си помисли шпионинът.
	Сера разбра.
	— Мисля, че разбирам накъде биеш — каза тя, а перките й настръхнаха от вълнение.
	Линг се наведе напред.
	— Аз съм всегласна — каза тя. Очите й блестяха от нетърпение. — Моят дар е общуването. Само че понякога, за да общуваш, е нужно да слушаш, вместо да говориш. В момента съм наострила уши за гласа на някой, който страда.
	— Продължавай — каза Сера. Не беше съвсем сигурна за какво говори Линг.
	— Болката има нужда да говори — продължи Линг. — Има нужда да бъде чута. Ако не излезе навън, ще продължава да расте и да измества доброто и красивото, докато не запълни цялата душа. Сигурна съм, Сера. Случи се с майка ми. Толкова я болеше след изчезването на баща ми, че обърна гръб на всички, включително и на мен.
	— Не знаех — каза Сера. Когато Линг пристигна в лагера, току-що бе избягала от затворнически лагер и носеше топката мозайка, но дума не беше споменала за майка си.
	Линг се усмихна тъжно.
	— За някои неща е трудно да се говори, дори за всегласна. Накрая успях да установя връзка с нея, но едва след като се научих да разбирам болката й. Сигурна съм, че и шпионинът изпитва болка. Онова, което прави — лъже, мами, предава приятелите си, идва от тъмно място. Болката му иска да говори, Сера. Ако успея да я изкарам на бял свят, ще трябва само да слушаме.
	Сера си спомни как Вража й бе казала: „Помагай на Линг да пробива мълчанията“. Линг бе успяла да пробие мълчанието на майка си и бе придобила знания и мъдрост. Сега се опитваше да пробие мълчанието на шпионина.
	Планът на Линг бе опасен, но да оставят шпионина да действа свободно, бе още по-опасно.
	— Добре — каза Сера накрая. — Топката мозайка е твоя.
	Тя стана и заплува към една ниша в стената на пещерата, където държеше талисманите, които тя и приятелките й бяха намерили: топката на Сикоракс, синия диамант на Мероу, монетата на Пира и лунния камък на Нави. Тя свали заклинанието, което правеше нишата невидима, и извади топката.
	Древният талисман натежа в ръката й. На повърхността бе гравиран феникс. Цялата топка бе от бял корал и съдържаше сфери в други сфери. Във всяка имаше дупка. За да се нареди мозайката, трябваше дупките да се подредят в редица. Така щеше да се разкрие какво има в сърцевината на топката.
	Сера подаде безценната топка на Линг.
	— Благодаря ти — каза Линг. — И за талисмана, и за доверието.
	— Открий го — отвърна Сера. — Моля те.
	— Ще го открия, обещавам — каза Линг. После отплува от пещерата, свела глава към топката, прехвърляйки я от ръка в ръка.
	Сера се загледа след нея, свъсила чело от притеснение. Трябва й време, за да осъществи идеята си, помисли си. — А ние нямаме никакво време.
	Забола поглед в топката, Линг буквално се блъсна в един морски човек и един гоблин, които патрулираха из лагера. Тя се извини, а двамата войници я попитаха какво прави. Бяха достатъчно близо до пещерата, че и Сера да чуе разговора.
	— Сред нас има шпионин — каза Линг с мрачен глас.
	Мъжът стисна арбалета си. Гоблинът изруга.
	— Серафина иска да го разкрие толкова отчаяно — продължи Линг, — че ми даде това…
	Тя вдигна топката.
	— Какво е това? — попита гоблинът и огледа предмета.
	— Мощен, безценен талисман, даден на Сикоракс, една от маговете на Атлантида, от боговете — обясни Линг.
	Гоблинът подсвирна. Мъжът вдигна вежди.
	— В него има нещо, наречено Стрела на справедливостта, което може да каже кой е невинен и кой — виновен — продължи тя. — Ако успея да наредя мозайката, Стрелата ще ни посочи шпионина.
	— Много си падам по главоблъсканици — рече нетърпеливо гоблинът. — Дай да пробвам.
	С дългите си нокти той започна да върти вътрешните сфери, но не успя да ги подреди в редица.
	— Дай я на мен — рече морският човек. Но и той не успя да нареди мозайката.
	Линг въздъхна неспокойно, когато й върна талисмана.
	— Трябва да намеря начин да я наредя. Ще поразпитате ли кого го бива с мозайките? Кажете им да дойдат при мен. Всички. От това зависи животът ни.
	Войниците казаха, че ще го направят, и продължиха обхода си. Линг заплува в обратната посока. Не след дълго патрулът срещна друга двойка войници и спряха да си поприказват. Сера не чуваше какво казват, но видя, че сочат към Линг. Втората двойка заплува към нея.
	До сутринта целият лагер ще говори за шпионина и Стрелата на правосъдието, помисли се Сера. — Богиньо Нерия, нека всичко да е за добро.


>	Шест

	Течното сребро бе гъсто и блестящо, почти живо. Вихреше се и се плискаше в тялото на Астрид, докато тя се изправяше от пода на дълъг, величествен коридор.
	Как ще го дишам това? — помисли си тя на ръба на паниката. — Ще се задуша!
	Задържа дъх колкото можа и после боязливо вдиша. Среброто беше студено и по-тежко от морската вода, но дробовете й го приеха. Астрид се поуспокои и се огледа. Коридорът се простираше и в двете посоки, докъдето й стигаше погледът. Стените бяха окичени с огледала с всякакви форми и размери. От тавана висяха бляскави полилеи.
	По коридора се разхождаха витрини. Някои седяха на столове или се подпираха на стените с увиснали глави и безжизнени тела — като кукли с отрязани конци.
	— Що за зловещо място — измърмори Астрид и отново, за десети път днес, както всеки ден, й се прииска Дезидерио да беше с нея.
	Липсваха й всички приятели, но той най-много, защото бе станал нещо повече от неин приятел. Споменът за целувката му след като я спаси от Каникааг, водовъртежа убиец, все още спираше дъха й. Преди да я целуне, й беше казал, че иска да бъдат заедно. Тя, твърде поразена, за да проговори, не бе казала нищо. Сега съжаляваше. Искаше да му каже същото, че и повече. Много повече. Ако някога го видеше отново.
	Астрид се оглеждаше из коридора и се чудеше в коя посока да поеме, когато един глас — мазен и лукав, проговори зад гърба й.
	— .ит жив Я — измърка гласът.
	Астрид се завъртя. Един едър, плешив мъж стоеше на няколко метра от нея. Ръцете му бяха пъхнати в широките ръкави на виолетовия му халат.
	Астрид замахна с меча си към него и успя да закачи брадичката му. Той вдигна глава, сложи дебел пръст върху меча и предпазливо отмести върха му.
	— .ритодснифлоК диртсА, алшод ербоД
	— Не те разбирам — рече Астрид, без да сваля меча. Беше разбрала името си, вероятно защото кръвния обет й бе дал малко от силите на Линг, но останалите думи на мъжа не успя да разбере.
	— А! Извинете — каза мъжът, този път на русалски. — Не всички говорят рурсус, нали? Добре дошла в Залата на въздишките, Астрид Колфинсдотир. Аз съм Дрол Оладелго. Очаквах те.
	Астрид настръхна.
	— Откъде знаеш как се казвам?
	— Моят скъп приятел Орфео ми е говорил за теб. Познаваме се от години, ние двамата. Занимаваме се с едни и същи… — Оладелго се усмихна, разкривайки уста, пълна с остри зъби — стоки.
	Астрид стисна дръжката на меча още по-силно.
	— Орфео тук ли е? — попита тя предпазливо. — Къде е?
	Оладелго преплете обсипаните си с пръстени пръсти.
	— Да кажем, че е наоколо.
	— Можеш ли да ме отведеш при него?
	— Срещу заплащане.
	— Имам мокрети — рече Астрид и свали меча. — Колко ще искаш?
	Оладелго поклати глава.
	— Троки, друпи, каурита… за мен те не значат нищо — каза той. — Искам треперушки.
	— Какви са тези треперушки?
	— Най-тайните ти страхове — отвърна Оладелго. Докато говореше, се приближи до Астрид. Изведнъж тя усети как по гръбнака й пробяга силна тръпка и после болката я разкъса.
	— Толкова силна — недоволно каза Оладелго, взрян в тъмното, пищящо нещо, което бе стиснал с два пръста.
	— Това… това нещо от мен ли излезе? — попита Астрид ужасена.
	— Да — въздъхна Оладелго. — Но е толкова мъничко, че едва става за закуска.
	Астрид се дръпна от него.
	— Пипни ме още веднъж и ще останеш без пръсти — изръмжа тя и вдигна меча.
	Оладелго пъхна малкото, пищящо нещо в устата си и го глътна.
	— Не се боиш от много неща, нали? — попита той, отправил питащ поглед към очите й. — Всъщност само от едно нещо те е страх и то може да ти помогне, ако му позволиш.
	— От нищо не се боя — сопна се Астрид. — Със сигурност не и от теб и от странния ти огледален свят.
	Оладелго се усмихна многозначително.
	— Не е вярно. Съвсем не е вярно — каза той, размахал пръст срещу лицето й.
	После проговори, но с чужд глас.
	— На кого му е притрябвала русалка без магия? — рече, имитирайки гласа на баща й.
	— Тя е изродясал изродски изрод! — Това бе Тауно, побойникът.
	И после:
	— Къде отиваш, Астрид? При приятелките си? Наистина ли мислиш, че когато си с тях, нещата ще се променят?
	Тези думи бяха произнесени с гласа на Орфео. Леден ужас сграбчи Астрид в хватката си.
	— Боиш се, че тези гласове са прави, Астрид, макар да си казваш обратното — каза Оладелго, вече със своя глас.
	Астрид се почувства болезнено разголена, сякаш владетелят на огледалния свят виждаше в душата й.
	— Не-н-не, бъркаш — заекна тя. — Вече не им вярвам. Аз…
	Дъхът й спря от острата болка в гърба. Оладелго бързо и коварно бе пристъпил зад гърба й и бе откъснал още една треперушка от гръбнака й.
	— О, това е много по-добре! Колко е тлъста и сочна! — каза той и алчно я погълна.
	Астрид замахна с меча, но той избегна удара и заситни надолу по коридора, премлясквайки.
	— Идвай! — извика през рамо. — Той не обича да го карат да чака!
	Астрид бе бясна и на Оладелго, и на себе си, защото го бе оставила да говори, но прибра меча и заплува след него. Нямаше избор, щом искаше да види Орфео.
	Владетелят на огледалния свят вървя дълго. За толкова дебел мъж се движеше изненадващо бързо и Астрид трябваше да се постарае да не изостава. Залата на въздишките ставаше все по-тясна. Огледалата се разредиха, а витрините изчезнаха. Полилеите, съвсем нарядко, излъчваха мъждива светлина. Тъмни петна по стените говореха за гниене и разруха.
	Астрид тъкмо се готвеше да попита още колко път има, когато коридорът свърши. На стената пред тях бе подпряно едно-единствено огромно огледало. Повърхността му бе нашарена с дупки, а тежката сребърна рамка бе почерняла. В единия ъгъл висеше парче морска коприна като саван.
	— Това е входът към Дома на сенките — каза Оладелго. — Дворецът на Орфео.
	Астрид виждаше отражението си и това на Оладелго в потъмнялото огледало. Тя изпъна рамене и се приготви да вплува вътре.
	— Той чака това… чака теб, своята кръв и плът, от четири хиляди години — рече Оладелго. — Иди при него, дете. Позволи му да те отърве от страха.
	Преди Астрид да успее да отговори, владетелят на огледалния свят се бе отдалечил по коридора. Астрид се обърна и загледа как фигурата му се смалява все повече и повече, докато най-сетне изчезна. Астрид завъртя глава към огледалото и отражението си.
	Щом влезеше в Дома на сенките, нямаше да има връщане назад. Щеше или да вземе черната перла от Орфео, или да умре.
	Застанала пред огледалото, Астрид осъзна, че се готви да се изправи пред някой, който бе много по-опасен от Каникааг, от Уилиуоу, от инфантата, от Оква Нахоло и от Бездната. Ако влезеше в огледалото, щеше да се изправи пред Орфео. Орфео. Един от Шестимата царували. Най-великият маг в историята. А тя? Е, тя можеше да се оцвети в лилаво, когато искаше да стане зелена. Понякога. Ако много се постараеше.
	— Това е лудост — прошепна на огледалото.
	Замисли се за останалите пет русалки, призовани от йелите: Сера, Линг, Нийла, Ава и Бека. Те бяха нейни приятелки, нейни сестри, свързани от кръвен обет завинаги. Те разчитаха на нея. Те нямаше да избягат, независимо колко уплашени бяха. И тя знаеше, че няма да избяга.
	Астрид си пое дълбоко дъх и опря длани на огледалото.


>	Седем

	Домът на сенките изглеждаше така, сякаш бе изграден от мрак.
	Черни стени и подове от шлифован обсидиан отразяваха синия огън, пламтящ в сребърни свещници. Готически арки поддържаха високия сводест таван.
	С меч в ръка, Астрид заплува предпазливо през помещението, което, изглежда, бе фоайето. Обгръщаше я солена вода, не течното сребро на Вадус. В края на фоайето се виждаше маса, също от обсидиан, отрупана със сребърни съдове, пълни с всякакви деликатеси. Начело на масата бе поставен висок стол с резбовани подлакътници. Вдясно от него имаше втори стол.
	Астрид приближи масата. Докато плуваше, чу стъпки, бавни и отмерени, които идваха иззад гърба й.
	— Колко необичайно — проговори глас. — Повечето ми гости носят подаръци, не мечове.
	Астрид се завъртя. Орфео. Имаше човешка форма, с крака, но се движеше през водата без усилие и дишаше така, сякаш тя бе въздух.
	— Можеш да прибереш оръжието — каза той с крива усмивка, която подсказваше, че му е забавно. — Ако исках да те убия, нямаше да го сторя тук. Слугите ми тъкмо излъскаха пода.
	Висок метър и осемдесет, едър, Орфео носеше обичайния си черен костюм. Кожата му бе мургава от слънцето и обветрена от морските ветрове. Очите му бяха скрити зад очила с опушени стъкла. Сърцето на Астрид заби по-бързо, когато зърна черната перла на шията му. Обзе я самоубийствено желание да я грабне веднага, на секундата, но тя го овладя и прибра меча в ножницата.
	Орфео я обиколи, наклонил глава като орел рибар, зърнал плячка, сключил ръце зад гърба си. Спря пред нея и сложи длан на гърдите й.
	— Ей! — възкликна Астрид. Опита се да се дръпне, но залитна, зашеметена от внезапно силно туптене. Звукът изпълваше ушите й, главата й, цялото фоайе.
	— Това е звукът на сърцето ти — каза Орфео. — Толкова е смело. Толкова силно.
	Той се засмя, гръмовният шум му допадна.
	— Кръвта зове кръв, дете. Кръвта на най-могъщия маг, живял някога. Моята кръв. — Той махна ръката си от нея и звукът спря.
	— Не го прави повече — изсъска Астрид, която се бе изплашила, но се опитваше да не го показва.
	Допирът му й бе противен, но не това я изплаши. Когато бе сложил ръка върху сърцето й, тя бе усетила как нещо наелектризиращо, замайващо нахлува във вените й. Сила, чиста, кипяща сила.
	— Сигурно си изморена. И гладна — каза Орфео. — Ела, слугите ми са сервирали масата.
	Астрид разтърси глава.
	— Никъде няма да дойда, преди да ми кажеш защо ме призова, защо съм тук — каза тя. Беше почти сигурна, че знае отговора на този въпрос, но искаше да го чуе от него.
	Орфео отново наклони глава и я изгледа.
	— Отговорът е един и за двата въпроса: защо те повиках и защо си тук. Дълбоко в себе си и ти знаеш причината. Дълбоко в себе си всички ние знаем онова, което сърцето ни желае най-страстно.
	Той й предложи ръката си. Когато тя не я пое, той се обърна и закрачи напред.
	Страхът бе парализирал Астрид. Тя погледна как Орфео се отдалечава, после обърна глава към огледалото към Вадус.
	— От кого се страхуваш? — попита Орфео през рамо. — От мен? Или от себе си?
	Астрид хвърли един последен отчаян поглед към огледалото, после събра цялата си смелост и заплува след Орфео.


>	Осем

	Нийла сънено отвори очи, събудена от някакъв шум в спалното помещение. Пред лицето й висеше перлено бежова опашка с кафяви петънца.
	— Лягай да спиш, Бека — изръмжа тя и бутна опашката. — Още не е съмнало дори!
	Бека седеше на горното легло и се обличаше.
	— Не мога. Има твърде много работа за вършене — прошепна тя.
	— Работните екипи ще станат чак след два часа. Връщай. Се. В. Леглото.
	— Трябва да свърша няколко неща преди това — каза Бека и се спусна надолу. — След като претърсим северозападния квадрант за лава, трябва да прегледам плановете за новата казарма и за училището и после да нагледам как върви работата по лазарета. След това трябва да направя инвентар на оръжията.
	Докато говореше, Бека зърна една малка опашка да се изхлузва от едно легло наблизо. Опашката бе на една малка русалка на име Коко, която често се въртеше насън. Бека нежно върна опашката на Коко в леглото и приглади кичур коса, паднал върху лицето й.
	Нийла замига към Бека.
	— Защо правиш всичко това сама? Защо не прехвърлиш част от работата на други?
	— Прехвърлила съм я. Просто, ами, наглеждам нещата.
	— През десет минути. Което не е прехвърляне на работата. Трябва да започнеш да го даваш малко по-леко, Бекс, иначе ще се преумориш до смърт.
	— Ей! Някои се опитваме да спим! — изсъска Линг. Беше си легнала едва преди няколко часа. Бека се бе събудила, когато Линг влезе в спалнята. Бе готова да се закълне, че Линг носи топката мозайка на Сикоракс. Възможно ли беше?
	— Съжалявам! — прошепна Бека на Линг. — До после! — обърна се към Нийла.
	Докато Нийла се заравяше обратно във водораслите в леглото, Бека прибра червената си коса на кок и го забоде с пръчица полиран корал. Закопча си куртката догоре. В Каргьорд беше студено. После си взе тефтера, който държеше на едно удобно местенце в стената на спалнята, и тихо излезе.
	Водите отвън бяха още тъмни, но Бека изпя илюмината и събра няколко лунни лъча на топка. Светлината не беше кой знае колко силна, но поне й помагаше да избягва скалите, с които бе пълен лагерът на Черните перки.
	Липсата на светлина само усили решимостта на Бека да открие магмена жила възможно най-бързо. Сера хвърляше цяло състояние за вноса на магмени лампи от Скагхауфен, столицата на меертойфелите. Ако се намереше жила, тези пари можеха да отидат за повече храна и лекарства. Магмата бе жизненоважна за функционирането на целия лагер. Нужна беше за отопление, за готвене и за осветление. Под цялата територия на гоблинските царства имаше такива жили и Бека бе сигурна, че и под Карга ще се намери една.
	Тя доплува до склада и от мрака пред нея се извиси една фигура — гоблин, въоръжен и брониран. Бека я позна.
	— Здрасти, Мулмиг. Как мина патрулът вечерта? — попита тя.
	— Видяхме няколко мършояда на две левги на север. Опитахме се да ги хванем, но избягаха.
	— Две левги е твърде близо — мрачно каза Бека.
	Мършоядите не бяха добра новина. Прегърбени, костеливи морски елфи, това бяха те. Плячкосваха бойни полета и бедствени зони. Имаха червени очи и дълги нокти, носеха рядката си коса пусната и се обличаха в дрехите, откраднати от жертвите им, често без да дочакат да умрат, преди да им ги свалят.
	Бека знаеше, че Сера няма да се зарадва, когато чуе за тях. Те обикаляха около слабите, болните и ранените. На Сера нямаше да й хареса шпионинът на Валерио да му докладва, че злите елфи са били видени толкова близо до лагера на Черните перки. Щеше да го приеме за признак на слабост. Какъвто си и беше.
	— Ами ти? Приключваш за вчера или започваш за днес? — попита Мулмиг.
	Бека се засмя и разказа на гоблинката за плановете си.
	— Всичко държиш в ред, Бекс. Както винаги — рече Мулмиг с възхищение, когато Бека приключи. — Но изглеждаш уморена. Трябва да спиш повече. Прекалено много работиш.
	Бека поклати глава.
	— Изобщо не работя достатъчно. Още не сме открили източник на лава и това ни вреди. Мършоядите го усещат. Затова дебнат наоколо.
	— Ще ти помогна да търсиш магмената жила, но точно сега трябва да поспя — каза Мулмиг. — До после.
	Когато гоблинката тръгна към казармата си, Бека продължи към склада, а думите на Мулмиг кънтяха в ушите й. Всичко държиш в ред, Бекс. Както винаги. Бека знаеше, че Мулмиг бе казала това като комплимент, но тя не се почувства поласкана. Почувства се като измамница.
	Бека приемаше много сериозно отговорностите си, но имаше и друга причини да работи до пълна изнемога, макар да не искаше да си го признае: един човек на име Марко. Ако Бека запълнеше всяка минута от всеки ден с работа и после се потапяше в дълбок сън без сънища, нямаше да има време да мисли за него и да усеща липсата му.
	Марко и сестра му Елизабета бяха спасили Бека след нападението на Уилиуоу, отмъстителния дух-вихър, от който тя бе взела един талисман — златната монета, принадлежала на Пира, друга от маговете на Атлантида.
	Марко бе настоящият дук на Венеция — древна титла, с която Мероу, първата владетелка на морския народ, бе удостоила предците му. Дълг на дука бе да защитава морските хора и той го правеше с помощта на Хищниците, древно братство морски бойци, и Воините на вълните, терагоги, отдадени на опазването на моретата.
	Заедно с Елизабета, Марко бе извадил Бека от бурното море и я беше довел до безопасния Каргьорд. Бяха й зашили раните и й бяха помогнали да оздравее. Шевовете бяха паднали, но белезите — някои от тях дълбоки, бяха останали. Защото през дните, които бе прекарала в компанията на Марко и Елизабета, тя бе успяла да свърши голяма глупост: беше се влюбила.
	Марко беше прекрасен с тъмните си, нежни очи и топлата усмивка и бе загрижен за добруването на световния океан колкото всеки морски човек, но Бека знаеше, че връзката между тях е невъзможна. Любовта между морски човек и терагог бе табу под водата, тъй като морският народ не вярваше на човеците. Дори и да нямаше табу, Марко не би могъл да живее в нейния свят, а тя не би могла да живее в неговия.
	Главата на Бека знаеше всичко това, но сърцето й не искаше и да чуе. Тези две части от нея си разменяха аргументи непрекъснато като топка в игра на кабалабонг. В един момент й се искаше да му бе казала, че го обича, както бе направил той. В следващия беше бясна на себе си за това, че дори й бе хрумнало подобно безразсъдство. Тревожеше се какво ще помислят за нея приятелите й, ако някога открият чувствата й към Марко, а после се намразваше за това, че се притеснява.
	Сега спря, обзета от копнеж, и погледна нагоре, към луната, която грееше над водата. Може би и Марко гледаше луната и си мислеше за нея. Поне така се надяваше тя, нищо, че беше глупаво, безнадеждно и абсолютно невъзможно.
	В безопасност ли е? — зачуди се тя. Знаеше, че Орфео и главорезите му го преследват и че Хищниците са разпръснати и не могат да го защитят. Беше му се наложило да прекъсне следването си, но не можеше да се върне в семейния дворец във Венеция, защото сградата бе под наблюдение. В морето ли е, или на сушата? Щастлив ли е? Дали си е намерил момиче и ме е забравил?
	— Защо? — прошепна тя и сви юмруци. — Защо не Дезидерио или Язид, или който и да е друг от чудесните Черни перки? Защо човек?
	Сълзи опариха сините й очи.
	Тази тайна любов бе истинско мъчение. Искаше й се да може да се довери на някоя от приятелките си. Може би Нийла, Линг или Сера щяха да й помогнат да си обясни чувствата си. Беше си обещала да го направи стотици пъти, но все се отказваше, уплашена, че няма да я разберат.
	Когато държиш нещо в тайна и тайната те държи. Това бе казала самата тя на Астрид, когато се опитваше да я убеди да разкаже на останалите за неспособността си да пее заклинания. Де да можеше да последва собствения си съвет. Само че бе толкова трудно да сподели тайната си с някого, да му се довери.
	Бека бе сирак и детството й, прекарано в поредица от приемни семейства, я бе научило, че не е разумно да показваш, че си уязвим. Ако си уязвим, значи си слаб, а на слабите им крадяха нещата и ги избутваха на края на опашката, когато дойдеше време за ядене.
	Ранният житейски опит на Бека я беше превърнал в самостоятелната, организирана русалка, която бе сега, и тя се гордееше с това, но изминалите години я бяха превърнали и в нещо друго: в русалка, която с готовност помагаше на другите, но не можеше да помоли за помощ.
	Сълзите щяха да прелеят всеки момент. Тя ядно премигна, за да ги пропъди.
	— Спри. Веднага — заповяда си тя. — Сълзите няма да ти помогнат да откриеш магмена жила.
	Практична до крайност, Бека потисна болезнените си чувства и продължи да плува. Пристигна в склада след няколко минути, отключи и влезе. Огледа се и зърна няколко лопати, облегнати на стената.
	Екипът, натоварен с търсенето на лава, бе успял да покрие доста пространство в лагера, но имаше още много за копаене. Бека грабна една лопата, заключи склада и заплува на север през тъмните води, решена да започне деня рано, да организира екипите и да продължи да държи всичко и всички в стриктен ред.
	Това бе единственият начин да заглуши онова, което не можеше да контролира: своенравното си, предателско сърце.


>	Девет

	Махди наблюдаваше внимателно как Валерио, главнокомандващ на Миромара, мести малки мраморни войничета по картата, разтворена пред двамата мъже. Тъмните очи на Махди бяха напрегнати. Едва преди час се беше върнал от западната граница и веднага го бяха привикали на военно съвещание.
	— Имаме повече от петдесет хиляди оръжия, скрити в складове из целия Кин — каза намръщен Валерио, — и също толкова войници, пръснати из царството. Въпросът е: да вкарам ли още войници и да атакувам сега, или да изчакам?
	— За какво да чакаш? — попита Порция Волнеро, съпругата на Валерио, и нетърпеливо отметна глава назад. — Колкото по-скоро Кин стане наш, толкова по-добре.
	Порция скоро се бе завърнала от Ондалина, където бе принудила новия адмирал, Рагнар Колфинсон, да се закълне във вярност на Миромара.
	— Притесняват ме Черните перки — рече Валерио. — Изпратих няколко батальона в Южно море. За всеки случай.
	— Защо, какво може да се случи там? — попита Махди. Той знаеше, но знаеше от Сера, не от Валерио, така че трябваше да се преструва на незнаещ, за да не заподозре нещо Валерио.
	— Неприятности — каза Валерио. — Един от съюзниците ни има… — той замълча за миг и продължи — интереси в този район, които изискват нашата подкрепа.
	— Кой е този съюзник? — пробва пак Махди.
	— Още не си го виждал. Но ще се запознаеш с него. Всяко нещо с времето си — увери го Валерио. Тонът му изключваше всякакви по-нататъшни въпроси. Махди го разбра и не настоя, но пък той вече знаеше кой е неназованият съюзник: Орфео.
	Планът на Валерио да прати войски във водите на Антарктида накара люспите по опашката на Махди да настръхнат. Дали Орфео не смяташе скоро да се отправи натам? Трябваше да прати съобщение на Сера чрез куриера си. Алегра, миромарска фермерка, тайно предаваше съобщителни раковини на Махди, когато доставяше продукти за дворцовата кухня.
	Валерио се намръщи срещу картата.
	— Ако Черните перки открият, че сме пратили толкова много войници извън Миромара, може да ни нападнат.
	Порция се разсмя.
	— Черните перки не бива да те тревожат, Валерио. Според шпионина ни Гулдемар е дал на Серафина само двайсет хиляди войници. Няма да посмее да нападне с толкова малка армия.
	Валерио се намръщи още повече.
	— Серафина се разбира с Гулдемар. Може да вземе още войски. Може би е по-добре да неутрализираме Черните перки преди да атакуваме Кин.
	На Махди му се обърна стомахът при тези думи, но той запази равнодушното си изражение. Внимателно подбирайки думите си, с ясното съзнание, че онова, което каже сега, може да спаси или осъди Серафина на смърт, той каза:
	— Мисля, че това би било грешка.
	Валерио вдигна вежда.
	— Нима? Защо?
	— Серафина се разбира с Гулдемар само защото има злато — обясни Махди. — Благодарение на вашия шпионин ние знаем точно колко съкровища откраднаха Черните перки от нас и колко от тях Серафина е дала на Гулдемар като заплащане. Заради засадите ни й се налага да плаща и за допълнителни доставки на храна и оръжия. Златото й свършва, войниците й са малко и тя няма никаква представа колко от нашите войски се намират в Кин и в Южното море. Не би посмяла да ни нападне сега. Трябва първо да завземем Кин и след това да избием Черните перки.
	Валерио обмисли думите на Махди и кимна одобрително.
	— Харесва ми как мислиш — каза той. — Ще кажа на ездачите на смъртта да продължат да тормозят Черните перки, но без да влизат в мащабна схватка. Засега.
	Махди се насили да се усмихне. Обзе го облекчение. Беше спечелил още малко време за Черните перки. Беше им осигурил безопасност. Затова беше тук, в Серулия, затова се бе сближил с Лучия и родителите й и затова рискуваше живота си всяка минута от всеки ден, играейки толкова опасна роля.
	Облекчението му не трая дълго.
	— Всъщност толкова ми харесва как мислиш, че ще те изпратя при Гулдемар — заяви Валерио.
	— С каква цел? — попита Махди. Перките му бяха настръхнали, но той отново успя да скрие истинските си чувства.
	— За да го убедиш да скъса отношенията си с Черните перки. Подкупи го, Махди. Заплаши го. Направи всичко възможно да го накараш да осъзнае, че е в негов интерес да се съюзи с нас, а не със Серафина — каза той. Искам да тръгнеш утре.
	— Чудесна идея! — пропя Порция.
	— Ще тръгна щом се съмне — каза Махди. Усмивката все още бе на устните му, но вътрешно проклинаше Валерио. Последното, което искаше, бе да убеждава Гулдемар да спре да помага на Серафина.
	— Отлично. А сега — подзе Валерио, отново обърнал поглед към картата, — след като завладеем Кин, мисля, че трябва…
	Отварянето на вратата, през която влезе Лучия, обгърната в облак лавандулова морска коприна, прекъсна думите му.
	— Скъпа! — топло я посрещна Порция.
	Лучия се усмихна ослепително. Твърде ослепително. Махди се разтревожи.
	През последните няколко седмици тя се измъкваше от двореца посред нощ. Махди не знаеше къде ходи. Беше опитал да прати някой да я следи, но тя винаги се изплъзваше. Бианка винаги я придружаваше, но една нощ Лучия се върна сама. Когато я бяха питали на другия ден къде е приятелката й, тя бе казала, че не знае.
	Махди бе забелязал промяна в Лучия откакто започнаха тези тайни излизания. Беше станала по-раздразнителна, но, странно, очите й бяха станали още по-студени. Очите са прозорци към душата, казваха гогите, а тези на Лучия бяха обгърнати в сенки.
	Лучия целуна майка си и баща си, после доплува до Махди и го хвана за ръцете.
	— Толкова се радвам, че си тук, с родителите ми. Нося ви най-чудесната новина! — каза тя. — Преместих датата на сватбата напред! Ще се оженим след две луни. При следващата сизигия.
	Сърцето на Махди почти спря. Не можеше да продума. За щастие, не се и наложи. Лучия не спря да говори.
	— Веднъж го обсъждахме, Махди, помниш ли? — попита тя. — Ти се тревожеше за нестабилността в царствата и за моята безопасност. Само че баща ми скоро ще реши този проблем, затова не виждам причина да чакаме повече. Искам да се оженим.
	— Доста внезапно — каза Валерио.
	Порция споделяше притеснението на съпруга си.
	— Лучия, вече сме обявили датата. Официално. Имам списък с гости. Поканили сме владетелите на другите царства. Наистина не мисля…
	Лучия се завъртя. Усмивката й бе изчезнала. Погледът в очите й бе стоманен.
	— Не ме интересува какво мислиш, майко. Аз съм кралицата тук и искам да стане така.
	Порция, изненадана от злобата в гласа на дъщеря си, отплува назад. Двамата с Валерио се спогледаха. Той изглеждаше също толкова изненадан.
	— Ами… предполагам, че можем да организираме частна церемония — каза тя накрая. — За семейството и приятелите. А държавната церемония да остане за първоначалната дата.
	— Все едно — каза Лучия незаинтересовано. Обърна се към Махди. Явно бе доловила нещо в изражението му, което не й хареса, защото присви очи.
	— Какво има? — попита тя. — Не си ли щастлив?
	Махди не беше щастлив. Съвсем не.
	Знаеше, че щом запее първите ноти на брачните си клетви, опасната игра, която играе, ще свърши. Ако мъж, врекъл се на русалка, запееше брачни клетки редом с друга русалка, те щяха да прозвучат фалшиво. Лучия, Порция и всички присъстващи на церемонията щяха да открият, че се е врекъл на друга и нямаше да им отнеме кой знае колко време да открият коя е тя. Валерио щеше да го хвърли в тъмницата, ако не пронижеше сърцето му със стрела на място.
	Махди знаеше и че сега трябва да изнесе представлението на живота си.
	Той вдигна ръката на Лучия към устните си и я целуна.
	— Повече от щастлив съм — излъга той. — Искам да се оженим възможно най-скоро. Защо не тази вечер?
	Лучия поруменя от удоволствие.
	— Това е прекалено скоро! — засмя се тя. — Сватбата на кралицата изисква сизигия, забравили? Имай търпение!
	— Ще се постарая — обеща Махди с усмивка.
	— Ще дойдеш ли да поплуваме в градината? — попита тя.
	Той поклати глава.
	— По-късно, обещавам. Баща ти, майка ти и аз сме заети да пазим кралството ти. Знаеш, че твоята безопасност е най-важното нещо за мен.
	Лучия кимна. Целуна го по бузата и изплува от стаята.
	Порция загледа гърба на дъщеря си с боязън.
	— Остави Кин — каза тя, когато стражите затвориха вратата след Лучия. — Заради новината на Лучия това ще трябва да почака. Сега, веднага, трябва да убием Серафина, преди да провали всичките ни планове.
	— Но Черните перки не са заплаха за нас — възрази Валерио. — Нали току-що говорихме!
	— Не говоря за Черните перки — заяви Порция. — Говоря за Сера. Тя е истинската наследница на трона. Претенцията на Лучия за него важи само ако Сера е мъртва. През цялото време повтаряхме, че е убита при нападението над Серулия и че всяка претендентка за трона е самозванка. Отначало хората вярваха, но сега някои от тях мислят, че Сера е жива. Шпионинът ни ми каза, че някои от гражданите на Миромара са избягали в Каргьорд, за да се присъединят към нея.
	Докато Порция говореше, Махди съзря възможност да помогне на Сера.
	— Кой е този шпионин? Сигурни ли сте, че информацията му е достоверна? — попита той с надеждата, че Порция може да му каже нещо важно, което той да предаде на Черните перки.
	Но тя бе твърде предпазлива.
	— Без имена, Махди. Ами ако Черните перки те пленят и извадят кървава песен от тялото ти? Да кажем само, че шпионинът е близък на Серафина и му имам пълно доверие.
	— Радвам се да го чуя — каза Махди. Тонът му беше небрежен, но го обхвана отчаяние. Трябваше да спре убийствения план на Порция. — Но сигурна ли си, че убийството на Серафина е разумен ход? — попита той. — Гулдемар й е осигурил убежище. Ако пратим войски в Каргьорд, който е на негова територия, той ще го приеме за акт на агресия. Не ни трябва война с меертойфелите.
	— Още една причина да накараш Гулдемар да мине на наша страна — отбеляза Порция.
	Валерио се намеси.
	— Права си, разбира се, скъпа моя — каза той и се обърна към Махди. — Вземи шест сандъка със съкровища, когато тръгнеш към Скагхауфен, за да помогнеш на Гулдемар да вземе правилното решение.
	— Добре — съгласи се Махди. — Но знаете какви са меертойфелите. Ами ако откаже? Ами ако не допусне войските ни в Карга, за да се справят с Черните перки?
	Порция се усмихна зловещо.
	— Тогава няма да пращаме войски. Стига ни един войник с арбалет и воала, ще се отървем от Серафина така, както се отървахме от Изабела — със стрела в сърцето.
	— Това е невъзможно. Серафина винаги е заобиколена от бойците си — каза Махди, доволен, че е открил слабо място в плана на Порция, начин да прекрати този разговор. — Няма начин някой външен човек да се доближи до нея.
	— Всъщност — каза Порция — той вече се е доближил.
	Махди наклони глава.
	— Не разбирам.
	— Слушай ме внимателно, Махди. Това е важен урок за в бъдеще — започна Порция. — Когато си избираш шпионин, погрижи се да е някой с много способности — така ще може да ти свърши повече работа от простото събиране на информация.
	На Махди му призля. Искаше да излезе от стаята възможно най-бързо, да намери Алегра и да прати раковина до Сера, за да я предупреди. Вместо това той шеговито се плесна по челото и каза:
	— Но разбира се. Порция, ти си гений.
	Порция се усмихна.
	— За жалост, този ход ще ни струва живота на информатора, а ние не сме готови да се лишим от него засега. Но веднага щом получим цялата информация, която ни е нужна, само даваме заповедта и… — усмивката на Порция стана по-злобна — шпионинът ще се превърне в убиец.


>	Десет

	Паяжините висяха ниско над блатото, изплетени между дърветата като гигантски бели хамаци.
	Създанията, изплели мрежите, всяко с размерите на едро куче, тичаха напред-назад над мътната вода и проверяваха мрежите си с надеждата да открият някоя злополучна птица, тлъст енот или сочен човек.
	Но не свирепите арахниди търсеше Манон Лавьо в Паешкото царство.
	— Къде си, дете? И вие къде сте, проклети водни дяволи? — мърмореше тя, взряна във всевиждащия камък.
	— Манон Лавьо, какво, по дяволите, правиш? — извика Жан Лафит, с което стресна блатната кралица. Тя си мислеше, че е сама. — Да не си полудяла? Ами ако зърнеш някой от Оква?
	— По-неспокоен си от жаба в гювеч, Лафит — рече Манон в опит да го накара да си иде. — Няма да зърна Оква, не и отблизо. Ще видя само образ в камъка.
	— Никой, погледнал Оква Нахоло, без значение по какъв начин, не доживява да разкаже за случката — злокобно изрече Лафит и размаха украсен с пръстен пръст пред лицето й. — Играеш си с огъня, ето какво правиш.
	— Ти си най-нервният пират, когото съм срещала! Мълчи сега! — сопна се Манон. Беше я ядосал. Беше я и засрамил. Тя не искаше нито той, нито някой друг да знае, че се притеснява за Ава.
	— Защо те интересува какво ще стане с тази глупава русалка? Само неприятности можем да чакаме от нея! — отяде й се Лафит. — Напоследък не си на себе си. Да не се разболяваш?
	Манон не отговори. Вместо това се замисли. Замисли се за хора, които бяха готови на всичко за власт и богатство. Беше виждала как терагогите разкопават безценните й блата, как замърсяват водите им и убиват редките видове, които живееха в тях. И този побойник Валерио, в Миромара… той беше морски човек, но точно толкова лош, колкото гогите. И Трахо. Те щяха да унищожат света и всичко в него за някой по-голям замък, за по-лъскава карета или за сандък, пълен със злато.
	Манон се бе нагледала на какво ли не в живота си и бе закоравяла, бе станала цинична. Бе спряла да помага на другите, защото толкова малко от тях заслужаваха помощ. Но въпреки всичко все още вярваше в нещо от все сърце — че е тук, за да защитава блатото и да го предаде на следващите поколения, точно както нейните предци го бяха опазили за нея.
	Тя знаеше, че животът й е дар, който някой ден ще трябва да върне. Хорок щеше да отнесе душата й. Блатото щеше да вземе плътта и кръвта й. Щеше да ги изсмуче, за да нахрани създанията, обитаващи мътните му води, точно както същите тези създания бяха хранили нея.
	Така работеше природата. Такъв беше кръговратът на живота. А сега това нещо, това чудовище, този Орфео, искаше да наруши кръговрата. Защото беше арогантен и егоистичен и не можеше да приеме, че съпругата му е смъртна, както и самият той. Е, може би бе крайно време да се научи.
	— Манон? Манон Лавьо, оглуша ли? Зададох ти въпрос!
	— Да, Лафит — рече Манон. — Болна съм. Смъртно болна.
	— Какво ти е? Пиявична треска? Какво те боли?
	— Сърцето.
	Призракът скръбно поклати глава.
	— Това не е хубаво. Пътник си.
	— Може и така да е. Но ако ще пътувам за Отвъдното, ще взема още няколко души с мен — решително каза тя.
	Призовала всичките си сили за съсредоточаване, тя отново се взря в камъка. Не виждаше никакви водни духове, което бе хубаво. Но не виждаше и Ава, което не беше хубаво.
	Откакто бе чула разказа на русалката, Манон бе завладяна от чувство за дълг към момичето. Искаше да я защити, да й помогне да успее в начинанието си. Най-вече защото бе почувствала близост към Ава, но и защото, защитавайки нея, щеше да защити блатото и всичките му обитатели от Орфео.
	Манон знаеше, че Трахо не е хванал Ава, защото неговите хора бяха в Тъмноводието. Беше ги видяла в камъка преди няколко мига и добре се беше посмяла за тяхна сметка.
	Проблемът беше, че когато ставаше дума за Оква, Манон дори не знаеше какво да търси. Не съществуваше тяхно описание, защото нямаше същество, оцеляло след срещата си с тях. Тя продължи да се взира в тъмните води на Паешкото царство и изведнъж погледа й привлече сребрист проблясък.
	— Обзалагам се, че това беше зъбестата й пираня — зарадва се тя. Фокусира се върху проблясъка и видя, че наистина е Бебе. Един слънчев лъч бе пробил листака на дърветата и се отразяваше в люспите му. Рибката плуваше около Ава, с оголени зъби, готова да се хвърли на всичко, което се движи.
	Манон въздъхна с облекчение и започна да напява с нисък, напрегнат глас. Призова амулетът гри-гри, който бе направила за Ава, да си свърши работата.
P>
	Гри-гри духове, чуйте зова ми,
	дошъл е враг насред дома ни.
	Речна русалка иска той да нарани,
	тръгнете с нея, разплетете злите му козни.

	Магия сложих във вързопа,
	на русалката да запази живота.
	Възел завързах да запази мощта
	на даровете, подарени от създанията на нощта.

	Нокът черен от бухала мой брат,
	на койота зова сред пустинния прах.
	Бял зъб от алигатор, чедо на водата,
	език от пепелянка, познал и истината, и лъжата.

	На нощната птица и дайте крилете,
	да не я чуят и видят враговете.
	Тъй както плячката не подозира своята съдба,
	преди ноктите да се забият във гърба.

	На брат Койота й дайте хитростта,
	да вижда тя къде се крие опасността.
	На брат Алигатора й дайте способността,
	безмълвно да се слива с околността.

	Но най-вече от сестра-Змия,
	на двойния език талантът дайте й сега.
	Лъжите за чудовищата, истината за добрите,
	във себе си да вярва, както във водите.

	Вървете, духове, сега, молбата изпълнете,
	на русалката с магията си мощна помогнете,
	на злото попречете да завихри водата,
	пазете русалката, и телом, и с душата.
P$
	Когато свърши заклинанието си, Манон се облегна назад. Каза си, че гри-гри ще е достатъчен, че ще опази русалката.
	— Силен го направих — прошепна тя. — Няма жива русалка, която да може да направи по-силен амулет.
	Почти бе успяла да си повярва, когато се появи онзи, измъкна се изпод плетеницата кипарисови клони, само на няколко метра пред Ава.
	Очите на Манон се разшириха. Ръцете й се вкопчиха в облегалките на трона. И тогава блатната кралица, която бе ви дяла не едно и две страшни неща в живота си, запищя.


>	Единайсет

	Главоболието тази вечер бе толкова силно, че Сера се уплаши да не й сцепи главата на две.
	Главата я болеше все по-често и по-силно, но тя не казваше на никого. Те щяха да й кажат да си почине или да я накарат да се прегледа при лекар, а тя нямаше време за това. Имаше твърде много работа за вършене. Трябваше да продължава. Не можеше да предаде съпротивата.
	Плуваше към щаба за среща с най-приближените си. Събираха се в пещерата всяка нощ, за да обсъдят проблемите на изминалия ден.
	— Стегни се — прошепна си, когато вплува в пещерата и поздрави останалите. Нийла, Линг и Бека седяха в далечния край на масата. Дезидерио и Язид бяха в отсамния й край, наведени над картата. Тя хвърли поглед към картата и болката преряза мозъка й както килът на кораб пори водата. Не успя да потисне гримасата.
	Нийла я забеляза.
	— Сера? Какво ти е? — попита тя с очи, пълни със загриженост.
	Сера се насили да се усмихне.
	— Нищо. Схвана ми се мускул в опашката.
	— Ей, Сера — извика я Дез и с жест я подкани да се приближи. — Погледни картата. Трябва да решим къде да нанесем първия удар. Не можем да го отлагаме повече.
	Последното, за което й се говореше на Сера, бе картата и кауритата, които я покриваха. Те бяха причината за главоболията й, причината да не спи от дни.
	— Аз… ъъ, първо искам да прегледам нещо друго, Дез — каза тя и се опита да не обръща внимание на туптенето в главата си. — Линг, как върви търсенето на шпионина? Кажи ми, че си успяла.
	— Де да можех — каза недоволно Линг. — Много от Черните перки пробваха да наредят мозайката. Целият лагер говори за шпионина и за Стрелата на правосъдието. Планът ми ще даде резултат, сигурна съм. Само че ми трябва още време.
	Сера кимна и се опита да прикрие разочарованието си.
	— Ами София и Тотшлегер? Някой да ги е виждал?
	Бяха минали два дни, откакто София, Тотшлегер и още двайсетина Черни перки бяха тръгнали за срещата с неките.
	— Никакви новини — каза Язид, — но това не е причина за паника. Засега. По план трябва да се върнат утре сутринта.
	— Ами Ава и Астрид? — попита Сера. — Някой успя ли да се свърже с тях с конвока?
	— Пробвах няколко пъти днес, но не успях да се свържа — отвърна Линг. — В скалите наоколо има толкова желязо, че ми пречи на заклинанията. Но пак ще пробвам.
	— От дни не съм чувала нито едната, нито другата — притесни се Сера.
	— Ава и Астрид са корави — успокои я Бека. — И са умни. Ще се справят.
	Сера се засмя безрадостно.
	— Добре, освен че Ава е изгубена в блато, пълно с маниаци-убийци, и освен че Астрид е на път да се срещне с краля на маниаците убийци, какви други нерешими проблеми имаме тази вечер?
	— Войници — рече Дезидерио. — Или по-точно, липсата им. Той, заедно с командирите на меертойфелите, се занимаваше с подготовката на гоблинската войска.
	— Гоблините се справят добре на маневрите — каза, — но все още нямаме достатъчно от тях.
	— И как ще оправим нещата? — попита Сера, полагайки усилие изтощението й да не проличи в гласа. Виеше й се свят от умора. А главоболието й се влошаваше все повече. Тя разтърка лявото си слепоочие с надеждата, че останалите няма да забележат.
	— С бежанци — каза Нийла. — Единственото, за което говорят, щом пристигнат, е колко много искат да се върнат в Серулия и да се бият срещу Валерио.
	Беше започнало да се разчува за базата на Черните перки на север и много миромарци бягаха към Каргьорд. Само днес бяха пристигнали двеста души. Нийла отговаряше за посрещането им, осигуряването на подслон и храна. Беше ги настанила в казармите под защитния гъсталак от тръни Дяволска опашка, който се носеше над лагера. Наложи се да премести няколко войници на палатки, за да има място за бежанците.
	— Може да не ни стигнат. Може да се наложи да поискаме още войници от Гулдемар — възрази Дезидерио.
	Сера направи гримаса. Веднъж бе преговаряла с неотстъпчивия вожд на гоблините и преживяването не беше сред най-приятните. Идеята да се върне в двореца в Скагхауфен не й допадаше.
	— Трябват ни и още оръжия — добави Дез. — Дори и със сделката с неките, пак не ни стигат. Не и ако решим да въоръжим всички новодошли. И муниции ни трябват.
	— Толкова лесно ще решим проблема с мунициите, ако открием магмена жила — гневно рече Язид. — Има два потънали кораба четири левги на изток. Ако разтопим само единия корпус, ще получим няколко хиляди стрели и харпуни.
	— Гоблините са велики металурзи. Могат да вдигнат леярна за нула време — добави Дез.
	— Бека, извадихте ли късмет с лавата? — попита Сера.
	— Не — отвърна тя. — Съжалявам. Няколко екипа гоблини работят денонощно, но досега не сме попаднали на нищо.
	— Как вървят строителните проекти?
	Бека разви едно голямо руло водораслов пергамент на масата. Върху него бе направила схема на новите казарми, на лазарета и на училището с уточнения на какъв етап е строителството на всяка сграда. Обясни всичко с подробности на Сера и другите. След половин час свърши.
	— Бека, захванала си се със страшно много неща. Не можеш ли да прехвърлиш част от работата на някой друг? — попита Сера, без да сваля поглед от схемата.
	Бека поклати глава.
	— Ще се справя, Сера.
	— Но, Бека…
	— Сериозно. Всичко е наред — настоя тя. Гласът й прозвуча остро.
	Сера вдигна очи, стресната от тона й. Видя, че под очите на Бека тъмнеят сенки и че бузите й са хлътнали.
	Нещо не е наред. Нещо повече от прекалено многото работа, помисли си Сера, разтревожена за приятелката си. Знаеше, че трябва да дръпне Бека настрана и да се опита да разбере какво става с нея, но не можеше. Вече дори не можеше да мисли свързано. Трябваше да излезе оттук.
	— Приключихме ли? — попита Дез. — Защото трябва да обсъдим и войските на Валерио, и Южното море, и…
	— Дез, не мога. Не сега. Аз… — започна тя.
	— Сера, налага се — прекъсна я Дез. — Трябва да вземем решение.
	Не, помисли си в паника Сера.
	— Дез е прав, Сера — каза Язид. — За това, че трябва да се подготвим. Не за това къде трябва да нападнем.
	Дез изсумтя. Хвърли поглед на Язид, после събра всички пергаменти от масата и ги остави на пода, за да може Сера да вижда по-добре картата. Веднага щом погледът й падна върху нея, поредният пристъп на болка проряза черепа й.
	— Имаме двама врагове — Валерио и Абадон — започна Дез — и не можем да се бием с двамата едновременно. Всички го знаем. Трябва да решим…
	Яз го прекъсна.
	— Човече, стига де! Няма какво да решаваме. Всичко е толкова ясно: трябва първо да се справим с Абадон!
	Бека го стрелна с поглед. Нийла също. И двете изглеждаха изненадани от грубостта му. После обърнаха глави към Сера, в очакване тя да каже нещо. Но Сера не каза нищо, защото почти не беше чула и Язид, и брат си. Очите й бяха залепнали за картата. Обходиха кауритата, които обозначаваха войските на чичо й, и конусовидните охлювни черупки, които обозначаваха нейните сили. Черупките й приличаха на шахматни фигури — царе, царици, коне, пешки. Сякаш й се подиграваха, сякаш й казваха, че тя е законната кралица на Миромара, но Валерио контролира дъската.
	Нийла не сваляше очи от Сера, умолявайки я с поглед да поеме ръководството. Когато това не стана, Нийла проговори.
	— Ей, Яз — каза тя, — всички сме уморени и напрегнати, но не е нужно да се държим грубо.
	— Знам, знам — каза Язид и вдигна ръце. — Просто с Дез дни наред спорим по въпроса. И двамата сме изнервени. Особено аз. Извинявай, Дез. Давай.
	Дез кимна.
	— Както казвах, Валерио е най-големият ни проблем. Той е реална опасност. Ездачите му на смъртта и в момента нападат нашите войски всеки път, когато излязат в открити води. Въпрос на време е да нападнат лагера и тогава…
	— Но Абадон… — започна Язид.
	— Е погребан под полярните ледове! — викна Дез, явно раздразнен от поредното прекъсване.
	— Кхъм, братче? — рече Яз. — Не знам дали си чул, обаче ледовете се топят. А чудовището започва да се събужда. И като се прозее и протегне, ще си вдигне чудовищния задник от леглото и тогава Валерио ще ти се стори направо гупа в сравнение с него.
	Дез изгуби контрол.
	— Отвори си очите, Яз! — кресна той и посочи кауритата. — Погледни войските на Валерио — навсякъде са! Никога няма да стигнем до Южното море. Няма дори да успеем да излезем от Атлантика!
	— Ще успеем! Можем да ги заобиколим! — извика в отговор Язид.
	Дезидерио вдигна ръце.
	— А да ни кажеш как?
	— Ще измислим нещо! Това правят командирите. Трябва първо да победим Абадон. Ако Орфео го освободи, Валерио изчезва. Изчезва Серулия, Миромара и ти, и аз. Знаеш го. Толкова мразиш чичо си, че омразата те заслепява и не можеш да видиш фактите: Абадон е по-голямата заплаха!
	Двамата си крещяха в лицата. Гласовете им кънтяха в ушите на Сера. Тя знаеше, че трябва да каже нещо, но не можеше да откъсне поглед от черупките.
	Тези черупки са животи. Толкова много животи, помисли си тя.
	Накрая Линг сложи пръсти в устата си и изсвири пронизително. И Дез, и Язид се стреснаха. Спряха да викат и се обърнаха към нея.
	— Извинете, че ви пръснах тъпанчетата, момчета — рече тя, — но не бива да забравяме, че тук всички играем в един отбор. Може би трябва да си починем.
	— Не можем да си почиваме — каза Дезидерио. — Нямаме време. Чичо ми става все по-смел. Засадите са все по-близо до лагера.
	— Разбирам те, Дез — каза Линг, — но може би и Сера трябва да се изкаже. Сера, ти какво мислиш? Сера? Сера?
	Сера вдигна глава.
	— Какво мисля ли? — повтори тя. — Мисля, че чичо ми не го интересува колко хора ще избие. В това е силата му. Мен ме интересува. И това е слабостта ми.
	— Сера, слушай… — започна Дезидерио.
	— Не, Дез, ти слушай. Ти и Яз… вие двамата искате от мен да дам заповед за начало на войната, но аз не мога — каза тя дрезгаво. — Войната отнема животи — не само животите на войници, но и на невинни цивилни, които се оказват на бойното поле. Щом обичам поданиците си, как бих могла да дам заповед, която ще превърне децата в сираци? Как бих могла да отнема синовете и дъщерите на родители? Как? Някой ще ми каже ли?
	Сера почака, но никой не отговори.
	— Мислех, че съм се научила как да водя, но не съм — каза тя. — Защото не мога да направя онова, което искате. Не мога.
	Дезидерио заплува към сестра си. Прегърна я нежно през раменете.
	— Шшт, Сера. Изтощена си, това е всичко. Иди поспи. Утре сутрин нещата ще изглеждат по-добре. Ще видиш.
	Сера кимна унило. Стана и заплува към изхода, макар да знаеше, че няма да заспи.
	Ще плувам към казармите, за да ги зарадвам — помисли си тя. — После ще обиколя лагера. Може би глътка прясна вода ще ми се отрази добре.
	Дез и Нийла изплуваха с нея от пещерата. Когато тя тръгна, те останаха, загледани след нея, и двамата с неспокойни лица.
	Акустиката около пещерата седалище бе странна — вдлъбнатините в скалите улавяха звука, а самите скали, стърчащи тук и там из целия лагер, си го предаваха една на друга във всякакви посоки. Докато се отдалечаваше, Сера чуваше какво си говорят за нея най-добрата й приятелка и брат й.
	— Ще се оправи — каза Дезидерио. — Просто има нужда от почивка. Утре сутринта ще вземе решението.
	— Не, няма — рече Нийла. — Сърцето й няма да го допусне. Не иска да се превръща в причина за смъртта на невинни хора.
	Дезидерио не отговори веднага. После с натежал глас, толкова нисък, че Сера едва го чу, той каза:
	— Няма избор, Нийла. Трябва да намери начин. Ако не успее, всички ще умрем.


>	Дванайсет

	„Утре сутрин нещата ще изглеждат по-добре.“
	Думите на Дезидерио кънтяха в обхванатото от главоболие съзнание на Сера.
	— Дали? — запита се тя.
	Бяха се променили, всички те — Нийла, Линг, Бека, Астрид, Ава. Бяха пораснали. Тя също, знаеше го. Беше преодоляла много болезнени предизвикателства, откакто майка й бе убита, но това — да прати бойците си на война, май щеше да я победи.
	Тя се проваляше. Проваляше се в изпълнението на задълженията си, проваляше народа си и самата себе си и осъзнаването на това бе хвърлило Сера в отчаяние. Чувстваше се така изгубена, така нещастна, че просто плуваше напред, без да обръща внимание на посоката. Покрай пещери, покрай скали, покрай туфи водорасли. През северната порта.
	Почти час след като бе тръгнала от щаба, смразяващият кръвта вой на риби-кучета стресна Сера и я изтръгна от мрачните й мисли. Тя се огледа и видя, че е стигнала до източния край на лагера, отвъд защитния гъсталак от тръни, в едно пусто кътче от морското дъно, осеяно с редки водорасли и камънак.
	Теченията се носеха печално между камъните, водите бяха много по-студени тук, отколкото в лагера. Сера потръпна и вдигна яката на куртката си, готова да се обърне и да заплува към топлия лагер. Но преди да го направи, дочу гласове. Идваха иззад една голяма скала, покрита с четинести червеи.
	Говорещите също я чуха.
	— Кой е там? — извика рязко един от тях.
	Сера си опита да заплува назад, без да вдига шум.
	— Говори мичман Адамо от съпротивата на Черните перки! Покажи се! Веднага! Иначе ще дойда аз и ще летят стрели.
	Сера изпадна в паника. Не можеше да допусне някой да я види в такова състояние. Предполагаше се да вдъхновява бойците, не да ги тревожи.
	— Казах да се покажеш!
	Изплашената Сера набързо изпя илюзио с надеждата да превърне медночервената си коса в черна и зелените си очи в сини. Благодарение на пълната с желязо скала обаче се оказа с черни очи и синя коса.
	— Няма да потретвам! — заплаши я гласът.
	Сера чу как невидимият мъж зареди арбалета. Изплува иззад скалата с вдигнати ръце.
	— Всичко е наред. И аз съм Черна перка — каза тя.
	Един мъж с посребряла коса, с грубовато, брадато лице, се бе прицелил в нея с арбалета си. На униформата му бе избродирано „Адамо“. Другите двама — един по-млад мъж и един женски гоблин, също бяха вдигнали оръжията си.
	— Ако си една от нас, защо се промъкваш из лагера посред нощ? — поиска да знае Адамо, измервайки с поглед униформата й.
	— Не се промъквах. Аз… просто не можах да заспя, затова излязох да поплувам.
	— Откъде си?
	— От Серулия.
	— Авантюристка, а? — рече Адамо и огледа синята коса. — Как ти е името, русалке?
	— Сера — отвърна тя, без да помисли. После бързо добави фамилия. — Ларейн*.
	[* От фр. La Reine — кралицата. — Б.пр.]
	— Не ми звучи като серулианско име — рече Адамо и присви очи.
	— По майчина линия съм серулианка — бързо излъга Сера. — Родът на баща ми е от западните води. Край бреговете на франция.
	— Предполагам, че това обяснява нещата — каза Адамо и свали оръжието. Същото направиха и другите двама. — Седни да се стоплиш — рече той и кимна към подводния огън. — Тъкмо свършихме с патрула. Не можахме да заспим. Решихме да се разходим да потърсим храна.
	— Благодаря — рече Сера.
	Адамо каза на Сера, че първото му име е Салваторе. По-младият се представи като Енцо Лендзи, а гоблинката каза, че се казва просто Сньофте. Направиха й място край огъня. Когато тя седна, Енцо взе нож и парче дърво. По земята около него бяха разхвърляни късчета дърво. Сера си даде сметка, че беше дялкал дървото, преди тя да нахлуе. Тя погледна каква фигура дялкаше и сърцето й се сви: беше тюлен.
	Познаваше и друг мъж, който обичаше да дялка дърво. Веднъж й беше направил миниатюрен октопод. В градините на кралския дворец в Серулия. Докато гледаше как работи Енцо, така остро усети липсата на Махди, че я заболя.
	Сньофте сръчка Сера и я извади от унеса й. Гоблинката й подаде купа, плетена от водорасли. Беше пълна с едри, сочни яйца от сепия.
	— Хапни си. Намерихме ги под едни скали.
	Сера взе един грозд яйца и ги лапна. Сладките, но и леко солени яйца се пръснаха, когато ги сдъвка.
	— Ммм — рече тя, без да спира да яде. — Много са вкусни. Благодаря.
	— Доста по-добре са от оная змиорча яхния — заяви Салваторе. Сега и той седеше край огъня.
	— Кълна се във Велдиг, ако се наложи да изям още една купа от тази помия, ще повърна — оплака се Сньофте.
	Сера знаеше, че Велдиг е гоблинският бог на войната. Вътрешно се присви, почувства се виновна, че не може да снабди войските си с по-хубава храна.
	Сньофте поклати глава.
	— Дойдох, защото Гулдемар ми заповяда — рече тя. — А вие тримата — тя кимна към Салваторе, Енцо и Сера — сте тук доброволно.
	Гоблинката се засмя.
	— Skøre tåber — рече на своя език. Откачени глупаци.
	— Да, доброволец съм — сухо каза Салваторе. — По онова време си мислех, че има неща, за които си струва да умреш — за родното кралство, за родния град, за владетеля. Вече не съм толкова сигурен.
	Унинието на Сера се задълбочи, докато слушаше Салваторе и Сньофте. Не беше в състояние да се изправи пред перспективата да праща на смърт верни воини — воини, които вярваха в битката. Да прати на смърт войници, които вече не вярваха в каузата, беше още по-лошо.
	— Седим тук ден след ден, оцеляваме на змиорки, едва-едва, а ездачите на смъртта все повече се приближават — каза Сньофте. — Ние трябва да устроим засада на тях. Да ги избием и да набучим главите им на копия. Покрай портите на лагера.
	— Съвсем вярно — рече Салваторе и изплю хапка водорасли за дъвчене в огъня. — Серафина обаче никога няма да го направи. Твърде е слаба. Твърде неопитна. Тя е просто пешка в играта на чичо си.
	Сера имаше чувството, че я зашлевиха. Инстинктивно понечи да се защити.
	— Серафина не е чак толкова зле — възрази тя, неспособна да скрие оправдателната нотка в гласа си. — Чух, че много обичала поданиците си.
	Салваторе изсумтя. Буйните му вежди се вдигнаха нагоре.
	— Обич? На кого му пука за обичта? Аз съм гладен. Студено ми е. Трябват ми стрели и храна, не обич — презрително каза той. — Обичта нищо не значи за мен.
	Енцо, който не бе продумал досега, вдигна поглед от дървото.
	— За мен значи нещо — тихо каза той. — Тя е причината да съм тук.
	Салваторе размаха пренебрежително ръка пред него и изплю още една хапка водорасли в пламъците.
	Енцо се обърна към Сера.
	— И аз съм от Серулия. От фабрата.
	Сера кимна. Добре познаваше квартала. Там живееха занаятчиите на Серулия.
	— В нашето семейство всички сме дърводелци — продължи Енцо с горда, но тъжна усмивка. — Събираме греди от потънали кораби, ровим по брега за плавей. После правим от дървото красиви предмети — статуи, маси, рамки. — Усмивката му помръкна. — Вече не правим красиви предмети. Сега правим приклади за арбалети и дръжки за кинжали. Дядо ми, баща ми… те не искат да го правят, но нямат избор, Валерио така е заповядал. Чичо ми отказа… — Енцо замълча за няколко секунди, в плен на емоциите, после продължи — … и го отведоха.
	— Съжалявам, Енцо — каза Сера. Сърцето я болеше за него. — Предполагам, че си дошъл, за да не изпълняваш заповедите на Валерио.
	— Не — отвърна Енцо предизвикателно. — Измъкнах се една нощ през градските порти, докато стражът бе с гръб към мен. Дядо ми и баща ми не могат да се бият. Твърде стари са. Синовете ми са твърде малки. Но аз мога да се бия. И ще го направя. Затова съм тук. Защото предпочитам да умра, биейки се за тях, отколкото да живея и да гледам как страдат.
	Салваторе скръсти ръце. Взря се във водата.
	— Може и да има неща, за които си струва да умреш — рече той грубовато.
	— Не, Салваторе — възрази Енцо. — Не неща. Само едно нещо: семейството.
	Когато думите се отрониха от устните на Енцо, болката най-сетне спря — болката в главата и в сърцето на Сера.
	По-рано бе попитала брат си и приятелите си как да изпрати хората си на война. Как да дам тази заповед? Някой може ли да ми каже? — бе умолявала тя.
	Сега някой й беше казал.
	Благодаря ти, каза тя безмълвно на дърводелеца. — Дължа ти повече, отколкото някога ще разбереш.
	Тя се изправи, готова да се прибере и да си почине, после да започне отново на следващия ден. Тъкмо се готвеше да пожелае лека нощ на останалите, когато лагерът се огласи от протяжен, пронизителен звук. Той заглъхна, после пак се извиси.
	Сньофте изруга.
	— Сирената! — извика тя и скочи на крака.
	Енцо също скочи и пъхна ножа в ножницата на колана си.
	Не — помисли Сера. — Не може да бъде.
	— Хващайте си оръжията, деца — мрачно каза Салваторе. — Май ни нападнаха.


>	Тринайсет

	Сера плуваше по-бързо от всякога.
	Стрелна се през водораслите, покрай скалите обратно към центъра на лагера. Салваторе, Енцо и Сньофте я следваха по опашката.
	Докато плуваше, Сера развали илюзиото.
	— Това… — чу Салваторе да вика отзад.
	— Да! — отговори му Сньофте. — Тя е! Серафина!
	В края на лагера цареше убийствен хаос и ездачите на смъртта се възползваха от това. Морски хора и гоблини се втурнаха извън трънливата защита над лагера, за да търсят враговете в мрака. От водите горе полетяха стрели. Изплашени цивилни пенеха водата с опашки от бързане да се приберат под трънака. Сера чуваше виковете на изплашени майки и детски плач. Навсякъде около нея проблясваха илюминати, изпети набързо — отляво, отдясно, понякога директно в лицето й, което я заслепи. Тя се снижи и започна да мига бързо, за да си възстанови зрението. Едва избегна сблъсъка с няколко скали, палатки и други Черни перки. Трябваше да намери оръжие, без оръжие от нея нямаше никаква полза.
	— Вкарайте всички под Дяволската опашка! Бързо! — извика някой.
	— Цивилните в пещерите! — викна друг. — Заклинателите на портите!
	— Лекари в южния сектор! Имаме паднали войници!
	— Дез, Яз… къде сте? — развика се Сера. — Нийла! Линг! Бека!
	Никой не й отговори.
	Една стрела се заби в гърдите на Черната перка до нея. Той умря, преди да е паднал на дъното.
	Сера се гмурна към тялото. По-късно щяха да отдадат почит на загиналия. В момента й трябваше оръжие. Тя разкопча колана с муниции от кръста му, закопча го на своя кръст и после вдигна арбалета от безжизнените му ръце.
	Нападателите стрелят отгоре и от околностите на лагера. Навсякъде са! — каза си тя. Паниката заплашваше да я завладее.
	Спри, Сера — каза си. — Мисли. Разбери какво става. Тя затвори очи. Заслуша се. Завъртя се в кръг. Ушите й й казаха, че по-голямата част от шумотевицата идваше зад гърба й, от южната част на лагера. Тя се завъртя и се стрелна натам. След няколко секунди чу гласа на брат си.
	— Арбалетите на южната порта! — викаше той. — Харпунджиите, пазете защитната покривка!
	— Дезидерио, какво става? — извика Сера, доплувала до него.
	— Ездачи на смъртта! Нападнали от засада София и нейните хора в Тъмноприливните плитчини! — отвърна той. — Черните перки се спасили с бой и си проправили път до лагера, но ездачите на смъртта тръгнали след тях.
	— Колко са?
	— Най-малко стотина. Повечето са пред южната порта.
	В сърцето на Сера изгря надежда. Черните перки многократно превъзхождаха ездачите на смъртта по численост.
	Сякаш прочел мислите на сестра си, Дез каза:
	— Можем да ги победим, но ни трябва светлина. — После той заплува напред с викове. — Заклинатели! Пуснете светлините! Веднага!
	Сера се стрелна към южната порта с вдигнат арбалет. Пред очите й се разкри ужасяваща гледка. Телата на поне двайсетина Черни перки бяха пръснати по дъното. Между тях лежаха мъртви морски коне. На самата порта ездачи на смъртта с вдигнати щитове стреляха по Черните перки, които я пазеха.
	Някои от пазачите на портата бяха легнали по корем на дъното, с лакти, опрени в пясъка, за да застопорят арбалетите си. Други стреляха иззад скали. Сера видя, че неколцина се бяха прикрили зад каруци, някои изправени, други съборени.
	Каруците! — помисли тя. — София е успяла да ги докара!
	Сера ги преброи бързо. Бяха девет. Това значеше, че ездачите на смъртта са спрели само една каруца с оръжия. Слава на боговете!
	Една стрела изсвистя покрай Сера и пропусна главата й на сантиметри. Тя се скри зад една скала. Останала без дъх, с бясно препускащо сърце, Сера зареди оръжието си, надникна навън и започна да стреля.
	Миг по-късно над лагера изгря светлина. Заклинателите бяха успели да изпеят огромна илюмината.
	Още Черни перки, щом вече бяха в състояние да виждат враговете си, се присъединиха към битката. Изведнъж пронизително изсвирване проряза въздуха и ездачите на смъртта се отдръпнаха. Със скоростта на акули, те заплуваха назад, метнаха се на гърбовете на морските си коне и изчезнаха в нощта.
	Нападение свърши така внезапно, както бе започнало.
	Двама пазачи забързаха към портите, затвориха ги и ги заключиха. Група харпунджии доплуваха до пазачите и ядно настояха да отворят портите. Искаха да подгонят нападателите. И Сера изплува от прикритието си и ги спря.
	— Може да е клопка — каза тя. — Може отвън да чакат още ездачи на смъртта и да ни дебнат. Свалете оръжията. Помогнете на ранените. Съберете мъртъвците.
	В този момент се чу вик за помощ от една от преобърнатите каруци. Харпунджиите заплуваха натам. Всички заедно хванаха каруцата и я изправиха.
	Изпод нея изплува насинена, окървавена русалка. Залиташе и се олюляваше. Очите й гледаха изцъклено.
	— София! — викна Сера и заплува към нея. Хвана приятелката си за раменете. — Погледни ме, Соф. Концентрирай се.
	Очите на София срещнаха тези на Сера. Тя поклати глава сякаш в опит да я проясни. Погледът й се изостри.
	— Дойдоха бързо — промълви тя. — Стигнах до портите, но един ми простреля кобилата. Тя полудя… започна да хвърля къчове. Влязохме, но каруцата се обърна. Аз не… Не помня… — очите й се разшириха. — О, богове, Сера. Тотшлегер.
	В същия момент един от лекарите, Анри, доплува до тях. Веднага се захвана да превързва раната на челото на София, но тя го отблъсна.
	— Открий Тотшлегер, моля те — рече тя. — Застреляха го. Аз съм добре! Добре съм! Иди намери Тотшлегер!
	Сера осъзна, че приятелката й е в шок и скоро ще изпадне в истерия. Опита се да я успокои.
	— Всички е наред, Соф. Ще го открием. Някъде тук е. Лекарите ще му помогнат.
	Сера преметна ръката на София през раменете си. Двете заплуваха напред.
	— Някой виждал ли е Тотшлегер? — провикна се Сера.
	Навсякъде имаше трупове. Във водата се издигаха струйки кръв. Воплите на ранените ехтяха покрай скалите. Лекари се стрелкаха напред-назад, понесли носилки и превръзки.
	Сера продължи да търси с надеждата да зърне лицето на Тотшлегер сред живите, но не го откри. Тъкмо щеше да се откаже, когато чу някой да я вика. Анри.
	— Тук е! — Той замаха към Сера.
	Сера и София се втурнаха към него. Видяха Тотшлегер да лежи по гръб на дъното. Очите му бяха затворени. В гърдите му зееше огромна рана, червена и противна. На Сера й се сви сърцето от ужас. Никой не може да оцелее с такава рана, помисли си тя.
	Страховитият гоблин едва дишаше. Анри бе коленичил в пясъка до него. Наоколо се бяха събрали гоблини и морски хора.
	— Той… — започна Сера, с надежда въпреки онова, което виждаше.
	Анри поклати глава. София се разплака.
	— Той се би толкова смело, Сера. Само благодарение на него успяхме да се измъкнем. Аз съм виновна! — хлипаше тя. — За всичко съм виновна аз!
	Сера прегърна София.
	— Не си виновна, Соф — изсъска тя. — Чуваш ли ме? Валерио е виновен. Той е виновен!
	Един гоблин приближи събраните около Тотшлегер хора и гоблини и започна грубо да си проправя път през тях, за да стигне до ранения. Беше Гарстиг, командирът на гоблинските войски.
	— Din dumme, dumme fols — рече той пресипнало и коленичи в пясъка до Тотшлегер. — Kun et ryk som du kunnefá sig selv skudt.
	Сера си преведе думите му наум. Ти, глупав, глупав тъпако. Само кретен като теб може да се остави да го застрелят.
	Гарстиг взе ръката на бойния си другар в своята, без да се интересува, че е обляна в кръв.
	Тотшлегер отвори очи.
	— Гарстиг, глупако. Твоето лице ли ще е последното, което ще видя? Боговете да ми помагат. По-грозен си от риба сопол и смърдиш по-зле от развалено моржово сирене.
	Гарстиг се изкиска.
	— Голям си сладкодумник, открай време си си такъв, още откак се запознахме на първия ден във военното училище.
	— Добре си прекарахме, стари приятелю. Нали? — рече Тотшлегер и се опита да се усмихне.
	Гарстиг кимна.
	— Помниш ли, когато се надбягвахме с морски коне през пазара в Скагхауфен? Как паднах и забих глава в кошница блатни пъпеши. Още имам белег — добави той с гордост и посочи назъбения белег на слепоочието си. — Имам и няколко по гърба от вилата на фермера.
	Усмивката на Тотшлегер се разшири.
	— Помниш ли първата ни битка? — попита Гарстиг. — Бихме се с ония смрадливи фойеркумпели, дето се бяха промъкнали през границата. С доста хубавки рани ги изпратихме обратно. После цяла нощ празнувахме. Кой прекали с räkä-та? И после три дни повръща?
	Тотшлегер се засмя, но смехът се превърна в болезнена, мъчителна кашлица. От ъгълчето на устата му се проточи струйка кръв. Гърдите му започнаха да се издигат и спускат пресекливо.
	— Гарстиг, кажи… — промълви той. Думите излизаха от устата му с усилие. — Кажи думите… моля те.
	Гарстиг стисна ръката на приятеля си.
	— Разбира се, че ще ги кажа. И Велдиг ще ме чуе, не се тревожи. Ще се озовеш във Фир преди звездите да са избледнели — каза той.
	Очите на Сера се напълниха със сълзи. Знаеше, че Фир е гоблинската дума за подземния свят. Всички гоблини, без значение от кое племе бяха, вярваха, че след смъртта им, Велдиг, богът на войната, взима най-храбрите сред тях и ги води в тройната си зала във Фир, където да се бият и да пируват за вечни времена.
	Кръвта вече капеше от брадичката на Тотшлегер. Вече не можеше да говори. Дишането му се ускори и се накъса. Няколко мига светлината в очите му горя по-ярко от огъня в гоблинска пещ. После помътня и изчезна.
	Гарстиг внимателно склопи очите му. Сълзи, черни и гъсти като нефт, се лееха по бузите му. Той изрева от мъка, после отметна глава назад и се обърна към бога си.
	— Чуй ме, велики Велдиг! — извика той. — Аз, Гарстиг, казвам думите за Тотшлегер от меертойфелите! Той беше безстрашен боец, храбър и верен! Беше чест за вожда си и за племето си! Възнагради смелостта му! Отнеси духа му във Фир и го покани на трапезата си!
	Когато думите на Гарстиг отлетяха във водата, лицето на Тотшлегер, което се бе сгърчило от болка, се отпусна и омекна.
	Гарстиг сведе поглед към приятеля си.
	— Отиде си — рече той тъжно. — Най-добрият ми приятел… отиде си.
	Гласът му пресекна на последната дума и Сера почувства как в сърцето й се забива невидим нож. Непоносимата скръб на Гарстиг й припомни всички онези, които самата тя бе изгубила — родителите си, Вража, Таласа, Фосегрим, дук Армандо. Бяха толкова много. Помисли си за всичко, което бяха изгубили поданиците й и всички други морски хора из световните води. Всичко това заради Валерио.
	— Анри — каза тя, — заведи София в лазарета.
	— Не, Сера, няма нужда — възрази София. — Искам да остана. Искам да помогна.
	— По-късно, Соф. След като лекарите ти зашият раната. — Тя целуна приятелката си по бузата. — Тази нощ ти спаси много животи, както и оръжията ни. Благодаря ти.
	Анри поведе София към лазарета. Линг профуча покрай тях. Сера я повика.
	— Как са другите? — попита Сера.
	— Всичките са живи.
	— Слава на боговете — рече Сера. — Събери ги и ги заведи в щаба.
	— Сега ли, Сера? Трябва да се погрижим за ранените и да погребем загиналите.
	— Знам, но това не може да чака.
	Сера заплува към пещерата щаб, покрай плачещи деца и ранени родители и в гърдите й се надигна гняв като убийствена приливна вълна. Тя бе законният владетел на Миромара, но вместо нея управляваше злонамереният й чичо. Той я движеше по цялата дъска. Единственото, което тя правеше досега, бе да се опитва да остане на един мах пред него.
	Досега.
	Тази нощ Валерио бе допуснал грешка със страхливата си атака. Беше й дал ход.
	И тя щеше да го изиграе.


>	Четиринайсет

	Най-доверените хора на Сера пристигнаха в пещерата един по един. Бяха в шок, изтощени от битката, ужасени от гледката на ранените и убитите си друтари Черни перки. Язид бе получил стрела в опашката. Дез имаше порезна рана на челото. На бузата на Нийла се разливаше огромна синина.
	Сера ги погледна и сърцето я заболя заради всичко, което бяха преживели, и всичко, което тепърва им предстоеше. Тя се готвеше да предприеме важен ход и щом го направеше, нямаше да има връщане назад.
	Тя изчака, докато всички седнаха, и заговори без каквото и да е встъпление.
	— Досега Валерио използваше шпионина си в своя полза. Днес видяхме поредния пример за това. Шпионинът му е казал откъде ще минат София и Тотшлегер и кога. Дойде ми до гуша. Сега е мой ред. Сега аз ще използвам неговия шпионин в своя полза.
	— Как — попита Линг.
	— Реших, че първо ще заминем за Южното море, за да убием Абадон. Дез, уважавам мнението ти, но съм съгласна с аргументите на Язид. Без чудовището, Орфео може да бъде победен. Без Орфео, ще можем да победим Валерио. — Сера млъкна, за да им даде възможност да обмислят думите й. — Затова искам всички вие да разпространите из лагера съобщението, че първо ще нападнем Серулия. Кажете на всички, че толкова съм се разгневила от засадата, организирана от чичо ми, че съм поискала веднага да му отмъстя.
	— Чакай, Серулия ли? — обърка се Бека. — Нали току-що каза, че тръгваме за Южното море?
	— Бекс, човече… заблуда на противника! — мило каза Язид.
	Сера кимна.
	— Точно така.
	Дезидерио преплете пръсти и опря брадичка в тях. Взря се в сестра си. Сера бе избрала да не го послуша. Дали щеше да подкрепи решението й?
	— Чичо ни не е глупак. Какво те кара да мислиш, че ще повярва на измамата? — каза той най-сетне.
	— Защото мисли мен за глупачка — отвърна Сера. — А това е именно импулсивното действие, което бих предприела.
	— С това не мога да споря — призна Дез.
	— Когато шпионинът сред нас каже на Валерио, че тръгваме за Серулия — обясни Сера, — Валерио ще заповяда на войските си да се изтеглят от Атлантика и от Южното море и да се върнат в града, за да го защитават.
	Линг се наведе напред в стола си.
	— Което ще ни разчисти пътя до Абадон — каза тя развълнувано.
	— Точно — каза Сера. — Въпроси?
	— Да, голям — отвърна Дезидерио. — По-рано тази вечер ти ни каза, че не можеш да пратиш войници на бойното поле, знаейки, че някои от тях ще умрат. Сега се готвиш да пратиш войските в Южното море. Много от тях няма да се завърнат. Как така си промени мнението?
	Сера си пое дълбоко въздух. Въпросът на Дез отекна в съзнанието й. Имаше и други въпроси. Толкова много и всичките без отговор.
	Беше ли достатъчна любовта? Беше ли тя по-силна от жестокостта на чичо й, от жаждата му за власт, от омразата му? Беше ли по-силна от страха? От смъртта?
	Сера знаеше, че никога няма да успее да намери отговорите на тези въпроси, ако не предприеме този ход.
	— Защото дойде моментът, Дез — каза тя накрая.
	— Моментът за какво?
	— Моментът да започна да играя играта на чичо си като царица, а не като пешка.


>	Петнайсет

	Астрид се втренчи в роклята. Беше най-великолепната дреха, която бе виждала някога. От черна морска коприна, обшита с късчета шлифован черен кехлибар по деколтето и подгъва. Дългите ръкави завършваха със заострени върхове, в кръста бе стеснена, а полата бе дълга и пищна.
	— Подарък за вас. От господаря — каза прислужницата, която остави роклята на леглото на Астрид. — Вика ви в градината и би желал да я облечете.
	— Може би някой друг път — каза Астрид. Роклята беше красива, но непрактична. Собствените й дрехи щяха да й свършат по-добра работа, ако се наложеше да се бие. Или да бяга.
	— Но вашите неща са износени и мръсни — рече прислужницата, удивена от отказа на Астрид.
	— Нищо ми няма.
	Прислужницата поклати глава. Заплува към Астрид.
	— Не може да отидете при господаря, облечена с такива мръсни…
	Астрид сложи ръка на дръжката на меча си.
	— Казах, че ми няма нищо.
	Прислужницата замръзна.
	— Той може да е твой господар, но не и мой — каза Астрид.
	В гласа й звънна предупреждение. Не беше дошла да си създава нови приятелства.
	— Много добре — сковано рече прислужницата. — Оттук, моля.
	Тя се обърна и заплува навън. Астрид я последва.
	Беше хапнала набързо с Орфео вчера, веднага след като бе пристигнала в Дома на сенките. Докато бяха заедно, Астрид се бе опитала да го накара да й каже защо я е повикал при себе си, но той бе избегнал отговора.
	— Всяко нещо с времето си — бе казал. — Късно е, а ти идваш отдалече. Време е да си починеш.
	Беше махнал с ръка и до Астрид се бе появила прислужница, която я придружи до стаята й.
	Там тя бе седнала на един стол, напрегната, наострила уши за всеки шум и бе седяла така почти до зори, когато най-сетне се беше предала пред нуждата на тялото си от сън. Беше се събудила няколко часа по-късно и веднага бе забелязала, че някой е влизал в стаята й: на една масичка стоеше поднос със закуска, а на леглото бе сложена роклята от морска коприна.
	Астрид бе скочила от стола, бясна на себе си за това, че си е позволила да се отпусне. Можеше да я убият в съня й.
	— Но не те убиха — каза си тя. — Орфео, изглежда, не иска да умреш. Поне засега.
	Беше си изяла закуската и тогава бе дошла прислужницата, за да я отведе при Орфео. Този път Астрид щеше да го накара да й каже защо я е повикал.
	Докато плуваха, тя се оглеждаше — безмълвни прислужници, до един облечени в абаносовочерни дрехи от морски лен, завеси с цвят на нощ, веещи се от течението, ъгли и чупки по обсидиановите коридори.
	След няколко минути стигнаха до двойка сводести врати. Прислужницата ги отвори и протегна ръка напред в покана. Астрид преплува през вратите и се намери в заграден двор. Градините — обширни, безупречно поддържани и напълно черни, изцяло подхождаха на останалата част от двореца.
	Абаносови морски рози, пърхащи четинести червеи, горгони, водорасли, корали и анемони растяха върху среднощно черна базалтова плоча. Когато Астрид заплува между растенията в търсене на Орфео, между скалите се стрелнаха няколко змиорки с цвят на оникс. Над главата й се носеха манти, безшумни като сенки. Появиха се десетина морски дяволи, наричани и риби-въдичари, чиито светещи месести израстъци на главата ги караха да приличат на живи фенери.
	— Тук, в Дома на сенките, черното е новото черно — измърмори Астрид под носа си.
	Откри Орфео приклекнал до туфа водорасли да ги подрязва. До краката му имаше кошница от морски овес. Беше с гръб към Астрид.
	Как се поздравява психопат-убиец? — запита се тя, преди да реши да подходи по обичайния начин.
	— Добро утро, Орфео.
	Орфео се обърна с усмивка.
	— А, Астрид! Добро утро! — каза той и се изправи. — Надявам се, че си спала добре?
	— Прилично — каза Астрид предпазливо.
	— Sargassum fusiforme — каза той, хванал стръкче водорасло в ръка. — Помага в лечението на гниене по перките. Една от бичите ми акули е в доста тежко състояние.
	Астрид се готвеше да попита защо гледа бичи акули, едни от най-свирепите морски хищници, но после реши, че май предпочита да не знае.
	Орфео прибра стръкчето в кошницата.
	— Едно време бях лечител — обясни той. — Много отдавна. Намествах кости. Изтеглях възпалението от рани. Свалях температура. Лекувах всякакви болести. Но не можах да спася единствения човек, който значеше всичко за мен.
	— Орфео, искам да знам защо ме доведе тук.
	Астрид очакваше, че той отново ще избегне отговора, но той я изненада.
	— Защото искам да излекувам и теб — отвърна.
	Астрид изпита едновременно страх и копнеж при тези думи.
	— Да ме излекуваш? Как?
	Орфео прибра ножицата за водорасли в кошницата.
	— Разкажи ми за гласа си. За гласа ти за заклинания. Какво се случи с него?
	Астрид отново се изненада. Не беше очаквала и той да започне да й задава въпроси.
	— Аз… ами, изгубих го, когато бях малка. Веднага след Månenkager.
	— И какво правеше?
	— Обичайните неща, предполагам. Играх си с приятели. Танцувах. Ядох Månenkager — отвърна Астрид.
	Даде си сметка, че Орфео може би не знае какво е това.
	— Това са малки, кръгли сладкиши с глазура — обясни тя. — Приличат на пълна луна. Пекарят пуска един сребърен друп в тестото и после го разлива по формите. Ако ти се падне монетата, ще имаш късмет през цялата година.
	Орфео слушаше с интерес.
	— На теб ли се падна монетата?
	— Не. И късмет нямах. Освен ако не броим лошия късмет — сухо каза Астрид.
	— А на кого се падна? На някое от другите деца, с които си играела? — продължи да пита Орфео.
	Астрид се опита да си припомни празника. Там беше брат й, Рагнар. Приятелките й. Онзи тинеядец Тауно.
	— Странно, но не — каза тя накрая. — Поне не помня да се е паднала на някого. А мисля, че щях да запомня. Ако ти се падне монетата, всеки се радва шумно. — Тя се зачуди защо досега не си бе задавала този въпрос.
	— Може ли да докосна гърлото ти? — попита Орфео. Очите му, както винаги, бяха скрити зад очилата, но изражението на лицето му бе станало напрегнато.
	— Защо искаш да ме излекуваш? Какво искаш в замяна? — попита Астрид подозрително. — Може пък да не искаш да ме излекуваш. Може да искаш да ме удушиш. Затова ли съм тук? За да ме убиеш? Тогава ще останат само пет от нас и планът ти да освободиш домашното си чудовище ще се улесни. — Думите й бяха директни. Времето за недомлъвки бе свършило.
	Докато говореше, видя как лицето на Орфео трепна от болка.
	— Никога не бих те наранил, Астрид. Никога — каза той. — Искам само да ти помогна. Не виждаш ли, глупава русалке?
	За няколко секунди защитите на Астрид паднаха. Желанието да може да пее бе толкова дълбоко, толкова отчаяно, че тя отблъсна страховете си и бързо кимна. След миг усети ръцете на Орфео на гърлото си. Опита се да не потрепери, когато пръстите му опипаха меката кожа под челюстта й и после се спуснаха надолу по шията й. Усети как натиска ларинкса й първо отдясно, после отляво. Дъхът й секна.
	— Боли ли? — попита Орфео.
	— Много — изхриптя Астрид.
	— Тук ли? — той отново натисна, но внимателно.
	— Да! — изплака Астрид и отблъсна ръката му. Закашля се и устата й се изпълни с метален вкус.
	— Астрид, чуй ме. Сега трябва да проявиш смелост и да останеш напълно неподвижна. Ще успееш ли?
	— Защо?
	— За да ти върна магията.
	Астрид го изгледа колебливо.
	— Довери ми се, дете. Трябва да ми се довериш.
	Да ти се доверя? Ти полудя ли? — щеше да му кресне.
	Но думите замряха в гърлото й, защото тя откри с учудване, че наистина му вярва. Може би заради общата кръв. Може би инстинктивно. Нещо й подсказваше, че Орфео говори искрено — че наистина ще я излекува, ако тя му позволи.
	— Добре — каза тя с треперещ глас.
	Орфео сложи палци от двете страни на ларинкса й. Пое си дъх и после натисна и бутна нагоре едновременно.
	Астрид изпищя. Тялото й се изопна. Опита се да диша, но не можа.
	— Кашляй, Астрид! — заповяда Орфео.
	Астрид обаче едва го чу.
	Сбърках, сбърках… о, богове… той ме убива! — пищеше съзнанието й.
	— Кашляй, Астрид! Веднага! — викна Орфео.
	Астрид изкашля гъста маса и я изплю.
	— Пак! — нареди Орфео.
	Устата на Астрид се напълни с кръв. Тя я изплю, но от гърлото й течеше още. Орфео пак викаше, но тя не го чуваше. Не усещаше нищо друго, освен болката.
	Беше номер. Орфео наистина я беше подмамил тук, за да я убие. Тя беше негов враг, русалка, която се бе заклела да унищожи Абадон, неговото създание… Защо би поискал да й помогне?
	Астрид се опита да отплува от Орфео, но залитна и падна напред. Обгърнаха я абаносови анемони. Пред очите й проблясваха точици светлина. Ръцете й се заровиха в мекия нанос по морското дъно.
	Тъмните води в градината на Орфео се завъртяха около нея и я обгърнаха.
	После светът и всичко в него почерня.


>	Шестнайсет

	— Meu deus, как смърди само това блато! — прошепна Ава.
	Бебе се съгласи с ръмжене. Той плуваше на няколко метра пред Ава. Тя винаги познаваше къде се намира рибката по звуците, които издаваше.
	Вонята на разложение ги обгръщаше. Ава се опита да се самоубеди, че идва от гниещите кипарисови иглички, които падаха във водата. Но миризмата бе толкова силна, че приличаше на живо същество, което се движи около нея.
	Те са, Оква Нахоло, помисли си тя. — Приближавам ги.
	Колкото по-дълбоко в Паешкото царство навлизаше Ава, толкова по-отчетливо долавяше присъствието им. След престоя й при йелите и след кръвния обет, способността й да усеща нещата беше нараснала. Сега можеше да чува лъжата в нечий глас, без значение колко усърдно се опитваше говорещият да я скрие. Можеше светкавично да различи приятеля от предателя. Сякаш сърцето й бе развило свое собствено зрение, много по-проницателно от това на очите.
	Тя бе видяла добротата у Манон Лавьо, въпреки че блатната кралица се бе опитала да я скрие. Ава я разбираше. Животът в блатата бе опасен и понякога оцеляването на една русалка зависеше от способността й да маскира себе си, дома си и сърцето си.
	Само че не доброта усещаше в момента Ава.
	Един стар фермер на име Амос, който живееше в една барака на границата на Паешкото царство, й бе разказал за Оква Нахоло. Беше ги виждал. Не директно, защото това би го убило, а с крайчеца на окото си.
	Амос беше чувал легендата за Оква Нахоло, разказвана от индианците терагоги, и я беше споделил с Ава.
	Преди векове един жесток воин от племето чокто на име Нашоба подкупил бога на нощта да покрие земята с мрак за половин година. Под покрова на мрака, Нашоба и последователите му убили вожда на племето и поробили членовете му. Когато дългата нощ най-сетне свършила, слънчевият бог видял какво е сторил Нашоба. Помолил брат си, вятъра, да завърже ръцете на убийците и да ги бутне в блатото, където те се издавили. За да се погрижи никога да не избягат, богът на вятъра смесил кипарисови клонки с блатна кал и костите и зъбите на умрели животни и направил от тях огромни паяци, които заселил по бреговете на блатото.
	Оква Нахоло значеше „бели хора от водата“ на езика чокто, беше казал Амос на Ава. С времето блатото бе разложило плътта на воините и ги бе превърнало в скелети. Но под оглозганите ребра продължаваха да бият подути, черни сърца. Тези сърца и спомените за злините, които пазеха, убиваха всеки, зърнал духовете.
	— Връщай се обрати о, глупаво дете! — бе казал Амос на Ава. Но тя отказа, затова той й приготви малко храна, даде й крака от алигатор, който пазеше за късмет, и я изпрати по пътя й.
	Това бе станало преди едно денонощие. Съдейки по засилващата се воня на леш, Ава реши, че е навлязла дълбоко във водите на Оква.
	— Готов ли си? — прошепна тя на Бебе.
	След кръвния обет Ава бе придобила малко от таланта на Линг с чуждите езици. Веднага го бе вкарала в употреба, в опит да се разбере с малката пираня, но тъй като звуците, които издаваше Бебе, бяха най-вече скимтене, ръмжене и лай, тя се затрудни. Въпреки това, той разбираше Ава. Когато му изнасяше.
	— Не забравяй да плуваш ниско над дъното — напомни му тя. — Пъхни се между корените на кипарисите възможно най-бързо и каквото и да правиш, тапо, не ги поглеждай. Идват. Бързо!
	Бебе направи два кръга около Ава, гризна я по ухото в знак на обич и се стрелна напред.
	— Велика Нерия, опази го — прошепна Ава.
	Оква Нахоло нямаше да видят рибката, това все беше нещо. Бебе беше невидим. Поне така се надяваше Ава. Тъй като самата тя не виждаше, не можеше да бъде сигурна. Беше му дала перлата невидимка, дадена й от Вража.
	— Дръж я в уста — беше му казала. Той веднага бе глътнал перлата. С въздишка, Ава бе изпяла заклинанието. Оставаше й да се надява, че всичко ще бъде наред.
	Невидимостта щеше да му помогне, както и собственото му лошо зрение. Очите на пираните, знаеше Ава, бяха от двете страни на главите им, което означаваше, че не виждат право пред себе си. Това сляпо петно щеше да го опази от Оква Нахоло, ако се приближиха направо. Само че, рано или късно, духовете щяха да я обградят. С малко късмет, дотогава Бебе щеше да е стигнал до корените на кипарисите и да е в безопасност. Щом намереше онова, което му бе казала да намери, той щеше да затвори очи и да се върне при нея, ориентирайки се по звуците. Това нямаше да е кой знае колко трудно, тъй като пираните имаха чудесен слух.
	Щом Бебе заплува, Ава ги усети — усети такава мощна вълна отчаяние, че й стана зле. Стомахът й се обърна. Тогава проговори глас.
	— Изгуби ли се, русалке?
	Гласът бе любезен, но Ава усети мрака под него. Глас, какъвто можеш да чуеш, ако плуваш твърде дълго по някое пусто течение или свиеш в погрешната посока. Когато е твърде късно да се върнеш. Да извикаш за помощ.
	Не показвай страх — каза си Ава и се обърна към създанието, което бе проговорило.
	— Много си сладък, амиго, мерси, че попита! — пропя тя, притиснала ръка към гърдите си. — Наистина се изгубих. Така приятно си плувах из блатото, а сега се опитвам да се върна в Залива и май съм направила погрешен завой, защото, я виж къде стигнах! А сега се появи ти. Така де, на това му викам аз късмет!
	Ава бърбореше, без да спира. Трябваше да говори, за да даде на Бебе време да открие талисмана на Никс. Такъв беше планът.
	Ава щеше да отвлече вниманието на Оква Нахоло, а Бебе щеше да потърси пръстена с рубина. Мероу бе дала талисмана на духовете, за да се погрижи никой никога да не го вземе. Оква без съмнение го бяха скрили добре, но пъргавата малка рибка с лекота можеше да се провира през преплетените кипарисови корени.
	— Може би и аз ще мога да ти помогна да откриеш пътя обратно — каза нов глас.
	— Това ще е страхотно, тапо! — рече Ава. Вонята стана толкова силна, че я задуши.
	Хайде, Бебе! — безмълвно призова тя пиранята. — Къде си?
	— Тук имам една карта, но мисля, че ще трябва да си свалиш очилата, за да я разчетеш — чу се трети, копринен глас.
	Ава се престори на разочарована.
	— Съжалявам, querida, обаче картата не ми върши работа. Сляпа съм като мида. Дали не можете, хм, да ми кажете посоката?
	Къде, за Бога, е Бебе? — зачуди се тя. Започваше да се паникьосва. — Ами ако не намери пръстена?
	Температурата на водата в блатото падна още по-ниско. Оква се бяха разгневили. Ава го усещаше. Продължиха да говорят, но макар гласовете им да бяха все така любезни, под тях се долавяше стоманено острие. Дойдоха още. Скупчиха се по-близо до нея. Тя започна да губи самообладание, но после се сети, че ръцете им са вързани.
	Докато бърбореше, я удари нова вълна на отчаяние. Последва я пристъп на паника. Лавина от страх. Тя не знаеше откъде идват тези чувства. Докато се бореше с тях, думите й заглъхнаха и тя започна да вижда образи в съзнанието си. Единият беше на терагог, който бяга от нещо. Друг бе на жена, коленичила, молеща се на някого. Трети образ показа крещящ мъж.
	Ава затаи дъх, когато разбра, че усеща онова, което бяха усетили и видели жертвите на Нашоба в мига преди да ги убие. Оква Нахоло не можеха да я убият, използвайки очите й, затова използваха сърцето й.
	— Има ли проблем? — попита един от тях със сладникава загриженост. — Изведнъж пребледня!
	Ава не можеше да продума. Виденията ставаха все по-страшни. Сякаш виждаше смъртта на всяка една от жертвите на Нашоба. Стенейки от болка, тя потъна към дъното. Гъстата кал я засмука. Вече не я интересуваше пръстенът. Не я интересуваше дали ще живее, или ще умре. Искаше само страданието да спре. Не искаше да чувства болката и ужаса на жертвите. Не искаше да чувства нищо.
	Но почувства нещо. Пронизваща болка.
	Не в сърцето.
	В гърба.


>	Седемнайсет

	— Ох! — изпищя Ава.
	Чу ръмжене. Последва нов взрив на болка, този път в рамото й. Сякаш я бодяха миниатюрни ножчета. Като…
	— Бебе! — промълви Ава.
	Гризване по ръката я накара да се осъзнае. Едно по-силно ухапване я накара да се размърда. Тя с вик се измъкна от тинята.
	Нашоба и останалите Оква се опитаха да я обградят. Тя ги усещаше навсякъде около нея. Черните им сърца биеха силно, а гласовете им кънтяха в главата й. Ръцете й драскаха по костите им, докато си проправяше път между духовете, разкъсваше ребра и откачаше челюсти. Мощната й опашка чупеше краката и гръбнаците им.
	Изведнъж се намери високо във водата над духовете, освободена. Гласовете им заглъхнаха. Образите избледняха.
	Ава плачеше от облекчение. В следващия миг нещо я мушна в гърба. Нещо четинесто и твърдо. Пак я мушна, после закачи ръкава й и я издърпа на повърхността.
	— Паяците! — извика тя. — Не!
	Когато главата й се показа над водата, се появиха още четинести крака, всеки завършващ с черен нокът. Паяците пълзяха по бреговете на блатото с надеждата да си уловят вечеря. Ава ги чуваше как се движат през растителността. По лицето й полепнаха нишки от мрежите им. Без да спира да пищи, тя се опита да си дръпне ръката. Нокътят на паяка разкъса ръкава й, с което я освободи. Тя се гмурна обратно във водата с бясно препускащо сърце. Бебе, без да спира да лае яростно, се стрелна напред. Ава последва гласа му, като плуваше максимално близо до дъното и с всички сили. Не спря, докато не се отдалечиха от Паешкото царство. Тогава спряха и тя поседна на един камък, за да си поеме дъх. Имаше късмет, че е останала жива и го знаеше, но беше сломена. Не беше взела пръстена. На Бебе не му беше стигнало времето да го намери. Тя беше пропиляла единствения си шанс. Оква Нахоло нямаше да й дадат друг.
	През цялото време си бе повтаряла, че боговете са я избрали да вземе рубинения пръстен, че затова са й отнели зрението. Сега в какво щеше да вярва? Че е изгубила зрението си без причина? Възможно ли бе боговете да са толкова жестоки? А как щеше да каже на останалите, че се е провалила? Нямаше да понесе разочарованието им.
	— Какво ще правя? — запита се тя с пресеклив глас.
	Нямаше отговор, но Бебе имаше. Той доплува до Ава и я плесна с опашка през лицето.
	— Ох! — изскимтя тя и вдигна ръка към пламналата си буза. — Лоша рибка! Какви ги вършиш?
	Бебе отново я плесна. Ядосана, Ава посегна да го сграбчи. Сключи пръсти около малкото му тяло и тогава го напипа — пръстена. Бебе го беше нанизал на опашката си. Явно го беше намерил и го беше нахлузил през перките на опашката си.
	— Бебе! — викна тя. — Намерил си го!
	Малката пираня сви перки и Ава внимателно изхлузи пръстена от опашката й. Възторженият Бебе излая високо и започна развълнувано да плува в кръг.
	— Смела рибка! — каза Ава с възхищение. Тя дръпна пиранята и я целуна по устните. Бебе замърка.
	Ава опипа пръстена. Халката бе тежка, а рубинът едър, с множество фасети. Тя усещаше как силата на пръстена се просмуква в ръката й.
	— Трябва да го опазим — каза тя и пъхна пръстена в един джоб на чантата си. Беше изтощена от преживелиците си и бе готова да заспи където си беше, седнала на студения, твърд камък. Но не можеше да си позволи почивка. Още не. Беше свършила само част от работата. Беше намерила пръстена, да, но сега трябваше да го занесе на Сера, а пътят от Мисисипи до Северно море бе дълъг.
	Тя простена от умора и се изправи.
	— Хайде, Бебе — рече тя. — Да видим дали ще успеем да открием къщата на Амос. Ще ни трябва храна за няколко дни. Може да му се намират малко сочни блатни пиявици, които да си купим, или пък алигаторски яйца.
	Когато заплуваха, отдалечавайки се все повече от Паешкото царство, умората на Ава започна да изчезва, а настроението й да се подобрява.
	Успяхме! — помисли си тя. — Наистина намерихме пръстена. Ава си позволи да изпита гордост от подвига си. Нрава беше, че затова боговете й бяха отнели зрението. Бяха го направили, за да успее да влезе в блатото и да надвие Оква Нахоло. Ако не беше сляпа, нямаше да оцелее след тази среща.
	Не след дълго Ава и Бебе се озоваха пред дома на Амос. Бебе видя колибата, захапа ръкава на Ава, който бе все още цял, и я задърпа към нея.
	Ава се зарадва.
	— Може Амос да ни позволи да пренощуваме тук — каза тя. — Ще тръгнем рано сутринта.
	Мисълта за топъл огън, меко легло и пълноценен сън беше много привлекателна. Тя прецени погрешно разстоянието до верандата и се спъна в бордюра й. Изправи се и опипа за вратата.
	— Амос? — извика тя и бутна вратата. Ръждясалите панти силно изскърцаха. Амос й беше казал направо да влиза, ако се върне. По цял ден работя отзад. Няма да те чуя, ако чукаш — това беше казал.
	— Амос? — извика отново Ава и вплува в тясната колиба.
	Бебе заръмжа ниско, после се разлая силно.
	— Бебе? Какво става? Какво не е наред?
	Ава чу внезапно изскимтяване от болка. После настана тишина.
	— Бебе? — извика тя разтревожена. — Бебе? Амос, тук ли си? Какво става?
	— Боя се, че Амос го няма — каза глас, който я стресна. — Ава Корахосо, предполагам? Най-сетне се срещнахме.
	— Кой… кой си ти? — изплака Ава, вече изплашена.
	— Колко съм невъзпитан. Позволи ми да се представя. Казвам се Маркус Трахо.


>	Осемнайсет

	— Ама си и ти dumbskalle*! — викна гоблинката Скровлиг и удари игриво колегата си Рьок. — Знаех си, че няма да успееш.
	[* От шв. — глупак. — Б.пр.]
	Рьок, смръщил вежди от мисловно усилие, изръмжа от яд.
	— Pokkers!* — изруга той на родния си език, преди да премине на русалски. — И ти си dumbskalle, Скро. И ти не успя.
	[* От датски — По дяволите. — Б.пр.]
	— Дайте аз да опитам — рече Грофт, друг женски гоблин, който взе топката мозайка от ръцете на Рьок.
	Гоблините строяха рамки за палатките, с които щяха да отпътуват за Южното море. Линг бе минала покрай тях точно докато бяха в обедна почивка, с наведена глава, без да спира да мести сферите в талисмана на Сикоракс.
	— Ей, Линг, това да не е топка мозайка? — беше викнала Скровлиг. — Дай да я видим!
	Линг бе заплувала към гоблините и беше подала талисмана на Скровлиг.
	— Целият лагер говори за нея — бе казала Грофт, докато гледаше как Скровлиг се мъчеше да я подреди. — Чух, че имало нещо вълшебно в центъра й. Стрела на справедливостта.
	— Така смятат историците — каза Линг, доволна, че слуховете, които бе решила да пусне в пещерата щаб, са се разпространили. Докато Грофт въртеше и наместваше вътрешните сфери, Линг обясни какво прави Стрелата на справедливостта.
	— Представяте ли си? — попита тя. — Устройство, което може да каже дали някой е невинен виновен? Не е ли яко?
	— Адски яко — отвърна Скровлиг.
	Линг продължи да говори за Стрелата и легендарните й сили. Планът й нямаше да подейства, освен ако за топката не знаеха всички в лагера. Сера я нямаше, беше отишла да се срещне с Гулдемар, за да го помоли за още войски. Линг се надяваше да намери шпионина преди Сера да се върне.
	— Успях! — извика внезапно Грофт и се ухили. Усмивката обаче почти веднага се стопи. — Чакайте… не, не съм. — Тя пробва отново, кривейки лице, после вдигна глава. — Ей, сещам се! Дайте един чук и ще я разбием!
	— Хм, по-добре не — рече Линг и бързо взе топката от ръцете й. — Но благодаря за помощта. Ако се сещате за някой, който го бива с мозайките, кажете му да дойде и…
	Някой прекъсна Линг.
	— Ей, момчета и момичета. Не сте ли на работа? Рамките за палатки няма сами да се направят.
	Гоблините обърнаха глави в посоката, от която долетя резкият, недоволен глас. Линг също се обърна.
	— Здрасти, Бека — каза тя, като се опита да не дава израз на раздразнението си от това, че я прекъснаха.
	Бека държеше клипборд.
	— Според разписанието ми рамките трябваше да са готови вчера.
	— Трябваше да чакаме да пристигне една пратка с пирони — защити се Рьок. — Пристигнаха тази сутрин.
	— Хубаво, но щом са пристигнали, не виждам причина да се размотавате — скара им се Бека.
	Грофт скръсти ръце.
	— Имаме обедна почивка, ако искаш да знаеш — каза тя предизвикателно. — Ако предпочитаме да помогнем на Линг да нареди мозайката, вместо да ядем, това си е наша работа.
	— И моя работа е — настоя Бека. — Времето ни е скъпо, а аз отговарям за целия проект, който трябва да се изпълни навреме, така че…
	Рьок я прекъсна.
	— Виж, Бека… Доброволно реших да помогна с рамките. Скандали не ми трябват — каза той. После се отдалечи сърдито.
	— Чакай… да не си тръгваш? Не може да си тръгнеш! — проплака Бека. Само че тримата гоблини направиха точно това.
	— Чудесно. Просто чудесно — изсумтя Бека, докато ги гледаше как се отдалечават. — Гоблини! Толкова са недисциплинирани.
	— Бъркаш, Бека — възрази Линг. — Те са дисциплинирани, но мразят някой да им нарежда. Важи за повечето хора, без значение дали са русалки, или гоблини. Щеше да го знаеш, ако беше отделила малко време да поговориш с тях вместо на тях.
	— Линг, ти не разбираш. Наистина не разбираш — произнесе Бека с леден глас.
	— Вярно е, не разбирам. Не разбирам теб. Променила си се, Бека — каза Линг, която както обикновено не цепеше басма никому. — Станала си свръхкритична. И обидчива. И някак потайна.
	Бека премигна срещу Линг. Бузите й поруменяха. В очите й проблеснаха сълзи.
	— Какво става? — попита Линг, доста по-меко. — Напоследък се държиш… сякаш не си ти. Нещо тревожи ли те? Искаш ли да поговорим?
	Бека обърса очи с опакото на дланта си.
	— Браво, Линг, сега пък ми изнасяш лекции за това как трябва да се държа аз…
	— Ей, я по-леко. Задръж — каза Линг. — Никой не изнася лекции.
	— По-добре погледни себе си — рече Бека. — Всички в лагера работят до пълно изтощение, за да се приготвим да тръгнем за Южното море, а ти си играеш с топка мозайка. Малко трудно се преглъща, при положение че имаме толкова много за вършене, сещаш ли се?
	— Аз работя, Бека — натърти Линг. — Повярвай ми.
	Бека изсумтя.
	— Да бе. Успя ли да хванеш шпионина?
	— Не, още не съм, но…
	— Е, гледай да не се пресилиш, докато си играеш с играчката, нали? Ако решиш, че ти се иска да свършиш някаква истинска работа, потърси ме. Имам колкото искаш. Чао — каза Бека и с яден плясък на опашката отплува.
	Линг направи гримаса.
	— Ох. — Тя въздъхна. — Направо чудесно се справих…
	Тя се загледа след приятелката си, която плуваше през лагера и накрая изчезна зад една скала.
	Тя страда, помисли си Линг. — Иначе никога не би говорила така. Боли я. Чудя се защо.
	И тогава сърцето й подскочи. Само преди няколко дни Линг бе казала на Сера, че шпионинът страда. И че е някой от близкото й обкръжение, от най-близкото.
	— Не, не и Бека — прошепна Линг. — Не може да е Бека. Моля ви, богове, не.
	Ако Бека бе предателят, това щеше да убие Сера. Щеше да убие всички тях.
	Линг сведе очи към талисмана в ръката си, осъзнала, че сега той може да я доведе не просто до врага, а до една от приятелките й. За миг решимостта й изчезна, тя се парализира. Когато хванеха шпионина, той или тя щеше да бъде изправен пред военен съд. Ако бъдеше признат за виновен, щеше да бъде разстрелян.
	Мога ли да го направя? — запита се Линг. — Мога ли да предам приятелката си, след като знам, че ще бъде екзекутирана?
	Тя продължи да движи сферите в топката, сякаш те можеха да й дадат отговор, но те не го направиха.
	Валерио знае, че нямаме магмена жила, достатъчно храна или войски. Ако не хвана шпионина скоро, той отново ще ни нападне и може би този път ще прати хиляда ездача на смъртта, вместо сто, мислеше си тя. — Трябва да продължа с опитите да открия кой е шпионинът, дори да се окаже, че е един или една от нас.
	Към нея се приближаваше шумна групичка гоблини. Линг знаеше какво трябва да направи. С натежало сърце, тя вдигна глава към тях.
	— Ехо! — извика и залепи на лицето си усмивка. — Някой от вас бива ли го с мозайките?


>	Деветнайсет


	Астрид имаше чувството, че се опитва да изпълзи от дълбока дупка.
	Опита се да отвори очи, но светлината я заслепи. Опита се да извика за помощ, но не успя да произнесе думите. И през цялото време ужасяващата болка в гърлото се впиваше в нея, опитваше се да я потопи отново в безсъзнание.
	Един глас, нисък и загрижен, стигна до нея през мрака.
	— Астрид? Чуваш ли ме? Боли ли те?
	— Да — успя да изхрипти тя.
	— Имам лекарство. Можеш ли да седнеш? Ще ти помогна.
	Астрид усети как две силни ръце я повдигат, без изобщо да се затруднят от тежестта й. Зад гърба си усети пухкави възглавници и се облегна на тях. Главата й тежеше, но тя успя да я повдигне и да отвори очи. Видя, че е в стаята си в Дома на сенките. Бе облечена в нощница от морски лен и лежеше на легло, пълно с меки черни анемони.
	Орфео бе седнал на ръба на леглото, със сбърчено от тревога чело.
	— Изпий това — каза той и й подаде чаша някаква тъмна, гъста течност. — Бих препоръчал да го изпиеш наведнъж. Има ужасен вкус.
	Астрид знаеше, че трябва да внимава. Орфео можеше да й навреди страшно много. Но болката бе твърде силна. Взе чашата с треперещи ръце и изгълта съдържанието и с гримаса на погнуса. Наистина беше ужасно, но подейства. Болката бързо отшумя.
	Сега Астрид откри, че отново може да мисли. Паметта й започна да се завръща. Ръцете на Орфео върху гърлото й, страшният вкус на кръв в устата й и после тази агония.
	— Какво стана с мен? — дрезгаво попита тя и му подаде празната чаша. — Какво ми направи?
	Орфео не отговори веднага. Вместо това отметна кичур коса от лицето й и притисна длан към челото й като грижлив баща. Когато се увери, че тя няма температура, той бръкна в джоба си и извади оттам малък тъмен предмет. Вдигна го във водата, хванал го с два пръста, за да го види и тя.
	Астрид погледна предмета. Беше сребърен друп.
	— Не разбирам — каза тя и отмести поглед от монетата към Орфео.
	— Изкашля го — обясни той и сложи друпа в ръката й. — Бил е в онзи сладкиш, който си изяла тогава, в детството си. Помниш ли как ми каза, че монетата не се паднала на никого? Паднала се е на теб. Глътнала си я и тя е заседнала в ларинкса ти. Притискала е гласните ти струни и така им е пречила да вибрират както трябва за пеене на заклинания.
	Астрид бе толкова поразена, че онемя. През всички тези години, всички тъжни, тежки, самотни години, си бе мислила, че нещо с нея не е наред. Всички си го мислеха. А през цялото това време причината да не може да пее, е била една монета от сладкиш.
	В сърцето й изплува въпрос. Мога ли отново да пея? — запита се тя, но бързо потуши надеждата. Нямаше търпение да научи отговора на този въпрос, но се ужасяваше от мисълта, че той няма да е отговорът, който иска да чуе. Каза:
	— Това променя нещата.
	Орфео се усмихна. Затвори пръстите й около монетата.
	— Това променя всичко.
	Той стана и се приближи до една масичка в далечния край на стаята. Вещите на Астрид бяха разопаковани и подредени върху нея. Той прокара ръка по тях — раницата й, палтото, мечът, кинжалът… и свирката й от китова кост.
	Пред очите на Астрид, той взе свирката и я счупи в коляното си.
	— Ей! — изграчи тя, побесняла. — Какво правиш?
	Астрид обичаше свирката. Тя бе най-ценното нещо, което притежаваше. Бека й я бе направила, за да може да прави магия, въпреки че не можеше да пее, а сега Орфео я беше счупил.
	— Свирка? — презрително каза той. — За дете на Орфео?
	Астрид продължи да протестира. Опита се да стане от леглото, но щом се изправи, й се зави свят.
	— Легни — нареди Орфео. — Поспи. Тялото ти трябва да се излекува.
	— Не мога да спя… — промълви тя, притваряйки очи. — Трябва… трябва…
	Какво? Трябваше да направи нещо, нещо много важно, но какво бе то?
	От лекарството й се приспиваше. Не трябваше да го пие. Само боговете знаеха какво е сложил Орфео в чашата.
	Тя с усилие отвори очи. Погледът й падна върху Орфео, върху перлата на шията му. Перлата на Морса — това беше. Тя трябваше да я вземе. Затова беше дошла тук.
	Тя замахна непохватно. Щеше да я вземе веднага. Щеше да я грабне, да си вземе меча от масичката и да избяга от Дома на сенките.
	Но преди дори да е извадила опашката си от леглото, я завладя изтощение. Очите й се затвориха. Главата й клюмна на рамото. Тя отново усети да я подхващат ръце. Ръцете на Орфео, нежни и силни. Положиха я обратно на възглавниците.
	— Почини си, Астрид. Поспи.
	Да, почивка. Трябваше да си почине. Да си възстанови силите. И тогава щеше да вземе перлата.
	— Скоро — прошепна тя, докато сънят я обгръщаше с черното си наметало. — Ще я взема, Сера, обещавам… скоро.



>	Двайсет

	На Гулдемар, вожд на меертойфелите, не му беше забавно.
	Той седеше на трона си, излят по образ и подобие на Хафгуфа, страховития кракен. Железните пипала на Хафгуфа поддържаха трона, а огромната й глава, вдигната за атака, образуваше балдахин на главата на вожда. Според преданието вождовете на меертойфелите можеха да призоват кракена, ако бяха в смъртна опасност.
	Стикстоф, командирът на меертойфелската армия, водеше преговорите.
	— Дошла си за още войски? — проточи той.
	— Да — отвърна Серафина. — Петдесет хиляди.
	Стикстоф и придворните избухнаха в смях. Гулдемар остана сериозен.
	Сера се носеше неподвижно пред вожда, без да реагира на подигравките. Главата й бе вдигната високо, гърбът изправен. Не носеше корона или красива рокля, както последния път, когато бе дошла в Скагхауфен. Беше в униформата си на Черна перка — тъмносиня куртка с черен кант. Тя разкриваше каква е Сера сега: кралица-воин, готова за битка. Язид и Дезидерио бяха дошли с нея. И те бяха с униформи, а косите им бяха подстригани за случая.
	— Защо са ти още войници? — пожела да знае Стикстоф, когато смехът заглъхна.
	— Защото нямам достатъчно, за да победя войските на чичо си — каза Сера.
	— Това ли е единствената причина? — попита Гулдемар, без да откъсва поглед от нея. — По теченията се носят слухове. Жителите на Кандина говорят за затворнически лагер. Кралицата на драконите се оплаква, че са й откраднали лунния камък. Уилиуоу не спира да вие заради някаква златна монета. Подводните царства едно по едно се предават на Валерио. Само глупак не би се запитал дали няма връзка между всички тези неща.
	Сера знаеше, че той иска да знае истината, но истината в момента бе смъртоносна стока. Тя не искаше да го лъже, но и не можеше да отговори на въпроса му. Не и пред целия му двор. Докато тя мислеше, Гулдемар отново заговори.
	— Разбирам. Молиш за помощта ми, настояваш да ти се доверя… но ти не ми се доверяваш. — Той се изплю в едно от двете езерца с лава, направени от двете страни на трона му. — Винаги е било така между гоблините и морския народ — каза той с горчивина.
	Гулдемар говореше за не особено топлите отношения между двата народа. Гоблините бяха страховити и често плашеха морските хора. Сера, която имаше двайсетхилядна гоблинска войска в Каргьорд, беше научила, че освен дето притежаваха огромни запаси от смелост и безстрашие, гоблините бяха и верни, работливи и мили. Само че затоплянето на отношенията между морския народ и гоблините бе задача, която изискваше много време, а Сера нямаше никакво. Тя знаеше, че ако иска Гулдемар да й помогне, ще трябва да му се довери. Веднага. Щеше да се наложи да му разкаже за Орфео и Абадон. Нямаше друг начин.
	Но това бе рисковано. Ами ако, след като я изслушаше, той решеше да се съюзи с Валерио и Орфео? Всеки с ума си би го направил. Тяхната мощ и магия многократно превъзхождаше нейните. Ами талисманите? Те бяха предмети със собствена сила. Ами ако Гулдемар ги поискаше за себе си? Можеше да нападне лагера й и да вземе онези, които тя и приятелките й бяха намерили.
	Сера реши да разкаже на Гулдемар всичко, но само на него. Заплува към трона. Към нея веднага се стрелнаха десетина стражи. Дезидерио и Яз се втурнаха да я защитят.
	Гулдемар вдигна ръка и спря всички.
	— Приближи се, Серафина — нареди той.
	Сера доплува до него. В очите на кракена проблесна светлина и я стресна. За момент й се стори, че създанието е живо, но после разбра, че това е просто илюзия. Очите на кракена бяха от шлифован обсидиан и отразяваха светлината на лавата.
	Когато Сера се доближи достатъчно до Гулдемар, така че само той да може да я чува, тя му разказа, че битката с чичо й е само началото и че предстои още по-голяма битка. Разказа му всичко — започна с призоваването си от Вража и свърши с откритието на Линг, че терагогът Рафе Тепрез е всъщност Орфео.
	— Ето затова ми трябват още войски, Гулдемар — добави тя. — За да стигна до Южното море, където смятам да унищожа Абадон.
	Гулдемар мълчеше. Замислено си поглаждаше бивните. Сера зачака да й отговори, но преди това да стане, Стикстоф, ядосан, че е останал извън кръга на доверие, заговори.
	— Не си единствената, да знаеш. И друг дойде да моли Гулдемар за помощ. Някой, който ще плати щедро, много щедро, за един съюз с меертойфелите.
	— Да, ще плати — каза тя с ледена усмивка. — Отначало. А после ще прати собствените си войски тук, за да вземе каквото си поиска. Внимавай с чичо ми, Стикстоф. Сега зад него стоят три царства. Кой ще го спре да завладее и меертойфелските води?
	В очите на Гулдемар се появи тревога.
	Стикстоф обаче махна с ръка.
	— Ние, меертойфелите, сме напълно способни да се справим със защитата на земите си, благодаря. Единственият ни проблем в момента е, че не знаем на кой морски владетел да вярваме.
	— Имаш предвид кой морски владетел да подкрепите — саркастично каза Сера. — Наближава битка, знаеш го и не искаш да си на страната на губещия.
	Стикстоф не обърна внимание на думите й.
	— Казваш, че тронът на Миромара е твой. Братовчедка ти Лучия твърди, че е неин. Де да можеше двете страни да разрешат проблемите си с един разговор… — рече той и потупа с прът брадичката си.
	В тона му имаше нещо, от което перките на Серафина настръхнаха. Замисляше нещо лошо, сигурна беше.
	— Или пък, още по-добре — продължи той с лукава усмивка, — в двубой до смърт.
	По негов сигнал, вратите към тройната зала се отвориха и през тях проплува мъж.
	— Това е капан, Сера! — извика Дезидерио и заплува към нея. Язид го последва.
	Сера не губи време. Хвана меча си. Тялото й се напрегна, за да я подготви да се защити от най-злия си враг.
	Само че мъжът, вплувал в залата, не беше чичо й или Трахо.
	Беше Махди.


>	Двайсет и едно

	Серафина вирна брадичка с най-високомерното изражение, което успя да си придаде.
	Наложи й се да призове цялата си сила, за да не се втурне към мъжа, когото обичаше, и да се хвърли в прегръдките му. Трябваше да се преструва, че го мрази. Ако проявеше дори намек за топлина към него, животът й щеше да се окаже в смъртна опасност. Чичо й без съмнение имаше шпионин в двора на Гулдемар и каквото и да се случеше сега, щеше да стигне до ушите му.
	— Принцесо, вие сте жива! — престори се Махди на изненадан.
	— Но не благодарение на теб — заяви тя. Погледът й бе леден, гласът — смразяващ. Зад маската обаче Сера се разтревожи. Махди изглеждаше отслабнал. Под очите му имаше сенки. Беше блед. Нещо не беше наред. Тя рискува да хвърли поглед на Язид. И той гледаше Махди и доколкото виждаше Сера, бе забелязал същото.
	Стикстоф, от друга страна, не забеляза нищо. Беше твърде развълнуван от възможността да се пролее кръв.
	— Не е ли чудесно! — радостно каза той и плесна с ръце. — Можем да решим проблема веднага. Серафина, ти, разбира се, ще представяш себе си. Негово кралско величество императорът на Матали е тук като представител на своето царство и на Миромара. И двамата имате мечове, нали така? Отлично! Първият, който отреже главата на другия, печели. Меертойфелите с радост ще съдействат на оцелелия.
	Придворните гоблини запляскаха с ръце и размахаха юмруци. Нямаше нещо, което меертойфелите да обичат повече от насилието. Във водата се понесоха викове „Бой!“ „Бой!“ „Бой!“
	Гулдемар гледаше, но не продумваше.
	Сера първа наруши мълчанието.
	— Не очаквах такава подлост от меертойфелите — заяви тя.
	— Няма подлост — възрази Стикстоф. — Ти искаш да укрепиш съюза си с меертойфелите. Императорът иска да разруши същия този съюз и да скрепи нов за своята страна. Това е проблем за меертойфелите, който двубоят ще реши. Битките решават всички проблеми.
	— Няма да се бия — каза Сера. Тя разкопча колана, който държеше ножницата с меча й, и го хвърли на пода. После, с най-царствения си глас, се обърна към присъстващите.
	— При управлението на кралица Изабела, моята майка, в Миромара върховенство имаше законът, не мечът. Така ще бъде и когато аз се възкача на трона. Предателите, които управляват кралството сега — чичо ми Валерио, съпругата му Порция и дъщеря им Лучия… и тази фурнаджийска лопата — тя изплю думите към Махди, — ще бъдат изправени пред съда, когато си възвърна трона. Ако бъдат признати за виновни, ще ги екзекутира държавата, не аз.
	Придворните нададоха недоволни възгласи. Гулдемар повдигна вежда, но продължи да мълчи. Сера имаше чувството, че претегля думите й.
	Сера… войници…
	Гласът бе пресеклив, но силен и прозвуча в главата й.
	Сера се сепна, после се овладя с надеждата, че никой не е забелязал. Беше Махди. Трябва да е изпял конвока под носа си, помисли си тя. Заклинанието не ще да беше много силно, с всичкото желязо в тройната зала — тронът на Гулдемар, всичките оръжия, самите стени бяха железни.
	Махди, повика го тя, ти ли си? Отговор не последва. Как така войски? Ездачи на смъртта ли има наблизо?
	— Принцесо, какво говорите? — попита Махди с престорен ужас. — Аз не съм фурнаджийска лопата. И определено не желая да се бия с вас. Искам да ви заведа у дома.
	Махди, какво има? — попита Сера притеснено.
	Опасност… те хванат…
	Сера се изсмя презрително.
	— Ако братовчедка ми не е предателка, защо тогава завзе трона ми?
	— Лучия благородно се съгласи да царува по молба на баща си, защото мислеше, че сте мъртва. Всички мислехме така, принцесо. Колко е хубаво, че се оказахте жива — рече Махди.
	Нещо става с теб, Махди. Знам, че е така. Усещам го!
	Нищо… ти, Дез, Яз… оттук…
	— Това е лъжа — възрази Сера. — Чичо ми знае, че съм жива. Иска да убие мен и Черните ми перки.
	— Точно така! — намеси се Стикстоф в опит да раздуха напрежението. — Нали именно затова търси Валерио нашата помощ? И войските ни? За да избие Серафина и нейните воини?
	Махди внимателно подбра думите си.
	— Валерио иска да победи Черните перки, вярно е, но само защото те заплашват сигурността на кралството — подчерта той. — Не знаеше, че Серафина е с тях. Никой от нас не знаеше.
	— Поредната лъжа — заяви Серафина.
	Придворните си зашепнаха. „Кога ще започне битката?“, „Някой да донесе на русалката нов меч“, „Някой да ги замери с нещо!“
	— Принцесо, трябва да позволите на мен и войниците ми да ви заведем у дома — каза Махди. — Чичо ви, братовчедка ви… те ще примрат от радост, ако ви видят отново в Серулия.
	Докато говореше, Махди небрежно пъхна ръка в джоба на куртката си.
	— Да, ще примрат от радост — съгласи се Сера. — Защото така ще им е много по-лесно да ме убият.
	Тя се помести лекичко вдясно, за да чува конвоката по-добре. Получи се.
	Сера, тръгвай! Бягай оттук! — каза Махди. — Войниците ми имат заповед да те убият, щом те зърнат. Няма да го направят тук. Твърде много свидетели има. Но ще те подгонят.
	Сера размени поглед с брат си. Едно бързо кимване от него й показа, че и той е чул Махди.
	Все още в роля, Махди доплува до нея.
	— Принцесо — каза той и се поклони. Взе ръката й в своите. — Надявам се, че ще си промените решението и ще ми позволите да ви придружа до Серулия.
	Докато говореше, Сера усети как притисна нещо към дланта й. Тя сви пръсти около предмета и после си дръпна ръката.
	— Ваше Величество — обърна се тя към Гулдемар, — ще си тръгвам. Ако пожелаете да помогнете на мен, вместо на враговете ми, ще получите благодарностите ми. Ако изберете да направите обратното, ще получите единствено съчувствието ми.
	С тези думи тя се обърна и изплува от тройната зала на Гулдемар, последвана от Язид и Дезидерио. Когато вратите се затвориха зад тях, Сера разтвори пръсти, за да види какво имаше в ръката й.
	Миниатюрна кесийка от морска коприна. Когато я отвори, тя видя вътре перли невидимки. Три.
	Подаде една на Язид и друга на Дезидерио.
	— Веднага щом излезем от двореца… — започна тя.
	— И пълен напред към Карг — довърши Яз.
	Сера поклати глава.
	— Не. Оставаме тук. И намираме Махди.
	— Какво? Сера, не можем да го направим. Нали го чу. Трябва да бягаме. Имаме проблеми — рече Дезидерио, оглеждайки се нервно.
	— Знам, Дез — каза Сера. — Само че Махди има по-големи проблеми.


>	Двайсет и две

	Сера гледаше как ездачите на смъртта излизат с тропот от конюшните на Гулдемар далеч под нея. Всеки бе яхнал силен черен морски кон.
	— Тръгват на лов за нас — каза тя. — Махди ги е пратил.
	— Принуден е — каза Язид. — Ако не беше дал заповедта, щеше да се наложи да обяснява защо на Валерио.
	Сера знаеше, че е прав, но това не правеше гледката по-малко страшна.
	— Тръгват по прекия път за Каргьорд — отбеляза тя, без да сваля очи от потерята, която препускаше на север.
	— Ще трябва да поемем по обиколното течение — каза Дез. — Поне в лагера е обявена тревога, след последното нападение на Валерио.
	Сера, Язид и Дезидерио плуваха нагоре по западната стена на двореца на Гулдемар и търсеха стаята на Махди. Сера беше сигурна, че той ще е там. Когато с Язид и още неколцина Черни перки бяха пренощували тук след първата й аудиенция с Гулдемар, бяха настанени в западното крило.
	— Още две минути, Сера — каза Язид. — После тръгваме. Трябва да сме напуснали Скагхауфен преди ефектът на перлите да изчезне.
	Сера се стрелна напред и заплува от прозорец на прозорец — надничаше във всеки, търсеше Махди.
	— Трябва да го видя — бе казала, когато напуснаха тройната зала на Гулдемар.
	— Това е много лоша идея — бе отвърнал Дезидерио.
	— Нещо не е наред — бе казала тя. — Трябва да разберем какво.
	Стражите гоблини, които ги бяха извели от тройната зала на Гулдемар, ги бяха придружили до портите на двореца. Тримата бяха изплували през тях и после се бяха скрили в една от виещите се улици на Скагхауфен. Там бяха задействали перлите невидимки и бяха поели обратно към двореца.
	Сера продължаваше да търси Махди, въпреки че времето им изтичаше. Виждаше гоблини и ездачи на смъртта, но не и Махди.
	— Край, Сера — каза Яз. — Трябва да тръгваме.
	Сера се стрелна нагоре и надникна с отчаяние през още един прозорец.
	— Ето го! — възкликна тя. — Яз, Дез, къде сте?
	— Тук — отвърнаха двамата едновременно, доплували до нея.
	Махди седеше пред бюро и говореше в раковина. Сърцето на Сера се изпълни с любов при вида му, но тази любов бързо отстъпи място на тревога. Махди изглеждаше изтощен, посивял.
	Тя се готвеше да почука на прозореца, когато в стаята вплува ездач на смъртта с наръч водораслови пергаменти. Махди, без да спира да говори в раковината, му даде знак да ги остави на бюрото. Мъжът ги остави и излезе. Веднага щом затвори вратата, Сера почука на прозореца.
	Махди вдигна рязко глава. След миг бе пред прозореца и вдигаше резето.
	— Кажете ми, че не сте вие — каза, докато отваряше. — Кажете ми, че не сте направили каквото си мисля.
	— Ние сме. Точно това направихме — каза Язид.
	— Чакайте тук — рече Махди. Отплува до вратата, отвори я и повика войника, който бе донесъл документите.
	— Не ми е добре. Гоблинските деликатеси не ми понасят. Ще си полегна за няколко минути. Не искам никой да ме притеснява.
	— Да, Ваша светлост — каза ездачът на смъртта.
	Махди затвори вратата и я заключи. Сера, Дезидерио и Язид влязоха в стаята. Сера изпя едно бързо заклинание, за да развали ефекта на перлите. Намери се в прегръдките на Махди веднага щом той се обърна. Двамата останаха притиснати един в друг няколко дълги мига.
	После Махди я пусна.
	— Как можахте да й позволите да го направи? — ядно попита.
	— А ти пробвал ли си да й попречиш да направи нещо, което си е наумила? — попита Дезидерио.
	Махди въздъхна.
	— Всъщност да, пробвал съм — рече той. — Няма нужда да ми обясняваш.
	— Махди, изглеждаш ужасно. Какво става? — попита Сера.
	— Слушай, Сера… просто…
	— Без глупости от рода на „Слушай, Сера“. Нямаме много време. Искам истината.
	Махди се поколеба, после каза:
	— Лучия премести датата на сватбата. Ще се проведе при следващата сизигия.
	— Богове, но това… това е след по-малко от една луна! — изуми се Сера. — Защо не ни каза?
	— Нямах време — обясни Махди. — Смятах да ти пратя раковина оттук.
	— Това променя нещата — мрачно каза Дезидерио. — Ще трябва да те изкараме оттам много по-скоро, отколкото предполагахме, а още нямаме план за бягството ти.
	Яз прокара ръка през косата си.
	— Ще трябва да подберем убежища. Да ги снабдим с храна, дрехи и мокрети.
	— Забравете за всякакви планове за бягство — каза Сера. — Идваш с нас, Махди. Веднага. Всички ще вземем перли невидимки и ще плуваме към Карга.
	— Не — каза Махди.
	— Не? Как така не? Всичко свърши. Ако запееш сватбени клетви, ще разберат, че си се врекъл на мен. Ще те убият.
	— Няма да бягам. Още не. Не и докато не открия кой е шпионинът в лагера ви. Имам още време.
	— Махди, чуй ме — помоли Сера.
	— Не, ти ме чуй, Сера. В опасност си. Много по-голяма, отколкото мислиш.
	— Заради шпионина. Знам, Махди. Аз…
	Махди я прекъсна.
	— Това, което не знаеш, е, че шпионинът е и убиец. Когато Порция му нареди, той ще те убие.
	По гръбнака на Сера пробяга ледена тръпка.
	— Нека се опита — непокорно каза тя.
	— Според Порция опитът му ще е успешен — рече Махди. — Добър стрелец е и той или тя се намира близо до теб.
	— От този момент нататък ще се движиш с телохранители денонощно — каза Дез.
	— Трябва да открием тази морска змия — натърти Язид.
	— Какви са сроковете на Порция? — попита Дезидерио.
	— Не знам — каза Махди. — Знам само, че засега шпионинът им е удобен там, където е. Тъкмо им каза, че смятате да атакувате Серулия.
	— Те повярваха ли му? — попита с надежда Сера.
	— Разбира се — каза Махди. — Защо да не му повярват? Всяко късче информация, което досега им е донасял, се е оказвало вярно. В момента Валерио изтегля войските си от Атлантика и Южното море и ги връща в Серулия.
	Сера и Дез се ухилиха един на друг. После тихо плеснаха плавник в плавник.
	— Да! — шепнешком възкликна Язид.
	Махди ги изгледа, сякаш бяха полудели.
	— Току-що ви казах, че Валерио е наясно с плановете ви. И възнамерява да ви заличи от лицето на земята. Това едва ли е повод за радост.
	— Заблуда на противника, брат! — каза Язид. — Ние тръгваме към Южното море.
	За пръв път, откакто Сера, Дез и Язид бяха вплували в стаята му, Махди се усмихна.
	— Гениален ход — похвали ги той. — Веднага щом се прибера, ще направя всичко възможно да убедя Валерио да изтегли повече войски от пътя ви.
	При думите му усмивката на Сера се стопи.
	— Махди, не можеш да се върнеш. Ако открият… — тя не можа да довърши.
	— Налага се, Сера. Аз съм единственият ви източник на информация в Миромара, единственият, който може да те предупреди, ако Порция нареди на шпионина си да те убие.
	— Махди е прав — сериозно каза Дезидерио. — Много по-ценен е за нас в Серулия, отколкото в Каргьорд.
	Сера кимна, имаше чувството, че откъсна сърцето си от гърдите. — Ако нещо ти се случи, никога няма да си го простя.
	— Нищо няма да ми се случи. Обещавам. Ще изчезна преди сватбата — каза Махди. — А вие тримата по-добре тръгвайте. — Той хвърли поглед към вратата. — Аз след малко трябва да тръгвам за среща с Гулдемар.
	Яз кимна.
	— Внимавай, човече — каза той и протегна ръка на Махди. Той го дръпна към себе си и двамата се потупаха по гърбовете. Същото направи и Дезидерио.
	Махди отвори едно чекмедже на бюрото и извади оттам кутийка.
	— Ето ви още перли невидимки. Вземете си повече. Колкото да ви държат невидими до Каргьорд.
	Яз и Дез си взеха няколко перли и освободиха заклинанието. Сера не ги докосна.
	— Ще ви настигна — каза тя.
	Не можеше да остави Махди, още не. Толкова време бе минало, откакто се бяха видели за последен път, и през цялото това време тя всяка секунда бе мислила за него, копняла за него, разговаряла с него, макар и само наум. Нима няколко минути заедно бяха твърде много?
	— Сера, прекалено е опасно. Не можеш… — започна Язид.
	Дезидерио го прекъсна.
	— Хайде, Яз.
	Язид поклати глава, явно недоволен.
	— Ще те чакаме до северната порта. Не се. Оставяй. Да те. Хванат.
	Щом тръгнаха, Махди сложи ръка на бузата на Сера. Тя обви пръсти около китката му.
	— Направо не мога да те позная — каза той. Очите му обхождаха лицето й. — Кой е този страховит воин пред очите ми? Какво стана с дългокосата русалка, с роклите, с раковините, които сякаш бяха залепнали за ушите ти? — Гласът му беше шеговит, но болката в очите му бе истинска и силна.
	Сера познаваше тази болка. И тя я изпитваше.
	— А къде е момчето, с което се запознах някога и чието единствено желание бе да играе на „Горгони и галеони“ с брат ми? — попита тя. — Онзи, който не беше много приказлив. Който определено не желаеше да има нищо общо с принцесата, която родителите му бяха избрали за негова невеста. Мислиш ли, че някога отново ще ги открием?
	Махди поклати глава.
	— Ще намерим по-добри версии на самите себе си, Сера. По-добри, отколкото сме били, по-добри, отколкото сме сега.
	Той я взе в прегръдките си и я притисна до себе си. Сера стисна очи в опит да задържи сълзите.
	— Mērē dila, mērī ātmā — прошепна той, опрял буза до нейната. „Сърце мое, душа моя“ на маталийски. — Скоро ще дойда при теб, Сера, обещавам. Дотогава внимавай. Моля те.
	— Закълни ми се, че и ти ще внимаваш — настоя Сера с много страст.
	Имаше ужасното, натрапчиво усещане, че ще стане нещо лошо, че никога отново няма да може да го прегърне или да погледне в прекрасните му очи. Обгърна лицето му с ръце и го целуна дълбоко.
	Махди прекъсна целувката.
	— Трябва да тръгваш — каза той нежно, но настоятелно. Допря чело до нейното. — Сбогом, Сера. Никога не се съмнявай в любовта ми — каза той и я пусна.
	Сера освободи заклинанието от една перла невидимка.
	— И аз те обичам, Махди. Завинаги.
	После заплува. Излезе от стаята, от двореца и пое към северната порта.
	Дезидерио и Язид я чакаха. Сера издаде поредица от делфински цъкания и те й отговориха със същите звуци. После тримата заплуваха по-бързо, напред към открити води.
	Никой не проговори, докато не оставиха Скагхауфен далече зад себе си, после Дез каза:
	— Знам, че те боли, и съжалявам. Но всичко ще се оправи, Сера. Махди е умен. Силен е. Ще оцелее.
	Сера си помисли за дългия път, който им предстоеше, и за това, че Гулдемар не им беше дал нищо. Помисли си за шпионина, който се спотайваше сред тях, и за оръжията и войските, които не им достигаха. Помисли си за дългия, студен път до Южното море.
	Тя се засмя безрадостно и каза:
	— Да, Дез. Ами ние?


>	Двайсет и три

	— Ползваме метален скрап от потънали кораби, за да укрепим каруците с припасите — обясни Бека на Сера и посочи купчина от парчета огъната стомана. — Гоблините го загряват, после го заковават по страните на каруците. Трудното е да загреем метала достатъчно, че да започне да се огъва. На заклинателите им е трудно да запалят достатъчно силен огън — каза тя.
	Сера се намръщи.
	— Още не сме намерили магмена жила, така ли? — попита тя.
	Бека поклати глава.
	— Не, но не съм се отказала. И няма да се откажа. Ела, строителната площадка е насам — каза Бека и с жест подкани Сера да плува след нея.
	Двете русалки бяха в най-западната част на лагера, където се правеха каруците, които щяха да пренесат припасите на Черните перки по време на пътуването до Южното море. Двама едри гоблина вървяха малко след тях. Откакто Махди каза на Сера, Дез и Яз, че шпионинът на Порция е и убиец, Дез бе настоял Сера навсякъде да ходи с телохранители.
	Сера бе доплувала до края на лагера, за да види как върви работата, но имаше и друга причина да е тук: трябваше да поговори насаме с Бека.
	— Поскарахме се — бе казала тя.
	Докато Сера слушаше обяснението на Линг, тревогата й се задълбочи. Бека от разказа на Линг, толкова обидчива и нападателна, изобщо не звучеше като нормалната Бека.
	Сера бе забелязала напрежението между Бека и Линг в щаба и беше питала Линг какво става. Линг бе признала, че отношенията им са се обтегнали.
	— Поскарахме се — бе казала тя.
	Докато Сера слушаше обяснението на Линг, тревогата й се задълбочи. Бека от разказа на Линг, толкова обидчива и нападателна, изобщо не звучеше като нормалната Бека.
	— Нещо не е наред. Изобщо не е наред — бе казала тя на Линг. Знам. Бека страда. Това ме плаши. И не само за нея — бе казала Линг. — Сера, ами ако… ако тя…
	Не се наложи да довършва изречението. Сера я разбра.
	— Няма начин, Линг. Не го вярвам. Не го вярваш или не искаш да го вярваш? — бе попитала Линг и я бе изгледала изпитателно.
	— Не го вярвам. Не искам. Не мога. Никога — бе казала Сера. — Преди известно време бях загубила вяра в себе си. Това почти ме уби. Вие ме върнахте от ръба. Сега е мой ред да помогна на Бека. Защото, ако ние шестте загубим доверие една в друга, губим всичко. Не Бека е шпионинът. Знам, че не е тя. Но нещо не е както трябва. И аз ще разбера какво е.
	Сера бе заплувала из лагера, за да открие Бека. Сега, когато я беше открила, търсеше подходящ момент, за да повдигне темата, която — тя не се съмняваше, щеше да е трудна.
	Естествено, след като са готови каруците, ще трябва и да ги напълним с нещо — каза Бека с въздишка. — Още не ни достигат муниции, въпреки доставката от неките. Това ме притеснява, Сера.
	Сера видя възможността, която чакаше. Веднага се възползва от нея.
	— Бека, аз пък се притеснявам за теб.
	Бека се засмя. Сякаш се бе стреснала и малко я беше срам.
	— За мен? Защо? Аз съм си идеално.
	— Не, не си. Не си на себе си. Нещо те тормози. Ще ми се да ми кажеш какво е.
	— Сериозно, Сера, няма нищо за казване. Естествено, под напрежение съм, но кой не е? — Тя се усмихваше, докато говореше, но усмивката бе насилена, дори отчаяна. — Нали се готвим цялата съпротива да замине за Южното море. Има страшно много работа за вършене и…
	Двете русалки плуваха. Почти бяха стигнали до строителната площадка. Сега Сера спря. Хвана приятелката си за ръка и я погледна в очите.
	— Бека — нежно каза тя, — каквото и да се е случило, можеш да ми кажеш. Нали знаеш?
	Бека се извърна. Изглеждаше отчаяна като животно, приклещено в ъгъла. Сера виждаше как се бори със себе си. Искаше да говори, но не можеше. Нещо й пречеше.
	Накрая проговори, но думите не бяха онези, които Сера искаше да чуе.
	— Ей! Ама че работа. Виждаш ли ги? Не мога да повярвам какви са ги свършили — каза тя и издърпа ръката си от тази на Сера. — Честно ти казвам, понякога имам чувството, че всичко трябва да свърша сама. — Тя се стрелна към строителната площадка.
	Сера въздъхна разочаровано и я последва. Скоро видя, че гоблините, които би трябвало да строят каруци, не режеха дъски, не забиваха пирони и изобщо не вършеха нищо. Стояха в полукръг и се взираха в плитката дупка, която бяха изкопали в земята. В нея трябваше да се запали подводният огън, нужен за загряването на метала, но очевидно не беше достатъчно дълбока. Някои от гоблините бяха опрели ръце на хълбоците си. Други потъркваха брадички и се чешеха по главите. Докато Сера я настигне, Бека бе вдигнала лопата.
	— Докато стоите така, каруците няма да се построят сами — скара им се тя.
	Гоблин на име Стиг видя какво прави Бека и й каза нещо предупредително на родния си език. Сера не разбра всичко, но различи думите Недей! и Чакай!
	Бека махна с ръка срещу него. Вдигна лопатата и се приготви да я забие в пясъка на морското дъно. Очите на гоблина се разшириха от страх. Той се хвърли към нея и изби лопатата от ръката й.
	— Ти майтапиш ли се? — възкликна Бека. — Защо го направи? — Заплува отново към лопатата, но Стиг вдигна ръка. Разтърси глава.
	Бека, вече истински ядосана, се приготви да започне да спори с гоблина, но Сера я спря.
	— Чакай — каза тя. — Опитва се да обясни. Изслушай го.
	Вече не гледаше Бека, а дупката.
	Стиг пристъпи напред. Превключи на русалски и каза:
	— Открихме магмена жила точно под повърхността.
	Той се наведе и с друга лопата внимателно остърга петнайсетина сантиметра пясък и наноси, за да видят Сера и Бека съвсем ясно оранжевото сияние отдолу.
	— Трябва да действаме много внимателно — обясни той. — Ако тя — той кимна към Бека — беше ударила жилата с лопатата, лавата щеше да избухне и никой от нас нямаше да оцелее.
	Бека направи гримаса.
	— Аз… аз не знаех. Не видях… — Думите й заглъхнаха. Тя сведе поглед към плавника си.
	— Лошата новина е, че тук не може да се работи — продължи Стиг. — Добрата новина…
	— Открили сте магмена жила! — възкликна Сера. — Браво на вас, на всичките!
	— Имам бълбукник — каза Стиг. — Да видим какво си имаме тук.
	— Какво е бълбукник? — попита Сера.
	— Уред, с който се освобождава малко количество лава. Има различни категории разтопена скала. Glimrende е най-фината, но тя става само за осветление. Sterkur е за топене на метал — тя е най-мощната. Точно тя ни трябва.
	Стиг извади торбичка от акулска кожа от джоба си. Вътре лежеше навита на спирала гъвкава тръбичка с дупки. В единия си край имаше стоманен пръстен със заострен връх, а в другия — вентил. Съвсем бавно, Стиг заби заострения край в жилата. После каза на всички да се отдръпнат и отвори вентила. След няколко секунди в маркуча на тръбичката се надигна лава и започна да изтича през дупките.
	Стиг се наведе, за да я разгледа, и се усмихна.
	— Стеркур — каза той доволно и вдигна глава към Сера. — Категория А-1.
	— Да! — викна Сера и плесна ръка в неговата. — Знаеш ли какво значи това?
	— Че можем да отлеем всички оръжия и муниции, които ни трябват — каза Стиг.
	— И инструменти — добави Рьок.
	— И можем да осветим целия лагер — включи се Мулмиг.
	— И да сготвим враговете си — додаде Гарстиг.
	Мулмиг протегна ръце над бълбукащата лава и се усмихна от удоволствие.
	— Тооолкова време мина, откакто последно усетих топлината на магмен извор — каза тя. — Свети Купферникел, как ми липсваше само.
	— На мен ми липсват чашите с хубава гъста räkä — рече Рьок с копнеж.
	Сера знаеше, че räkä-та е напитка от ферментирала охлювна слуз. Гоблините много я обичаха.
	— И snack — добави Мулмиг. — Какво ли не бих дала за малко snack в момента.
	— Snack? — попита Сера. Не беше чувала тази дума досега.
	— Мариновани очи на сепия — отвърна Мулмиг. — Тоооолкова са вкусни!
	Гарстиг се ухили и извади малка торбичка от предния джоб на куртката си.
	— Жена ми ги прати по една манта — каза той, отвори торбичката и я подаде на Мулмиг. — Вземи си.
	Мулмиг се ококори, когато надзърна в торбичката.
	— Snack! — възкликна тя. — Гарстиг, благодаря ти! — лапна едно око и го задъвка, примижала от удоволствие.
	— Да поседнем малко около лавата, а? — предложи Стиг. — Трябва да измислим как най-успешно да канализираме лавата и по-добре да ни е топло, докато мислим.
	— Чакайте малко… — каза Бека, когато гоблините се скупчиха около лавата.
	О, не, помисли си Сера. — Сега ще им се скара и ще им каже да се връщат на работа.
	Сърцето й замря. Като водач, Сера знаеше, че тези кратки моменти заздравяваха връзките между войниците. Можеше да им струват няколко минути, но вложеното време се възвръщаше десетократно, укрепвайки духа на войската. Бека сигурно мислеше, че са загуба на време.
	Само че Бека я изненада.
	— Преди да седнете, трябва да ви се извиня — каза тя.
	Вдигнаха се вежди. Гоблините изглеждаха изумени. Сера също.
	— Не ви повярвах, че ще си свършите работата, а трябваше. Открихме магмената жила, която толкова ни трябваше. И — каза тя смутено — ми попречихте да убия всички ни. Съжалявам. И ви благодаря.
	Гоблините кимнаха в знак, че приемат извиненията и признанието. Сера се усмихна на Бека. Бека отвърна на усмивката, после се обърна и отплува. Сера заплува след нея.
	— Ей — повика я тя, когато я настигна. — Ще седна при гоблините за минутка. Защо не дойдеш и ти?
	— Съжалявам, не мога — рече Бека. — Имам страшно много работа.
	— Ами, добре — каза Сера, разочарована. Беше толкова сигурна, че ще успее да убеди Бека да й се довери. — Доскоро.
	— Да, доскоро — сбогува се Бека.
	Само че тогава, тъкмо когато Сера се готвеше да заплува към гоблините, Бека протегна ръка и я докосна по рамото.
	— Слушай, Сера… има още нещо, за което трябва да се извиня. За, хм, командарщината ми. Знам, че прекалявам. Ще се опитам да го раздавам по-кротко.
	Сера реши да направи един последен опит.
	— Бека, каквото и да става с теб, не е само командарщина. Кажи ми какво е. Моля те.
	Бека се дръпна.
	— Аз… не мога, Сера. Просто не мога — каза тя безпомощно. — А и ти не би искала да ти кажа, повярвай ми. Защото е лошо. Много лошо.
	Студ смрази Сера. За момент се запита дали бе възможно Линг да е права. Възможно ли бе Бека да е шпионинът? Но после бързо изхвърли тази мисъл от главата си.
	— Бека, сред нас има шпионин, нямаме достатъчно храна и наближава война — каза тя. — А и непобедимо чудовище. За малко да го забравя. Наистина ли проблемът ти е по-лош от всичко това?
	Бека се поколеба. В очите й Сера видя как страхът се бори с доверието. Надяваше се от все сърце, че доверието ще спечели.
	Бека стисна юмруци. Като в скороговорка каза:
	— Влюбена съм в Марко. И той е влюбен в мен.
	Сера премигна. Не беше сигурна дали е чула правилно.
	— Това ли е големият проблем? — попита тя. — Марко от лазарета? Сладкият лекар? Как може това да те разстрои толкова? Той е чудесен!
	Бека притисна длани към слепоочията си.
	— Хм, не, Сера. Не този Марко.
	— А… — рече Сера, объркана. — Не познавам друг Марко.
	— Напротив, познаваш.
	— Не, Бекс, не познавам. Е, и синът на дука се казва Марко, но… — засмя се Сера. Марко беше човек. От добрите. Беше спасил Бека от Уилиуоу. — Но, естествено, не е той — добави тя. — Защото ти не би… той не би… — тя млъкна. Усмивката й се стопи. — О, не. По драконите, Бека.
	— Именно — нещастно каза Бека. — Пълен кошмар. Той е най-прекрасният човек, когото съм срещала. Добър е, мил, умен и всичко е нередно. Никой в моя свят няма да го приеме, а в неговия свят никой дори не би трябвало да знае, че съществувам.
	— Чакай малко — каза Сера. — Не е нередно да обичаш добър, умен и мил човек само защото някой не го одобрява.
	Бека повдигна вежда.
	— Така ли? Тогава защо каза „О, не“?
	— Защото не е лесно. Ако с Марко наистина имате сериозни чувства един към друг, чакат ви доста бурни води. — Сера я прегърна. — Но не е нужно да ги посрещаш сама. Аз и останалите ще ти помогнем. Ще ти помогнем да се справиш. За това са приятелите.
	— Наистина ли? — попита Бека. Изразът на лицето й бе покъртително уязвим.
	— Наистина — отвърна Сера. — Говори с тях. Ще видиш.
	Бека кимна колебливо. Сера виждаше, че още се тревожи.
	— Надявам се, че ще разберат, Сера. В сравнение с мен, всички имате нормални връзки.
	Сера се засмя.
	— Да, особено аз. Аз съм царицата на нормалните връзки. Мъжът, когото обичам, е на път да се ожени за друга. Двамата трябва да се преструваме, че се мразим. А бъдещата му съпруга се опитва да ме убие. Абсолютно нормално.
	Бека избухна в смях. За пръв път, откакто бе пристигнала в лагера, бръчиците, издълбани по челото й от тревогата, изчезнаха.
	— Ей, Серафина, Бека… искате ли малко snack? — викна Гарстиг. — Ако искате, побързайте, преди Мулмиг да ги е излапала всичките. — Той им махна да отидат при тях. Гоблините се разместиха, за да им направят място около лавата.
	— Хайде — каза Сера — да отидем при тях. Започвам да развивам вкус за гоблинските лакомства.
	Когато Сера и Бека седнаха, гоблините оживено обсъждаха планове за построяване на металургична пещ и топене на корабни корпуси. Торбата със snack се подаваше от ръка на ръка и Сера си взе едно око. Чу гласа на Вража в главата си и в сърцето. „Помогни на Бека да разбере, че най-силно грее споделеният огън“, бе казала речната вещица.
	Докато гледаше как Бека с апетит хапва мариновано око, тя безмълвно благодари на Вража и после загледа как топлината на приятелството твори магията си.


>	Двайсет и четири

	Червените очи на Манон Лавьо блестяха. От мястото си сред преплетените клони на кипарисите, където се криеше, можеше да наблюдава лагера на ездачите на смъртта в Мочурището на Робишо. В самия му край имаше клетка от железни пръти. В тази клетка бе затворена русалка, легнала неподвижно на пода с извърнато лице.
	— Виждам двама стражи — тихо каза Манон. — Луи, Антоан, вие поемете предния. Рене, Жерве, за вас остава задният. Бързи и безшумни и не гълтайте ключовете. Чувате ли?
	Четири огромни алигатора кимнаха едновременно. После с един мах на мощните си опашки отплуваха.
	Докато Манон ги гледаше, през тялото й премина тръпка. Тя се уви по-плътно в шала си.
	— Надявам се да са ме чули. Боговете да са ни на помощ, ако вдигнат шум.
	— Боговете помагат на онези, които си помагат сами — превзето изрече Есме и размаха ръка срещу тинята, вдигната от алигаторите.
	Манон изсумтя.
	— Кой го казва? Боговете, ето кой. Аз върша цялата работа, а те събират овациите. По-лениви и безполезни богове не съм срещала.
	— Няма да стане — каза Лафит и закърши ръце. — Стражите ще се развикат за помощ. Ще ни хванат и ще ни хвърлят в клетки. И после ще ни обесят.
	Манон подбели очи.
	— Какво те интересува дали ще те обесят? Нали си призрак!
	— Защо дойдохме тук? Идеята беше много лоша! — продължи да се кахъри Лафит.
	— Да не искаш да оставим бедната русалка на безкрайната милост на капитан Трахо? — попита Манон.
	— Да, искам. Точно така — заяви Лафит.
	— Шшшт! — скара се Сали. — Почти стигнаха клетката.
	Манон и тримата призрака загледаха как алигаторите заемат позиции. Луи се промъкна до предния страж и изръмжа. Стражарят, който бе задрямал, се сепна и се събуди. Очите му се окръглиха като лунни медузи.
	— По драконите! Винченцо, тук има огромен алигатор! — опита се той да изкрещи шепнешком. — Как по…
	— И тук има един! — прошепна в отговор другият страж, когато Рене запълзя към него. — Гледай да не го ядосаш. Вземи си харпуна… бавно и полека, и после…
	Но преди стражите да стигнат до харпуните си, Антоан и Жерве нападнаха. На дъното на блатото се търкулнаха две обезглавени тела. Когато алигаторите започнаха да пируват, Манон излезе от скривалището си. Призраците плуваха по опашката й.
	— Внимавай, Манон! Алигаторите се хранят! Не заставай между тях! — предупреди я Лафит.
	Манон не му обърна внимание. Дръпна едното тяло от устите на алигаторите, после другото и го обърна във водата — търсеше ключовете от клетката с русалката. Само че не ги намираше.
	— Как съм ги пропуснала? — прошепна тя.
	— Може да са паднали на дъното — предположи Сали.
	Манон плесна с плавник по дъното и разчисти част от тинята, но не намери ключове.
	Лафит си гризеше ноктите.
	— Прекалено дълго стоим тук! А още дори не си отворила клетката. Ами ако някой дойде?
	Тогава един от алигаторите се оригна. Прозвуча като гръмотевица.
	Манон се изправи. Сложи ръце на хълбоците си и изглежда земноводното.
	— Жерве, не ми казвай… глътна ги, нали?
	Алигаторът се разкашля като котка, която се мъчи да повърне топка косми. След няколко секунди напъни, той изплю желязна халка с няколко ключа на нея. Манон сбърчи нос, когато я вдигна, изтърси алигаторската слюнка и започна да пробва ключ след ключ, докато намери онзи, който отваряше ключалката на клетката.
	През цялото това време русалката не бе помръднала. Единственият признак на живот бе лекото повдигане на гръдния й кош, което подсказваше, че диша.
	Блатната кралица се надвеси над нея.
	— Ава? Аз съм, дете, Манон. С мен са Сали, Жан и Есме. Дойдохме да те изкараме оттук.
	— Какъв е смисълът? — промълви Ава.
	— Взе ли рубинения пръстен?
	— Да, но Трахо ми го открадна. Провалих се.
	Манон нежно отмести няколко от плитките на Ава от лицето й.
	— О, Ава, провалът си е просто провал. Не е причина да се отказваш — каза тя. — Аз се провалям непрекъснато. Само от вчера насам съм се провалила поне сто пъти. Не взех достатъчно храна за из път, не се облякох както трябва за пътуване…
	— Манон, трябва да си тръгваме. Чувам нещо! — изплака Лафит.
	— … и все не успявам да накарам това мрънкало-пират да млъкне — довърши Манон и го изгледа злобно.
	После се обърна към Ава и взе лицето й в ръце.
	— Само защото си се провалила днес, не значи, че повече никога няма да успееш. Не е страшно да паднеш. Страшно е да не се изправиш.
	Ава се претърколи по гръб.
	— За мен всичко свърши. Моля те, Манон, върви си.
	Манон се изправи. Пое си дълбоко дъх.
	— Дете, ти мъртва ли си?
	Ава поклати глава.
	— Значи не е свършило. Но ще свърши, ако Трахо ни хване. А сега ставай! — каза Манон и издърпа Ава от пода. Изведе я от клетката и спря. — Къде е малкото ти чудовище? — попита и се огледа за Бебе.
	— Убиха го — каза Ава, а очите й се напълниха със сълзи. — Нямаше защо да го правят. Той само ме защитаваше. Т-той беше толкова мъничък.
	Очите на Манон блеснаха. Тя вирна брадичка.
	— Опа — каза Аафит злокобно. — Блатната кралица се ядоса.
	Манон подсвирна ниско и още двайсет алигатора изпълзяха измежду корените на кипарисите.
	— Подхващайте ги, момчета, палатка по палатка. Само гледайте да не ви застрелят.
	Алигаторите се ухилиха, после отпълзяха към лагера.
	— Арман! — извика Манон.
	Най-големият алигатор обърна глава.
	— Настигнете ни, като свършите, чули? Трябвате ми, момчета.
	Арман кимна и пое след останалите.
	— Готова ли си? — попита Манон.
	— Къде отиваме? — рече Ава.
	— При приятелите ти на север — отвърна Манон. — Ние ще те заведем там, Ава. Щом като Бебе не може.
	— Чакай малко… на Север? — не повярва на ушите си Лафит. По лицето му се изписа ужас. — Нищо не си споменавала за ходене на север, Манон Лавьо! Аз мразя Севера!
	— Там е студено. Има сняг и лед! — запротестира и Сали.
	— И няма мариновани скариди, пикантни раци и чашки с папурено кафе! — проплака Есме. — Няма да оцелея!
	— Няма и нужда. Мъртва си — напомни й Манон. После прегърна Ава през раменете. — Трябва да поемаме. Трябва да стигнем до Залива до сутринта, в случай че алигаторите не успеят да изядат всички тези проклети ездачи на смъртта. Готова ли си?
	Ава кимна. Манон се зарадва, като видя, че малко от духа й се върна.
	— Докато има живот, има надежда — мъдро заяви Есме.
	Манон повдигна вежда.
	— Сякаш пък точно ти ще знаеш.
	Чу се вик, остър и изненадан. Бързо секна.
	— Казах им да действат тихо! — рече Манон и изцъка с език. — Ще си докарат един куп неприятности. Хайде, cher — каза тя и дръпна Ава за ръката. — Най-добре да поемаме.
	После двете русалки и трите призрака изчезнаха в тъмните води на блатото.


>	Двайсет и пет

	Астрид Колфинсдотир изглеждаше различно.
	Нямаше го коженото й палто. Нямаше ги плитките. Полите на прекрасната рокля от черна морска коприна, която й бе подарил Орфео, се вееха около нея като приливи, докато плуваше по дългия коридор.
	Беше облякла роклята по-рано тази сутрин — неохотно, но нямаше избор. Прислужниците бяха изхвърлили нейните дрехи, докато тя бе спала, упоена от болкоуспокоителните.
	Щом Астрид се облече, в стаята вплува прислужница. Тя накара Астрид да седне пред тоалетката и запърха около нея с гребен и четка, приглаждайки дългата й коса. Фризирането подразни Астрид, която мразеше да се конти. Когато прислужницата Бахар започна да сплита сребристорусите й коси на плитки, Астрид я помоли да спре.
	— Не, не — настоя Бахар. — Господарят обича гостите му да изглеждат добре.
	Без колебание, Астрид взе кинжала си от тоалетката и за ужас на прислужницата отряза косата си.
	— Жалко за господаря — изхриптя тя. Гърлото още я болеше.
	Бахар се отдръпна, притиснала ръка към гърдите си. После си събра нещата и бързо напусна стаята. Астрид се погледна в огледалото с усмивка. Новата прическа й хареса.
	После се бе появила друга прислужница с поднос. Тази прислужница Астрид посрещна с радост. Беше изнемощяла от кръвозагубата. Малко мека, проста храна — нищо, което би могло да нарани чувствителното й гърло, възстанови енергията й и когато се появи прислужник със съобщението, че Орфео би искал тя да отиде при него в оранжерията, тя се почувства готова за дългото плуване из двореца.
	Астрид не бе виждала Орфео откакто й даде гъстата, мътна отвара, която бе облекчила болката й. Колко време бе минало? Часове? Дни? Тя нямаше представа.
	Защо иска да ме види точно сега? — запита се тя притеснено. Беше й помогнал, но тя все още не знаеше защо.
	Прислужникът, който бе дошъл да я извика, спря пред двойка масивни врати. Отвори ги и Астрид влезе. Домът на сенките бе мрачен, празен и огромен, а оранжерията, разбра тя сега, бе зловещото му сърце.
	Във висока камина в далечния край на помещението гореше буйният пламък на подводен огън. От двете страни на камината бяха наредени столове с високи облегалки, изработени от усуканите корени на мангрови дървета. По стените бяха закачени аплици, в които бълбукаше лава. В един ъгъл стоеше огледало с позлатена рамка.
	Огромен купол от шлифован аметист покриваше оранжерията, пръскайки пурпурна светлина в помещението. Онова, от което дъхът на Астрид спря обаче, бяха раковините. По стените на стаята бяха наредени рафтове, от пода до долния край на купола, всеки сантиметър бе зает от раковини. От изумление Астрид дори забрави колко се беше ядосала на Бахар за опитите за разкрасяване.
	— Трябва да са един милион — прошепна тя и бавно се завъртя в кръг.
	Пред очите й се редяха всички видове раковини и черупки, които някога бе виждала, както и много, които виждаше за пръв път: рапани, раци-пустинници, наутилуси, турители, морски таралежи, кръгли охлюви, конусовидни охлюви, мурекси, тромпети. Някои бяха нови и лъскави, други — пропукани от старост. По рафтовете се гонеха дългокраки раци-паяци и почистваха наноса и боклука.
	Когато Астрид се приближи, видя, че всяка раковина има етикет със заглавието на песен заклинание. Имаше прости заклинания за невидимост, за камуфлаж и за илюзия. Заклинания, с които се овладяват водата, вятърът и светлината. Имаше и заклинания — за тях Астрид само бе чувала, които позволяваха на заклинателя да създава дракони от пясък, чудовища от камъни и да съживява мъртвите.
	— Това е острокон на магията — каза тя изумена. Гласът й вече не бе толкова хриплив.
	— На морска магия, да — каза глас зад гърба й.
	Астрид се обърна и се изправи пред Орфео. Той бе облечен в сако с висока яка и с обичайните си тъмни очила.
	— Събрал си всички тези заклинания? — попита тя.
	— Събрах ги, научих ги, овладях ги — отвърна той.
	Очите на Астрид се разшириха. Нищо чудно, че бе толкова могъщ.
	— Имам още една такава стая на земята. Нарича се библиотека. Там пазя всички заклинания, създадени от човеците.
	Астрид повдигна вежда.
	— Трудно ми е да приема терагогите за магьосници.
	Орфео се усмихна.
	— Аз също. Поне в днешно време. Но невинаги е било така.
	Астрид бе забравила, че той самият някога е бил човек, преди да се превърне в каквото беше сега. Подозрителността й се събуди. Трябва да ме е излекувал с някаква цел, помисли си тя. — И каквато и да е тя, не ще да е благородна.
	— Магията все още живее и на повърхността, но човеците слънцето, писъкът на сокола, премятането на кита… тези чудеса са навсякъде около тях, а те се взират в екрани и смятат, че те са магия. — Той поклати глава, отвратен. — Безполезни същества. Няма да ми липсват.
	По гръбнака на Астрид пробяга тръпка. Думите му, злокобният тон и заплахата в главата му й напомниха защо е тук. Очите й потърсиха черната перла. Тя лежеше на гърдите му, закачена на тънка кожена връв.
	Орфео забеляза погледа й. Той свали талисмана и й го подаде. Астрид го изгледа озадачено. Наистина ли й го даваше?
	— Давай, Астрид — подкани я той. — Вземи я.


>	Двайсет и шест

	Черната перлана Морса.
	Дар от богиня.
	Астрид взе перлата от Орфео, хванала връвта с една ръка, положила перлата на дланта на другата. Перлата бе голяма, повече от сантиметър в диаметър, и съвършена. Някои перли излъчваха вътрешна светлина. Сиянието на тази бе тъмно. Астрид усети как силата й прелива в нея. Усети какво е да си Орфео. Знанието, магията. Представи си как моретата се разделят по нейна заповед, как вятърът се подчинява на желанията й.
	Усещането за абсолютна власт я ужаси, но в същото време я развълнува.
	Върни я. Пусни я. Той иска да я искаш, предупреди я един вътрешен глас. Само че талисманът бе събудил неутолим глад в душата й. Вместо да върне перлата на Орфео, Астрид започна да затваря пръсти върху нея, за да я стисне здраво.
	Орфео изцъка с език и я взе от ръката й, преди да я е стиснала в юмрук.
	— Твърде много, твърде скоро — каза той и закачи перлата на шията си.
	Астрид остро усети отнемането на перлата. Докато омаята от всемогъщието изчезваше, в нея се надигна отвращение. Беше ти в ръката! — скара се тя на себе си. — Можеше да я вземеш! Нали затова дойде тук?
	Астрид обаче знаеше добре, както бе разбрала още в момента на пристигането си тук, че дори да вземе перлата, няма как да избяга с нея. Нямаше да успее да излезе дори от оранжерията, камо ли от двореца.
	Трябваше да намери друг начин да я вземе. И друго време.
	— Астрид, когато пристигна, ме попита защо съм те призовал. Казах ти, че искам да те излекувам, но това бе само част от причината.
	Перките й настръхнаха. Най-сетне щеше да получи отговор.
	— А другата част?
	— Искам да те обуча. Искам да започнеш да учиш заклинанията, които съм събрал — отвърна Орфео. Кимна към рафтовете. — Избери си раковина, дете. Изслушай заклинанието и после го изпей.
	— Защо, Орфео?
	Вместо да й отговори, той пристъпи към широкото бюро в центъра на стаята и от едно чекмедже извади най-красивото бижу, което Астрид бе виждала. Представляваше богата огърлица от множество редове малки, съвършени бели перли. Безброй перли.
	— Беше на Алма, обичната ми съпруга. — Той протегна ръка с огърлицата към Астрид. — Много от бижутата й дадох на един много полезен… — поколеба се за миг, после довърши — приятел.
	Морса, помисли Астрид. Една витрина в развалините на Атлантида бе разказала на Сера, че Орфео е призовавал Морса, а Сера бе разказала на Астрид.
	— Но тази огърлица не бе предназначена за нея — продължи Орфео. — Тя е предназначена за теб.
	Астрид поклати глава.
	— Не мога да я приема.
	Алма бе живяла преди няколко хиляди години. Огърлицата й бе древна, безценна.
	— Настоявам да я вземеш. Търсих я дълго време в развалините на Атлантида. Беше сватбен подарък за Алма от родителите й — обясни Орфео. — Според атлантидския обичай перлите символизират децата, които женихът и невестата ще имат, както и децата на тези деца, и така нататък, за да пребъде семейството във вечността. Зная колко би се зарадвала Алма, ако приемеш огърлицата. Ти си нашата вечност, Астрид… моята и на Алма.
	Преди Астрид да успее да възрази, той закопча огърлицата на шията й.
	— Иди се огледай — каза и посочи огледалото в ъгъла.
	Астрид заплува нататък и се взря в отражението си, удивена от разкоша на огърлицата. Докосна я стеснително.
	— Приличаш на нея — каза Орфео с тъга. — И на децата ни.
	— Каква беше тя? — попита Астрид и отплува от огледалото.
	— Красива, и външно, и в душата си. Мила. Добра. Състрадателна.
	— Иска ми се да я бях познавала.
	При думите й Орфео помръкна. Макар Астрид да не виждаше очите му зад очилата, обзе я ясното усещане, че тези очи в момента гледат нещо много далечно. Нещо, което само те можеха да видят.
	— Един ден ще се запознаете. Един ден Абадон ще разкъса бариерата между този свят и Отвъдното и аз ще си върна Алма.
	Името на Абадон удари Астрид като силен шамар. Влиза ти под кожата. Печели те, точно както каза Сера. Бори се!
	— Чудовището трябва да е много силно, за да може да направи подобно нещо — каза тя, решена да открие колкото може повече за врага и да не предаде доверието на приятелите си.
	— Чудовището е повече от силно — каза Орфео.
	— И въпреки това е било победено от останалите петима магове — осмели се да каже Астрид с надеждата той да продължи да говори. — Затворили са го.
	— Победено? — повтори Орфео с презрение. — Съвсем не. Абадон влезе в Карцерон, защото аз му казах.
	— Какво? — изуми се Астрид. — Мислех, че Мероу и останалите са го вкарали вътре.
	— Така вярваха те. Което бе точно каквото исках.
	— Аз… не разбирам.
	— Абадон бе най-великото ми творение. Използвах всичко, с което разполагах — магията си, знанията си, за да го създам. Нужен ми беше, за да вляза в подземния свят — обясни Орфео. — Знаех, че другите магове ще се опитат да ме спрат, дори ако се наложеше да ме убият. Не ме вълнуваше собствения ми живот, вече бях научил как да измамя смъртта, но трябваше да осигуря оцеляването на Абадон. Трябваше да го опазя.
	Сърцето на Астрид заби по-бързо. Нима чудовището имаше слабо място? Трябваше да открие какво е то. Но трябваше да действа внимателно.
	— Как? — попита тя небрежно.
	— Като му направя убежище — отвърна той. — Място, където да заспи, но да не умира, в случай че плановете ми се провалят. Когато бях почти готов да го пусна на свобода, смених ключалката на Карцерон. Тя бе направена така, че да се отключва със стария ми талисман — изумруда на Евексион. Една нощ я промених, за да работи с новия — черната перла. Не след дълго останалите магове откриха какво съм направил и…
	— Не са се зарадвали — предположи Астрид.
	Орфео се усмихна.
	— Може да се каже. Бяха научили и за другите ми занимания.
	— Тоест за… — смееше ли да го каже? — … жертвоприношенията. Хората, които си предлагал на богинята на смъртта, Морса.
	Орфео повдигна вежда.
	— Виж ти, виж ти. Някой си е научил урока.
	Астрид се притесни, че е отишла твърде далеч и той ще спре да говори. Но той продължи разказа си с удоволствие, сякаш векове наред бе чакал да разкаже историята.
	— Да, за жертвоприношенията. Маговете ме проследиха до храма на Морса. Опитаха се да ме накарат да изляза. Когато отказах, те събориха вратите. Бяха видели Абадон и се бяха заклели да го убият, затова аз наредих на Абадон да убие тях и всеки друг, който ми се изпречи на пътя. Маговете се биха смело. Използваха цялата си магия. В един момент, докато си поемах дъх, Мероу ме нападна с меча си, вместо със заклинание, и ме прониза смъртоносно. Поне така си мислеше тя.
	Астрид смяташе, че е разбрала как е оцелял Орфео. Щеше ли да успее да го накара да го потвърди?
	— Талисманът на Морса, нали? Той те е спасил. Използвал си перлата, за да съхраниш в нея душата си. Точно както прави Хорок.
	— Ученичката скоро ще надмине учителя — каза Орфео с възхищение. — Да, Астрид, така направих. После Мероу откъсна перлата от шията ми и я нареди до другите талисмани, за да отвори Карцерон. Мислеше си, че е толкова силна… — Той поклати глава при спомена. — Само че те петимата никога не биха оцелели, ако се бяха изправили срещу чудовището в затвора сами. Аз бях онзи, който му каза да влезе. Говорех от перлата, казах му да спи, да се скрие. Обещах му, че един ден ще се върна.
	— Маговете са вярвали, че са спрели Абадон — каза Астрид, смаяна. — А вместо това са го съхранили за теб, докато успееш да събереш талисманите.
	Орфео кимна с горда усмивка.
	— Отне време. Мероу хвърли черната перла в Каникааг. Ако не беше една лакома риба и един още по-лаком викинг, сигурно още щях да съм в търбуха на водовъртежа.
	— Как създаде Абадон? — попита Астрид.
	— А, скъпа, това ще си остане тайна. Докато никой не знае от какво е направено чудовището, никой няма да може да го унищожи.
	— Няма да кажа на никого. Не и след всичко, което направи за мен.
	Настроението на Орфео рязко се промени. Астрид почувства как очите зад очилата я пронизват.
	— За глупак ли ме мислиш, дете? Ако бях глупак, нямаше да оцелея четири хиляди години. Зная, че си дошла да ми вземеш черната перла — или поне да се опиташ, и да я занесеш на приятелките си.
	Бузите на Астрид пламнаха. Беше прозрял непохватния й опит да събере информация. Как бе могла изобщо да си помисли, че ще го надхитри?
	— Ти си вярна на приятелките си и аз ти се възхищавам за това — каза Орфео. — Но скоро тази вярност ще бъде подложена на изпитание. Ще се наложи да направиш избор между тях и мен. Ето ти отговора, Астрид. Затова те призовах. Тук си, за да направиш този избор. Ако избереш приятелките си, избираш поражението. Ажо избереш мен, избираш победата, силата и безсмъртието. Аз и Алма, заедно с теб, нашата наследница, нашата дъщеря, ще дадем ново начало на света. И ти ще станеш велик маг, вторият по сила след мен. Никой и нищо няма да може да се сравни с могъществото ни.
	— Това няма да стане, Орфео. Вече съм направила избора си.
	— Нима? — тайнствено попита Орфео. Прокара ръка по един рафт, пълен с раковини.
	— Да. Аз…
	— Пей, Астрид.
	— Какво? — стресна се тя, изкарана от равновесие.
	— Пей.
	Тя поклати глава.
	— Разбирам накъде биеш, но няма да стане. Затова просто ме убий и да се свършва. — Гласът й звучеше много по-смело, отколкото се чувстваше тя всъщност.
	— Да те убия? — повтори Орфео и се дръпна рязко. — Не ставай смешна. Свободна си да си тръгнеш, когато пожелаеш.
	— Така ли? — Астрид толкова се изненада, че не знаеше дали да му повярва, или не.
	— Да. Но преди да си тръгнеш, направи ми една малка услуга.
	Астрид го изгледа внимателно.
	— Постарах се да те излекувам. Позволи ми да проверя дали съм успял.
	— Но аз… аз не мога — възрази Астрид. Само при мисълта за пеене я обхвана паника. Ами ако пробваше и не успееше?
	— Не можеше — поправи я Орфео. — Опитай.
	— Много ме боли гърлото.
	Орфео изцъка с език.
	— Още те е страх, нали?
	Отново бе прозрял истинските й чувства. Астрид сведе поглед към пода.
	— Да — призна тя.
	— Била си дете, когато си глътнала монетата. И ти е било толкова трудно да растеш без магия, нали? — попита Орфео с тон, пълен с разбиране. — Има ли нещо по-лошо за ондалинианец? Толкова те е боляло да слушаш шушукането, смеха, подигравките. Боляло те е да разочароваш майка си и баща си…
	Астрид имаше чувството, че той вижда в душата й. За русалка като нея, свикнала да крие чувствата си, този поглед причиняваше болка.
	— … но мен никога не си разочаровала.
	Астрид вдигна глава. Погледна го колебливо. Защо би го казал — че никога не го е разочаровала? Тя не би могла да го разочарова или да го зарадва. Току-що се бяха запознали.
	— Наблюдавах те — продължи той. — Бях едно от лицата в тълпата в Цитаделата. Съдия, който мина покрай теб в Залата на правосъдието. Пазач в кралските покои. Понякога бях морски лъв, друг път нарвал или пък морски скорпион. Гледах те винаги, когато можех, Астрид.
	Астрид направи гримаса.
	— Хм, Орфео? Това е малко откачено.
	Орфео се засмя.
	— Не, детето ми, това е любов. Аз бях морският кон, който хвърли Тауно, когато ти се подигра веднъж по време на лов. Аз бях тюленът, който го ухапа по гърба след една груба дума.
	Астрид също се засмя, не можа да се въздържи. Спомняше си и двете случки толкова ясно. Беше й станало приятно да види Тауно унизен, след като той бе унизил нея. Изпълни я неканен прилив на благодарност към Орфео.
	— Това си бил ти? — попита тя. — Наистина ли?
	Орфео кимна.
	— Разказвам ти всичко това, за да ти докажа, че никога не бих проявил жестокост към теб, Астрид. Ти си моя кръв, моя дъщеря. Пей, детето ми. Опитай.
	На Астрид й се искаше да опита. Много. Но нямаше толкова смелост.
	Орфео явно го бе забелязал, защото й предложи ръката си.
	— Спомни си усещането, когато създаваш музика — каза той. — Спомни си, Астрид. Пей.
	Астрид се взря в него. Чувстваше се като плувец, който се бори с вълните миг преди да го повлече мъртво течение.
	Отново го оставих да се доближи твърде много, помисли си тя. — Трябва да го пусна, да изляза от тази стая и от Дома на сенките. Веднага.
	Но не успя да се накара да го направи. Желанието да пее отново бе твърде силно. Нуждаеше се от магията си така, както се нуждаеше от кислород.
	Ще я използвам, за да го победя, обеща си тя. — Оставих го да ме излекува. Сега ще го оставя да ме обучи и ще използвам наученото, за да взема черната перла.
	Астрид хвана ръката на Орфео и си пое дълбоко дъх.


>	Двайсет и седем

	Болката беше ужасяваща.
	Астрид имаше чувството, че е погълнала натрошено стъкло. От устата й излязоха само няколко ноти и всички те звучаха дрезгаво, пискливо — като дъно на лодка, остъргващо подводни скали.
	Орфео стисна ръката й.
	— Пак — насърчи я той.
	Астрид се изкашля засрамено и опита пак. Този път нотите звучаха като необработена, недовършена музика.
	— О, богове! — прошепна тя. — Мога да пея. Орфео, аз мога да пея!
	Завладя я щастие. Погълна я, накара я да забрави всичко останало. Забрави за черната перла. Забрави за приятелите си, за мисията им и за Абадон. За няколко секунди забрави коя е.
	— Опитай някое малко заклинание — предложи Орфео окуражително.
	— Добре. — Тя се сети за първото заклинание, което някога бе научила, преглътна мъчително и запя.
P>
	Богиньо Нерия, чуй какво пея,
	с този айсберг помогни ми да се слея!
P$
	След миг цялото й тяло се изпъстри с нюанси на бяло, синьо и сиво. Очите й светнаха. Дъхът й спря.
	— Аз ли го направих? — попита. Преди Орфео да отговори, тя додаде: — Ще пробвам още едно! Някое по-трудно!
	— Не сега — спря я той и вдигна ръце. — Доказа си, че отново можеш да пееш. Не прибързвай, за да не си пресилиш гласните струни. По едно заклинание на ден, докато гърлото ти оздравее.
	Астрид се разочарова, но кимна.
	— Мога поне да послушам няколко раковини — каза тя, докато Орфео разваляше камуфлажното заклинание. Беше гладна за още магия.
	Преди той да й отговори, някой почука на вратата.
	— Влез! — извика Орфео.
	В стаята вплува прислужник.
	— Капитан Трахо е тук, господарю. Носи нещо, което иска да ви даде.
	Астрид замръзна при споменаването на името. Какво правеше той тук? Какво носеше на Орфео? Надяваше се, че не беше някой от талисманите.
	— Извини ме, трябва да се погрижа за това — каза Орфео и тръгна към вратата. — Слушай каквито заклинания искаш.
	— Орфео… — започна Астрид.
	Той се обърна и я изгледа въпросително.
	— Благодаря ти.
	Думите бяха искрени. Наистина му беше благодарна. За това, че й върна гласа. Че й върна магията.
	За това, че й бе дал оръжия, които да използва срещу него.
	Орфео се усмихна и излезе. Прислужникът затвори вратата след него.
	Астрид веднага доплува до един от рафтовете. Имаше магията си и достъп до всички заклинания, познати на морския народ. Без съмнение поне едно от тях можеше да й помогне да вземе перлата.
	Странното състояние, подобно на транс, в което бе изпаднала по-рано, бе изчезнало. Мисълта, че макар и за миг е попаднала под влиянието на Орфео, я притесняваше, но тя се отърси от неприятното чувство. Просто се бе поддала на емоциите си.
	Това нямаше да се повтори.


>	Двайсет и осем

	— Металът само от този корпус ще стане на няколко хиляди харпунджийски копия — извика развълнувано Дезидерио и потупа обсипания с лепки потънал кораб. — Имаме и цял траулер за нарязване!
	— Ще направим десетки хиляди! — викна Язид. — Сега, след като имаме леярна, гоблините ще работят денонощно.
	— Достатъчно ли е? Ще успеем ли да ги направим навреме? — изкрещя Сера. Черните перки трябваше да отплуват за Южното море след две седмици. Дотогава каруците с муниции трябваше да се напълнят със стрели и копия.
	Язид отговори:
	— Никакъв проблем! Ще си изковем всички муниции, които ни трябват!
	Въпреки че и двамата младежи крещяха, Сера едва ги чуваше заради шума. Зад тях бълбукаше лава, свистеше пара, а гоблините трескаво режеха дебелата стомана на парчета.
	Тя бе дошла да види как вървят нещата и макар че шумът бе оглушителен, а от суматохата й се завиваше свят, Сера бе по-щастлива от всякога. Веднага щом Стиг и другите бяха открили магмената жила, тя бе наредила да построят леярна близо до нея и да започнат да коват муниции.
	Магмената жила бе дар от боговете. Нито лавата, нито стоманата от корабите им струваше нещо. Вече нямаше нужда Сера да търси помощта на неките или да рискува войските й да попаднат на засада.
	Тримата приятели напуснаха леярната и заплуваха към щаба. Говореха един през друг за мунициите и не забелязаха Мулмиг, докато не им се изпречи на пътя.
	— Чухте ли? — развълнувано ги попита тя, преди Сера дори да е казала „Здрасти“.
	— Какво да сме чули? — попита Сера с настръхнали перки. Не обичаше изненадите.
	— Линг нареди топката мозайка!
	— Няма начин! — възкликна Язид.
	— Има начин! — отвърна Мулмиг. — Новината залива лагера като цунами!
	— Къде е тя? — попита Сера, изтръпнала от нетърпение. Нима това значеше, че скоро ще разберат кой е шпионинът?
	— Затвори се в пещерата на щаба, за да открие Стрелата на справедливостта.
	— Ти видя ли я? — попита Дез.
	— Още не. Никой не я е видял. Но Линг казва, че е като компас. Само че вместо да сочи посоки, стрелата сочи престъпления. Там, където на компаса е север, за топката е „Невинен“. Другите посоки са „Крадец“ и „Убиец“. Линг казва…
	Само че Сера не дочака да чуе останалото. Стрелна се напред като куршум. Дез и Язид я последваха. Тя отчаяно се надяваше, че четвъртата посока е „Шпионин“.
	Когато тримата стигнаха пещерата, откриха Линг седнала до масата, заета да пише нещо на парче водораслов пергамент. С нея бяха и неколцина от най-приближените на Сера. Бека и Нийла гледаха Линг. Обсъждаха разписанието за следващия ден. София също бе там. Инвентаризираше оръжията. Малката Коко броеше дублони и ги подреждаше на купчинки — подготвяше сумата за плащане на меертойфелските търговци, а около нея се навърташе акулата й Абелар. Всички обърнаха глави към Сера и я изгледаха очаквателно.
	— Линг, наистина ли… — започна Сера бездиханна.
	— Дали съм подредила мозайката? Да. Най-сетне! — възкликна Линг. — Изпробвах Стрелата на справедливостта няколко пъти и после прибрах топката на сигурно място, докато се върнете. Всички са страшно развълнувани, Сера. Няма да повярваш, като я видиш.
	— Изпробва ли я? Как? — попита Сера.
	— Открих кой започна боя в столовата снощи и кой краде от хранителните складове. И двамата си признаха. Не е ли невероятно? Стига само да протегнеш топката към някого и да попиташ дали въпросният някой е невинен, или виновен. Стрелата показва.
	— Линг, разбираш ли какво значи това? — попита с нисък глас Язид.
	— Да. Най-сетне ще разкрием шпионина. В момента правя план. Толкова се радвам, че дойдохте всички. Искам да ми помогнете. Мислех си, че можем да започнем от западния край на лагера и да вървим на изток. Рано или късно Стрелата ще посочи предателя. Въпрос само на време, докато…
	Прекъсна я изтерзан стон. Беше долетял от другия край на масата.
	Стресната, Сера се обърна и видя София. Пред очите й София стана от масата, заплува колебливо към нея и се свлече на земята.
	— Соф, какво има? Нарани ли се? — попита Сера и се втурна към нея.
	София не отговори. Остана на тинестия под на пещерата с наведена глава, с коса, паднала върху лицето.
	— София, какво става? — каза Сера и сложи ръка на рамото й.
	— Аз съм — прошепна София. Вдигна глава. Лицето й бе бяло като платно.
	— Аз съм — повтори. — Аз съм шпионинът.
	Сера се отдръпна. Имаше чувството, че София е бръкнала в гърдите й и е смачкала сърцето й. Останалите ги гледаха, неспособни да проговорят.
	— Соф, не — каза Сера. — Не и ти. Не може да си ти.
	— Тайната ме разкъсва. Искам да призная. Сега — каза тя. — Не искам някаква топка мозайка да показва каква съм.
	София бе Черна перка от първите дни на съпротивата. Сера я беше избрала лично да участва в нападението на миромарската съкровищница и й дължеше живота си. Един ездач на смъртта я бе прострелял в опашката с харпун, докато Черните перки бягаха след изпълнението на мисията си. София бе прерязала въжето, бе убила ездача на смъртта и бе помогнала на Сера да избяга.
	След това двете се бяха скрили в руините на двореца на Мероу и там Сера й се беше доверила. Беше й разказала за йелите, за талисманите, за Абадон — за всичко. София дори бе опазила доставката от неките при засадата на ездачите на смъртта. Сера й бе поверила живота си и живота на съратниците си, Черните перки.
	— София… защо? — зашеметена попита тя.
	— Един мъж, Бако Гога, дойде при мен една нощ, когато патрулирах пред щаба в Сините хълмове — заразказва София с пресеклив глас. — Поиска да шпионирам съпротивата и да му докладвам. Пратих го по дяволите. Тогава той ми даде нещо — две венчални халки. Бяха на родителите ми. Отведоха ги след нападението над Серулия. Бако каза, че следващият му подарък ще са пръстите им. После ръцете. Каза, че ще ги убива къс по къс, ако откажа да му съдействам.
	Гърдите на Сера се изпълниха със смесица от скръб и ярост, докато слушаше за предателството на София, но не след дълго ги замени друго чувство: страх.
	Тя си припомни нощта, в която ездачите на смъртта бяха нападнали лагера, когато Сера бе решила да каже на войниците си, че първо ще тръгнат към Серулия, макар всъщност да планираше да потеглят за Южното море. София я нямаше, слава на боговете, когато Сера бе споделила плана си с най-близките си. Дали обаче не бе успяла по някакъв начин да разбере сама?
	— Какво знае чичо ми? — попита Сера. — Какво си казала на Бако?
	— Възможно най-малко. Постарах се да те защитя, Сера. Аз…
	Сера се надвеси над София. Хвана я грубо за брадичката.
	— Какво си му казала? — извика тя.
	— Колко е голяма войската, кога пристигат доставките на оръжия, това, че няма магмена жила, броят на бежанците, които пристигнаха в Каргьорд, и… и къде е Ава.
	Сера изруга.
	— Каза ли му за Серулия?
	София кимна нещастно.
	Слава на боговете, каза си Сера. Валерио щеше да мисли, че Черните перки ще нападнат Серулия. Нямаше представа за истинските им намерения. Но имаше още един въпрос и този въпрос изпълваше Сера с такъв ужас, че едва се накара да го зададе.
	— Каза ли на Бако за Махди?
	София поклати глава.
	— Не, Сера. Кълна се в боговете.
	Сера усети как цялото й тяло се отпуска от облекчение. Тя пусна брадичката на София. Докато се изправяше, София я хвана за ръката.
	— Съжалявам, Сера. Толкова съжалявам — захлипа тя. — Моля те, прости ми. Нямах избор. Разбираш ме, нали? Какво можех да направя? Бако държи родителите ми!
	Сера сведе поглед към ръката на русалката и сви своята в юмрук. После, с болка в сърцето, дръпна ръка.
	— Сера? — задавено каза София. — Сера, не… моля те.
	— Моите родители загинаха от ръцете на ездачи на смъртта — каза Сера. — Пред очите ми. Ездачите избиха хиляди миромарски родители. Но никой от нас, осиротелите, не предаде братята и сестрите си.
	Тя се обърна към двамата гоблини, които охраняваха входа на пещерата.
	— Отведете я в затвора — нареди тя. — Ще бъде изправена пред военен съд и ако той я признае за виновна…
	— Не! — изпищя София.
	Сера преглътна мъчително. Думите, които трябваше да произнесе, я задавиха.
	— Ако бъде призната за виновна, ще бъде екзекутирана. Това ще се случи с всеки, който предаде съпротивата.
	— Сера, моля те! Съжалявам! Не го прави… моля те! — пищеше София.
	Сера се принуди да гледа как стражите извеждат приятелката й. Принуди се да види сълзите в очите на Коко. Само страхливците извръщаха поглед от трудностите.
	В пещерата настъпи тишина. Сера я наруши.
	— Оставете ме сама — каза тя.
	Един по един, приятелите й излязоха. Коко, с разширени от ужас очи, цялата трепереща, отплува първа. Линг бе последна. Тя доплува до Сера и й подаде топката мозайка.
	— Прибери я при другите — тихо каза Линг. — Дръж я на сигурно място. Може отново да ни потрябва.
	Сера вдигна талисмана и погледна през дупките в сферите, наредени в права линия, към центъра на топката. Нямаше стрела, нито думи. Само миниатюрна, прелестна фигурка на феникс.
	Сера отпусна ръка и погледна Линг, възхитена от изобретателността й.
	— Измислила си си всичко — отбеляза тя.
	Линг кимна.
	— София страдаше и тази болка имаше глас.
	— Кога разбра, че е тя?
	— Не разбрах. Мислех, че може да е Бека, както знаеш. След като ти установи, че не е тя, знаех, че ще се наложи да рискувам. След две седмици войските ни ще разберат, че тръгваме към Южното море, а не към Серулия. Трябваше да хвана шпионина преди това. Ако не го хванех, знаех, че той, или тя, както се оказа, ще разкаже на Валерио за блъфа.
	— Затова си казала, че си наредила мозайката — каза Сера.
	Линг кимна.
	— Единственото, което знаех със сигурност, бе, че шпионинът ти е близък. Затова събрах всички от вътрешния ни кръг и казах, че Стрелата на справедливостта действа. Надявах се, че това ще подплаши шпионина достатъчно, че да си признае. И се оказа вярно.
	— Успя да пробиеш още едно мълчание, Линг. Много опасно мълчание. Благодаря ти. Много животи спаси.
	— И обрекох един.
	Линг опря чело в това на Сера. Сера изпита облекчение, че някой споделя товара й. След миг Линг стисна ръката на Сера и отплува.
	Сера заплува към нишата в стената, където криеше талисманите, и прибра топката мозайка.
	Беше постъпила правилно, не се съмняваше, макар да беше толкова трудно.
	Тя изпъна рамене и пое към входа на пещерата, решена да свърши малко работа. Случилото се току-що беше ужасно, но нямаше време да мисли за него. Една кралица не можеше да си позволи да стои без работа, не и когато я очакваше битка, която трябваше да се планира.
	Сера махна веднъж с опашка към входа, после още веднъж, след това се отпусна върху пясъка, покри лице с ръце и заплака.


>	Двайсет и девет

	Астрид бе изчезнала, изгубена в музиката. Главата й бе отметната назад, очите затворени, ръцете — разперени.
P>
	Води безкрайни, песента ми приемете,
	от тъмни дълбини се надигнете.
	Течения мощни, широки и страшни,
	залейте веднага бреговете прашни.
P$
	Докато пееше, водата се завъртя в колона в центъра на оранжерията, точно под аметистовия купол. Гласът на Астрид се извиси силен, уверен, за да завърши заклинанието.
P>
	Приливни вълни, заповедта ми е изпята,
	оковите счупете, разлейте се по земята.
	Води бистри, води сини като небе,
	вдигнете се и разделете се на две!
P$
	Водната кула се стрелна нагоре и се раздели току под купола, оформяйки две изящни арки. Астрид задържа последната нота и отвори очи. Видя как водата се излива като фонтан върху пода, почувства се горда, щастлива и могъща.
	Бе вкусила частица от силата, когато Орфео й бе позволил да подържи черната перла, и вкусът бе разпалил в нея желание за още и още. Не можеше да мисли за нищо друго, освен как да се сдобие с повече сила.
	Гърлото й бе оздравяло, гласът й ставаше все по-силен. Упражняваше се часове наред всеки ден, за да го усъвършенства.
	Късно вечер тя се тръшваше в леглото изтощена и потъваше в дълбок сън без сънища. Когато първите лъчи на слънцето обагреха водите пред прозореца й, Астрид ставаше и отиваше в оранжерията, подтиквана от новата си жажда да учи още, да става все по-добра.
	Понякога, преди да заспи, едно гласче дълбоко в съзнанието й й напомняше защо е тук.
	Кога ще вземеш черната перла? Приятелите ти чакат.
	— Не съм готова — прошепваше тя. — Трябва да науча още заклинания. Трябва да стана по-силна. Как иначе ще победя Орфео?
	Ако това не помогнеше да заглуши гласчето, тя започваше тихичко да пее заклинания, да завихря водата в стаята си или да кара анемоните по леглото да греят. Докато правеше магии, не чуваше нищо друго.
	Точно както правеше сега.
P>
	Върнете се в коритото,
	върнете се в морето.
	Води искрящи, слезте от небето,
	силата успокойте, чуйте гласа ми,
	обратно към дълбините ви водят тези думи.
P$
	Когато последните ноти на заклинанието заглъхнаха, Астрид чу ръкопляскане откъм вратата. Тя се обърна усмихната.
	Орфео се подпираше на касата на вратата. Беше я слушал.
	— Великолепно! — каза той и пристъпи в стаята. — Още по-добре от вчера. Напредваш изумително бързо.
	Астрид се изчерви смутена, но и горда. Собственият й баща никога не я беше хвалил толкова щедро, дори когато беше малка и все още можеше да пее. През по-голямата част от живота си бе лишена от всякакви знаци на одобрение и сега осъзна, че копнее за одобрението на Орфео.
	Това я притесни, фактът, че търсеше одобрение точно от него. Той беше подъл и жесток, нали? Не беше правилният човек, който да я насърчава. Само че Астрид се бе убедила, че в това няма нищо лошо — все пак тя възнамеряваше да използва всичко научено срещу него. Което и щеше да направи. След няколко дни. Или няколко седмици най-много.
	— Благодаря — каза тя свенливо. — Но не е от мен, от заклинанието е. Прекрасно е. От Нил и ужасно древно.
	Орфео кимна.
	— Познавах заклинателката, която го създаде. Анукет, богинята на Нил.
	— Сериозно? — попита Астрид. Струваше й се страхотно, че Орфео бе познавал речна богиня.
	— Сериозно — усмихна се Орфео. — Анукет използваше това заклинание, за да изкарва водите на Нил извън коритото й. Плодородните наноси след наводненията облагородяваха земята и правеха египтяните богати. Хубаво е да си имаш такова заклинание в репертоара.
	— Ще го изпея отново — реши Астрид. — Не успях да задържа достатъчно дълго горното „до“ в петата стъпка. Гледай, Орфео. Слушай. Кажи ми дали съм го уцелила.
	Усмивката на Орфео се разшири и той се засмя. В смеха му се преплитаха удоволствие и гордост.
	— Със сигурност ще те гледам, дете мое, но утре, може би. Прекъснах те, защото искам да ти дам нещо — нещо много важно. То ще ти помогне да напредваш още по-бързо.
	— Ти вече ми даде най-ценния дар — гласа ми — каза Астрид. — Друго не ми трябва.
	— Трябва ти учител — възрази Орфео. — Сега се учиш на заклинания сама и това е чудесно, но много от тях са предназначени за опитни заклинатели. Боя се, че ще си увредиш гласа. Трябва да работиш върху техниката и диапазона на гласа си и аз знам точно кои ще ти помогне.
	Той щракна с пръсти и двама прислужници влязоха в стаята с една русалка между тях. Астрид никога не я беше срещала, но знаеше коя е. Всяка русалка, всеки морски човек знаеше коя е.
	Таласа, легендарната канта мага.


>	Трийсет

	Теласа изгледа Астрид и се засмя горчиво.
	— Дъщерята на покойния адмирал, нали? — попита тя и се обърна към Орфео. — И твоя наследница. Трябва да е твоя, толкова си приличате. Заради нея съм тук, нали? Затова ме остави жива досега.
	— Правилно, магистра — съгласи се Орфео. — Тя е Астрид Колфинсдотир и ще бъде най-великата ученичка, която някога си обучавала.
	— Ще видим тази работа — каза Таласа високомерно. Гласът й бе небрежен, но очите й не слизаха от Астрид.
	Астрид също не можеше да свали поглед от Таласа. Когато шокът от това, че вижда някого, за когото смята, че е мъртъв, отмина, Астрид си спомни как Таласа бе предложила да жертва собствения си живот, за да спаси този на Сера.
	Сера й беше разказала историята. Тя, Нийла и Таласа били заловени от Трахо, който, докато разпитвал Таласа, отрязал един от палците й. Хищниците успели да спасят трите русалки, но докато плували към двореца на дука, Трахо и войниците му ги настигнали — без съмнение по заповед на Орфео. Таласа се опълчила на ездачите на смъртта, за да даде възможност на Сера и Нийла да избягат. Сера беше сигурна, че са я убили.
	Макар да беше изпосталяла, с посивяло лице и облечена в останките на някога великолепна рокля, Таласа държеше главата си гордо изправена, а гласът й бе царствен. Астрид си помисли, че изглежда много по-величествена в парцалите си, отколкото изглеждаха повечето русалки, обсипани с коприна и бижута.
	Орфео наблюдаваше Таласа внимателно.
	— Магистра, виждам, че разпалих любопитството ви — каза той. — Задачата ви привлича, нали? Мисълта да обучавате такъв огромен талант, с който само моят може да се мери.
	Той доплува до нея, отключи оковите й и ги подаде на един от прислужниците. Докато канта магата потриваше охлузените си, зачервени китки, друг прислужник вплува в оранжерията, влачейки за ръката малка и много изплашена русалка. Детето бе не повече от седемгодишно. Прислужникът я тикна на един стол.
	— Приеми го като напомняне, че трябва да дадеш най-доброто от себе си, Таласа — каза Орфео. — Най-доброто. Ако не го направиш — той кимна към детето, — ще плати тя.
	Очите на малката русалка се разшириха. Тя изхлипа.
	— О, непременно ще дам най-доброто от себе си, Орфео — изсъска Таласа. — Докосни само един косъм от главата на това дете и ще дам най-доброто от себе си да унищожа този забравен от боговете дворец и всичките му обитатели.
	Ето такъв е, каза си Астрид, неспособна да откъсне очи от уплашеното дете. — Зъл, жесток човек, който не би се спрял пред нищо, за да получи каквото иска.
	Да, такъв е, каза вътрешният й глас. Но коя си ти, Астрид? Негово творение или самостоятелна личност?
	Таласа обърна гръб на Орфео и обиколи Астрид, присвила очи преценяващо. След миг едно миниатюрно въздушно мехурче се пукна в ухото на Астрид. От него се разнесе шепотът на Таласа. „Ти си последната надежда на всички води в света, дете, и на всичките им обитатели. Не го забравяй.“
	На глас, Таласа каза:
	— Докато идвах насам, чух, че работиш върху древно египетско заклинание. Гласът ти е много добър. Има потенциал да стане великолепен, но трябва да се научиш да нюансираш и да артикулираш. Ще започнем с дишането. Напълно погрешно е.
	Астрид отвърна очи от детето и изгледа Таласа.
	— Дишам погрешно? — попита тя невярващо.
	— Напълно погрешно — рече Таласа. Тя обърна глава и отправи унищожителен поглед на Орфео.
	— Можеш да си вървиш. Искам да се поднесе чай — каза му тя, сякаш бе кухненски прислужник.
	После сложи ръка на гърдите на Астрид.
	— В момента дишаш оттук. — Тя потупа горната част на гръдния й кош. — Добрите заклинатели дишат оттук — обясни тя и потупа корема на Астрид.
	Орфео се засмя.
	— Знаех си, че няма да можеш да устоиш — каза той. — Обичаш хубавите гласове повече, отколкото мразиш мен.
	После той излезе от оранжерията, нареждайки в движение на прислужниците да донесат чай на магистрата.
	Астрид се загледа след него. Таласа й говореше, но тя почти не чу канта магата.
	Чуваше другия глас, онзи, дълбоко в нея, чиито думи отекваха в главата й.
	Коя си ти, Астрид?
	Коя си ти?


>	Трийсет и едно

	— Стига си мърдала, става ли? — изсъска ядно Нийла през зъби, стиснала няколко карфици с устни.
	— Още ли не си готова? — попита Сера и изпъшка от нетърпение. — Някаква си униформа.
	Носеше се на едно място вече повече от час в пещерата щаб, докато Нийла й взимаше проба за новата куртка и дълга вееща се пола, без да спира да реже, да подгъва и да тропосва плата.
	Нийла извади карфиците от устата си.
	— Не е някаква си униформа. Това е твоята униформа. Нужно ли е да ти напомням, че ти си водачът на Черните перки и че трябва да вдъхновиш двайсетхилядна войска утре сутрин? Ще стане по-лесно, ако не приличаш на мършояд.
	Дезидерио, седнал до голямата каменна маса, зает с чистене на арбалета си, изпръхтя весело.
	Сера се намръщи — не й се нравеше да я сравняват с парцаливите, костеливи морски елфи.
	— Много благодаря, Нийла — каза тя. — Не се бях замислила, че приличам на мършояд.
	— Откакто изчезна куртката ти, носиш чужда. Маншетите са се разръфали. Яката също — тя се отдръпна на няколко маха. — Обърни се, ако обичаш — нареди.
	Сера изпълни.
	С ръце на хълбоците, Нийла огледа работата си и кимна.
	— Абсолютно недостижима. Нищо, че сама си го казвам.
	— Готова ли съм? — попита Сера.
	— Готова си — каза Нийла и й помогна да съблече новите дрехи.
	— Не мога да повярвам, че тръгваме утре — каза Сера и отново облече взетата назаем куртка над туниката си. — Тръгваме за Южното мор е утре.
	За войниците бяха осигурени униформи и оръжия. Каруците, които щяха да превозят мунициите, храната и лекарствата, бяха натоварени. Бежанците, които бяха твърде млади, твърде стари или твърде болни, за да се бият, щяха да останат в лагера. Леярната бе притихнала. Онези, които можеха да заспят, спяха. Онези, които не можеха, се бяха събрали на групички около няколко подводни огъня и си чистеха оръжията или лъскаха шлемовете.
	Утре сутринта Сера щеше да им каже истината — че заминават за Южното море, а не за Серулия, и защо. Тя се отправяше на път, за да изпълни задачата, дадена й от Вража. Щеше да сложи начало на финалния етап от битката с Абадон.
	Сера си спомни дните преди речната вещица да се появи в сънищата й, преди чичо й да нападне Серулия, преди светът й да се разпадне на парчета. Сякаш оттогава бяха изминали хиляда години. Сера беше различна. Пораснала. Помъдряла. Закоравяла.
	Стотици тревоги препускаха сега през главата й. Стотици подробности. Стотици въпроси.
	— Сигурна ли си, че имаме достатъчно бинтове? — попита тя.
	— Бека напълни цяла една каруца с бинтове — отвърна Нийла.
	— Палатки?
	— Натоварени са, готови за път — рече Дез.
	По-дълбоки тревоги обаче бяха изписани на лицето й. Дез забеляза. Спря да лъска арбалета и попита:
	— Какво те притеснява всъщност?
	— Махди — призна тя. Той бе все така в Серулия, в двореца.
	— Скоро ще го изтеглим оттам — каза Дез. — Ще ни чака, жив и здрав, в Гибралтарския проток, както планирахме.
	Сера кимна и се опита да се усмихне, но не успя да убеди брат си.
	— Какво друго има? — попита той.
	— Ава — каза Сера. — Астрид.
	— Щяхме да чуем, ако Ава беше заловена — увери я Нийла. — Разбойниците на Валерио щяха да я доведат в Серулия. Махди щеше да разбере и да ни каже.
	— Ами ако се е случило нещо друго? — неспокойно каза Сера. — Ако са я хванали Оква Нахоло? Ако е… ако е…
	— Мъртва? — довърши Нийла. — Щяхме да разберем. Свързани сме в кръвен обет. Щяхме да усетим. Същото важи и за Астрид.
	— Права си — каза Сера. Най-лошите й страхове бяха потушени. Засега.
	— Защо не поспиш? — попита Нийла.
	— Добра идея — съгласи се Сера. — А ти?
	— И аз ще дойда след малко. Имам още малко за шиене.
	Сера доплува до приятелката си и я целуна за лека нощ.
	— Благодаря ти, между другото — каза тя. — Новата ми униформа е страхотна. Наистина. — Тя се усмихна закачливо и добави: — А старата дай на мършоядите.
	— Дори те няма да я пипнат — рече Нийла.
	— Ще дойда с теб до казармата — каза Дезидерио. — И аз имам нужда от малко сън.
	Той прибра пособията за чистене на оръжие обратно в торбата от морска трева и вдигна арбалета.
	— Да плуваме — каза.
	Брат и сестра плуваха рамо до рамо през лагера, само двамата. След като шпионинът бе заловен, Сера освободи телохранителите. Мразеше някой да я следва по опашката, а и смяташе, че ще бъдат много по-полезни при приготовленията около заминаването за Южното море.
	— Знам, че се тревожиш за Махди, но щом е оцелял досега около Валерио и Лучия, значи ще оцелее още няколко дни.
	— Прав си, Дез. Само че просто не мога да се успокоя. Не мога да се отърся от чувството, че ще се случи нещо. Като сянка, изпод която не мога да се измъкна.
	— Нерви. Цялото това планиране, плетене на заговори и чакане ти оставя прекалено много време да мислиш за всичко, което може да провали нещата — каза Дез. — Утре ще се почувстваш по-добре, след като поемем на път.
	Той изгледа сестра си изпод вежди.
	— Махди значи много за теб, нали?
	— Да — съгласи се Сера. — Той означава всичко за мен, Дез.
	— Не съм и помислял, че може да си паднеш по него. Когато се запознахте, не можеше да го понасяш.
	Сера се засмя при спомена.
	— Реших, че е пълна гупа. Едва ми продума. Искаш само да играе на „Горгони галеони“ и с теб.
	— Да, но през цялото време, докато играехме, той питаше за теб.
	— Така ли? Не знаех — каза Сера. Стана й приятно. Но щастието не трая дълго. Да мисли за Махди, да говори за него… това само събуждаше всичките й страхове. Тя реши да смени темата.
	— Ами твоят любовен живот как е? — попита тя.
	— Какъв любовен живот? — попита той, като се постара да прозвучи невинно. — Нямам такъв.
	— Сериозно ли, Дез? — подкачи го тя. — Затова ли се изчерви?
	— Не е вярно! — тросна се Дез.
	— Още по-червен стана — каза Сера и го сръчка с опашка. — Видях как те гледа тя. И как ти гледаш нея. Онази нощ, когато пристигнахте.
	— Кой?
	— Ха. Много смешно — каза Сера и подбели очи. — Сякаш има сто русалки, влюбени в теб, а?
	— Най-малко.
	— О, моля те.
	Дез се усмихна.
	— Толкова ли е очевидно?
	— За мен да. Но аз те познавам.
	Усмивката на Дез помръкна.
	— Ще ми се да беше пратила съобщение, Сера. Някоя раковина, каквото и да е. — Той замълча за момент, после попита: — Ами ако е минала на негова страна?
	Изражението на Сера се вкамени.
	— Никога — каза тя. — Не и тя. Невъзможно.
	— Тя е страдала, Сера. Много. Само защото не може да пее. Двамата с Орфео ще кръстосат волите си и се боя, че неговата ще се окаже по-силна.
	— Няма. Познаваш я, Дез. Знаеш колко е силна.
	— Но Орфео може да й даде нещо, което никой друг не може.
	— Магията ли?
	— Гордостта — каза Дез. — Астрид няма доверие в себе си. Не вярва, че струва нещо. Цял живот е копняла за одобрението на баща си и никога не го е получила. Все още не осъзнава, че единственото одобрение, което й е нужно, е нейното собствено.
	— Тя няма да ни предаде, Дез. Ще вземе перлата и ще ни я донесе. Сигурна съм.
	Двамата спряха. Бяха стигнали до разклон между теченията. В едната посока бяха казармите за мъжете и мъжките гоблини, а в другата тази за жените.
	— Дано си права — каза Дез.
	— Разбира се, че съм права. Аз винаги съм права.
	Дез подбели очи.
	— Звучиш точно като мама. — Той целуна сестра си по челото. — Иди поспи. Утре е голям ден.
	Тя го целуна на свой ред и заплува към своята казарма. Нямаше търпение да стигне до леглото. Бека и Линг си бяха легнали преди часове.
	Точно преди да влезе в пещерата чу нещо — някакъв тънък, цвъртящ глас.
	— Кралица Серафина — каза гласът.
	Сера се обърна, но не видя никого.
	— Насам.
	Гласът идваше от една тъмна падинка в дъното, вляво от входа на пещерата. Серафина надзърна в падинката и пак не видя нищо. Ръката й инстинктивно се спусна към дръжката на кинжала.
	Тъкмо щеше да издърпа оръжието от ножницата, когато от сенките изпълзя едър морски скорпион. Огледа се страхливо и вдигна една щипка. Сера видя, че държи раковина.
	— За вас, кралице. Съобщение.
	— Кой го праща? — предпазливо попита тя.
	— Някой, който е загрижен за вас. Има големи неприятности.
	Сърцето на Сера подскочи.
	— Мах… — започна тя.
	Скорпионът поклати глава. Вдигна другата щипка към устата си и каза:
	— Без имена! В морето има твърде много уши. Само за вас. Никой друг не бива да чува. Прекалено е опасно.
	— Как да съм сигурна, че е безопасно? — попита Сера. — Че не е измама?
	Скорпионът пъхна един от тънките си крака в раковината, за да й покаже, че вътре няма капани.
	Сера се огледа. Помисли си дали да не извика Линг или Бека. Щеше да е по-безопасно да общува със скорпиона и да прослуша съобщението, ако с нея имаше още една Черна перка. Но всички спяха, а тя не искаше да ги буди.
	Сякаш прочел мислите й, скорпионът каза:
	— Само за вас. Имам заповед да счупя раковината, ако някой друг се опита да я чуе.
	— Само една приятелка. За защита… — пробва Сера.
	— Ще я счупя — настоя съществото и стисна раковината по-силно.
	Сера се наведе. Не можеше да си позволи да не чуе съобщение, изпратено от Махди. Протегна ръка и скорпионът сложи раковината върху дланта й. Тя колебливо я поднесе към ухото си. Махди започна да говори незабавно. Гласът бе неговият, нямаше съмнение. А страхът, който се излъчваше от този глас, накара люспите по опашката й да настръхнат.
	Сера, Махди е. Близо до Карга съм, в Тъмноприливните плитчини. Не можах да пратя това по Алегра. Имаме голям проблем. Валерио е тръгнал към Карга. Води двайсетхилядна войска. Ще нападне. Имам и още за разказване, но не мога да вляза в лагера. Сред вас има шпионин и не искам да ме види. Ела в плитчините сама. Побързай, Сера. Моля те.
	Сера свали раковината от ухото си. Сърцето й препускаше. Валерио беше предприел контраудар. Нямаше да чака тя да нападне Серулия. Той щеше да нападне пръв. На какво разстояние беше? Дали имаше време да изкарат всички от лагера и да се изплъзнат на ездачите на смъртта? Имаше. Вече се бяха приготвили за плуването до Южното море. Ако се наложеше, можеха да поемат по друг маршрут, а не този, който бяха начертали за заобикаляне на силите на Валерио. Дали пък не беше по-добре да останат и да се бият? Лагерът бе укрепен, можеха да го ползват за крепост. В открити води щяха да са по-уязвими.
	Махди я беше помолил да отиде при него, сама. Това беше рисковано. Той го знаеше, но въпреки това я беше помолил. Това й подсказваше, че има неприятности, големи неприятности. Той не знаеше, че сред Черните перки вече няма шпионин. Бяха му пратили раковина със съобщение за заловения шпионин… но ако той вече бе поел към Каргьорд, нямаше да я е получил.
	Войските на Валерио трябва да са наблизо — помисли си тя. — Махди ще знае точно колко близо.
	— Отивам при него. Веднага — каза Сера на скорпиона и прибра раковината в джоба си. — Ще ми покажеш ли пътя?
	Скорпионът кимна.
	Сера се стрелна към пещерата, в която държаха морските коне. До Тъмноприливните плитчини имаше доста път — ако плуваше сама, щеше да й отнеме половин ден. Затова щеше да отиде на кон и да ускори хода на животното със заклинание вело.
	Скорпионът не можеше да поддържа такъв ход. Когато Сера се сети, че го е забравила, обърна коня и се върна да го вземе.
	— Качвай се — каза тя и му протегна ръка. Насекомото се хвана за ръката й и се покатери на рамото й, където се закрепи с опашка.
	— Настани ли се? — попита тя.
	Той кимна и тя отново заплува.
	За нейна радост, конете бяха прибрани за през нощта и наоколо нямаше никого.
	Сера изпя илюмината. Като опитна ездачка, тя си избра една бяла кобила, завърза юздата за стената, да не мърда, и я оседла. Когато свърши, набързо написа бележка.
C>
	Отивам да се видя с приятел. Ще се върна до сутринта.
@	Серафина
C$
	После отвърза кобилата, изведе я от пещерата и я яхна. Скорпионът се настани пред нея, за да показва пътя.
	Сера смушка кобилата и изпя вело. След по-малко от секунда русалката и скорпионът се отдалечаваха от лагера, превърнали се в неясно петно в тъмната вода.


>	Трийсет и две

	Сера не погледна назад, докато се отдалечаваха от лагера.
	Със скорпиона пред себе си плува няколко часа, без да спре. Пътят им осветяваше илюминатата. Като сочеше с щипка, скорпионът преведе Сера през целия Каргьорд, над Дяволската опашка, през проблясващи пасажи скумрия и треска, и после надолу, към потъналите във водорасли плитчини.
	— Там! — изцвърча той и посочи напред.
	Сера погледна и видя Махди да се носи в плитчините. Беше с гръб към нея, но тя видя черната му куртка, дългата коса, вързана на конска опашка, и профила на красивото му лице. Държеше в ръка нещо, което приличаше на куртка на Черна перка.
	Не беше дошъл по желание. Бе дошъл, защото се намираше в опасност. Тя също. И всички и всичко, което обичаха.
	Въпреки това Сера изпита огромно щастие, че го вижда.
	— Махди! — извика тя. Слезе от кобилата за секунда и се стрелна към него.
	Той се обърна. Сера пое красивото му лице в ръце и го целуна, но устните му бяха студени.
	— Махди?
	Той се усмихна. Вместо да я стопли, усмивката я смрази. Това бе усмивка на луд — прекалено широка, прекалено бляскава.
	Той пусна куртката. Ръцете му стиснаха силно нейната. Изплашена, Сера се опита да отплува назад, но пръстите му се впиха болезнено в плътта й и тя осъзна, че е допуснала ужасна грешка.
	— Кой си ти? — изплака тя и извади кинжала от ножницата му. — Пусни ме!
	Зловредникът изби оръжието от ръката й. Тя се счепка с него, започна да го удря със свободната си ръка и да го шиба с опашка. Джобът на куртката й се скъса и раковината падна на дъното. Тя чу как морският кон цвили от страх. След малко препусна в галоп.
	Междувременно скорпионът бе допълзял зад гърба й. Сега заплува към нея с вдигната опашка, на чийто връх блестеше отрова.
	Когато дойде ударът, Сера изпита болка, несравнима с нищо.
	Жилото на скорпиона се заби дълбоко в гърба й, пропусна гръбнакът й на косъм. След миг отровата се разнасяше по тялото й. Сякаш във вените й течеше лава.
	Тя се опита да изкрещи, но от устата й не излезе и звук. Отровата я беше парализирала. Дишането й се забави. Сърцето й заби по-бавно.
	Единственото, което можеше да направи, бе да гледа с широко отворени, замръзнали очи как нещото, което не беше Махди, я вдигна и я повлече нанякъде.


>	Трийсет и три

	— Открихте ли някаква следа от нея? — извика неспокойно Бека с натежало от ужас сърце.
	— Още нищо — провикна се в отговор Линг.
	Двете русалки, заедно с Нийла, Дезидерио, Язид, Коко и акулата на Коко, Абелар, търсеха Сера из Тъмноприливните плитчини от три часа. Бяха пристигнали на коне преди изгрев, след като се разбра, че никой не може да намери Сера.
	Нийла, заета с новата куртка на Сера, бе продължила да шие още няколко часа предишната нощ. Когато най-сетне се прибра в казармата да поспи, видя, че нарът на Сера е празен. Отиде да потърси Дез, като си мислеше, че сигурно и двамата още не са си легнали, но го откри в леглото му.
	Двамата се бяха разтревожили и бяха вдигнали тревога. Новината за изчезването на Сера се разпространи бързо из целия лагер. Гоблинка на име Регелброт дотича в щаба почти веднага.
	— Не можах да спя снощи — разказа тя — и излязох от казармата, за да се поразходя из лагера. Някой профуча покрай мен на бял морски кон. Видях опашка, значи не беше гоблин, но лицето не видях.
	— Накъде отиваше? — попита Дез.
	— Към Тъмноприливните плитчини — отвърна Регелброт. — Дали е била Серафина?
	— Защо ще напуска лагера посред нощ? — попита Нийла. — Знае, че в открити води е опасно.
	Точно тогава в щаба се появи един коняр, останал без дъх. Държеше бележката на Серафина. След няколко минути Дезидерио и останалите, плюс двайсетина въоръжени гоблина, препуснаха на коне към Тъмноприливните плитчини.
	По пътя Линг бе спряла няколко морски създания, за да ги пита дали са видели Сера. Няколко пасажа скумрия и треска потвърдиха, че са зърнали русалка с къса медночервена коса да язди кон в посока от лагера навън. Когато групата пристигна в плитчините, две риби-игли казаха, че са видели русалка да язди към Плитчината на сепиите. Групата пое нататък и вече три часа претърсваха всяка пещера и гъсталак водорасли.
	— Ей! Аби откри нещо! — извика Коко.
	Всички се втурнаха към малката русалка. Тя тъкмо вдигаше нещо от пясъчното дъно — кинжал. Всички го познаха — беше на Сера. До него лежеше старата й куртка на Черна перка.
	— Какво прави това тук? — попита Язид.
	— Може би някой го е използвал, за да я проследи — предположи Линг.
	Сърцето на Бека замря. Очите й обходиха дъното с надеждата да открие някаква друга улика, която да им подскаже кой е отвлякъл Сера и къде я е отвел. Погледът й привлече нещо близо до мястото, където бяха открили кинжала.
	Тя се наведе и го вдигна.
	— Раковина. Не е от тукашен охлюв — каза тя. Поднесе раковината към ухото си и се заслуша. Когато свали ръка, беше пребледняла.
	Дезидерио взе раковината. Изпя заклинание амплио, за да могат всички да чуят съдържанието й.
	— Това не е Махди — каза Линг, когато посланието свърши. — Само звучи като него. Той никога не би молил Сера да се срещне с него на такова място. Това е номер.
	— Чудя се дали не е замесена Лучия — каза Нийла.
	Дезидерио поклати глава.
	— Няма начин. Тя е прекалено заета да се оглежда във всяко огледало, покрай което проплува. Валерио е виновен, сигурен съм. Той искаше Сера да умре. Явно е открил начин да го постигне, без да рискува живота на войниците си или да ядоса Гулдемар. И Сера се е хванала. Как е могла да постъпи толкова глупаво! — кресна Дез и плесна с опашка по една близка скала.
	Нийла, грейнала в яркосиньо от притеснение, веднага защити Сера.
	— Защото съобщението я е заблудило, че Махди е в опасност — обясни тя. — Затова е дошла тук. От любов. И онзи, който е пратил раковината, е знаел това. Защото тя е такава.
	— Любовта е просто заредено оръжие. И то уби Сера — с горчивина каза Дез.
	— Не говори така! — извика Нийла. — Не си го помисляй дори! Сера не е мъртва. Щяхме да усетим, ако беше мъртва — аз, Линг и Бека. Свързани сме в кръвен обет. Ако беше умряла, и част от нас щеше да умре!
	Бека, която досега бе мълчала, най-сетне заговори. Беше премислила всичко случило се, беше го пресяла, за да открие значението му точно като предтечата си Пира, която бе блестящ стратег.
	— Мисля, че Нийла е права — каза тя. — Сера не е мъртва.
	— Откъде знаеш? Не знаеш! — изкрещя Дез. — Само даваш на всички ни напразни надежди!
	— Спри, Дез. Веднага — нареди Линг. — Знам, че си разстроен. Сера ти е сестра. Всички сме разстроени, но не бива да губим самообладание. Трябва всички заедно да решим какво ще правим оттук нататък, ясно? — Тя изгледа всички поред. Те кимнаха. — Хубаво. Да изслушаме Бека.
	— Ако го е направил Валерио — започна Бека, — трябва да е, защото Сера е по-ценна за него жива, отколкото мъртва.
	— Не е вярно — възрази Дез. — Той иска тя да умре. Тя е заплаха за Лучия. Порция се готвеше да заповяда на София да я убие.
	— Тогава къде е тялото? — попита Бека. — Защо го няма тук?
	Дезидерио нямаше отговор на този въпрос.
	— За какво му е на Валерио да поръчва на някого да убие Сера тук и после да занесе тялото в Серулия и да рискува да го хванат? — продължи Бека. — Винаги е казвал, че е сложил дъщеря си на трона само защото Сера е била убита при нашествието в Серулия. Ако миромарците открият, че това е лъжа, ще има протести, може би бунтове. Той не иска това.
	— Добре, да кажем, че Валерио не е убил Сера — съгласи се Язид. — Защо я е отвлякъл?
	— Защото нашата маневра за заблуда на противника се оказа твърде успешна — тъжно каза Бека. — Валерио вярва, че се готвим да нападнем Серулия. Иска да ни спре.
	— Използва я за щит — каза Язид.
	Бека кимна.
	— Така мисля — каза тя. — На бас се хващам, че скоро ще се свърже с нас, за да ни каже, че Сера е при него и ще я убие, ако нападнем.
	— Как ще си я върнем? — попита Нийла.
	— Като нападнем Серулия — заяви Бека.
	— Какво? — изуми се Нийла. — Нали току-що каза, че Валерио ще убие Сера, ако го направим!
	— Само ако ни види. Ами ако нападнем изненадващо? — попита Бека.
	— Бека, човече, ти, какво, да не си полудяла? — попита Язид. — Няма начин да нападнем Серулия изненадващо. Градът е на хълм, а ние ще трябва да водим хиляди войници. Съгледвачите на Валерио ще ни видят дни преди да стигнем и…
	Бека го прекъсна.
	— Ами ако съгледвачите не могат да ни видят? Поне докато не е станало прекалено късно. Веднъж се е случвало. При нашествието в Серулия.
	Думите на Бека увиснаха във водата. Тя знаеше, че идеята й е смела и рискована и почти невъзможна за изпълнение. Какво щяха да помислят останалите? Приятелите се спогледаха. Очите на всички питаха същото: Ще успеем ли?
	— Това е гениално, Бека — решително каза Линг. — Ще използваме тактиката на Валерио срещу него.
	— Можем да го изненадаме така, както той изненада майка ми — като използваме терагогски кораби — рече Дез. В гласа му се усещаше ентусиазъм вместо гняв.
	— Войските са готови да потеглят към Серулия — каза Линг с безрадостна усмивка. — Сера смяташе да им каже днес, че всичко е за заблуда на противника. Май вече не е.
	— Чакай! Ами Махди? — попита Нийла. — Ако нападнем, докато той е там, може да пострада.
	— Можем да му съобщим за плановете си — предложи Линг.
	— Ще успеем ли да пратим куриер навреме? — попита Нийла.
	— Няма нужда да пращаме куриер — рече Дез. — Ще нападнем в деня на сватбата му. За този ден бяхме организирали бягството му от Серулия. Планът беше той да организира голямо ергенско парти предишната нощ за всичките си приятели. Ще се престори, че е препил, и на сутринта ще каже, че му е много зле. Докато всички си мислят, че си отспива махмурлука, той ще освободи заклинанието от една перла невидимка и ще си врътне опашката. Ще нападнем по-късно през деня, докато целият дворец се готви за сватбата, и ще хванем цялата мръсна пасмина.
	— Хора? Забравяте нещо много важно — каза Язид. — Рафе Тепрез, Орфео или както там се казва сега не е на наша страна. Нямаме достъп до гогски кораби.
	Бека се бе умълчала, докато останалите спореха за атаката. Тя също спореше, само че със себе си. Сега погледна събратята си Черни перки и каза:
	— Може и да имаме.


>	Трийсет и четири

	— Събуди се! — заповяда глас.
	Студен беше този глас. Леден като зимен вятър.
	Сера с усилие разлепи клепачи и простена от болка. Жарта на скорпионската отрова все още гореше в тялото й. Всяко движение, всеки дъх бяха агония.
	Спомни си разни неща… гласа на Махди, лицето му… дълго пътуване… скорпионът я кара да яде насила…
	Малко по малко зрението й се проясни. Тя видя, че е седнала на стол. В някаква стая. Нейната стая. Позна слюдените пана, мебелите, анемоните по стените.
	Халюцинирам, помисли си Сера. — От отровата е. Тя отново затвори очи.
	— Казах събуди се!
	Този път заповедта бе последвана от силна, жилеща плесница.
	Дъхът на Сера спря. Очите й се отвориха. Треперещата й ръка се вдигна към бузата.
	Лучия Волнеро се носеше пред нея, опряла ръце на облегалките на стола. Дългата й коса, пусната свободно, се вееше около главата й. Лицето й бе на сантиметри от това на Сера. Сера виждаше злобата, горяща в сапфиреносините й очи.
	Лучия се усмихна.
	— Така е по-добре — каза тя и се изправи. — Виждам, че си се запознала със зловредника ми — добави тя и посочи съществото, което се носеше неподвижно в ъгъла. — Не е ли идеално копие? Доста време му отне да си свърши работата. Притесних се да не умреш по пътя насам и да ми развалиш удоволствието, затова му направих вело, за да се върне по-бързо.
	— Защо… защо… — Сера говореше с усилие.
	Лучия я прекъсна.
	— Защото ти омагьоса Махди, а аз възнамерявам да разваля тази магия.
	— Не съм… омагьосвала… — промълви Сера. Беше й толкова трудно да изговаря думите. Но това нямаше значение. Лучия не я слушаше.
	— Измамила си го. И после си го накарала да шпионира за теб и скапаната ти жалка съпротива. Но аз ще го освободя, защото ще те убия. Това е единственият начин да стане истински мой.
	— Лучия, не…
	Русалката бе зла колкото родителите си. Щеше да я убие хладнокръвно.
	— Моля… не го прави…
	— Няма аз да го направя. Аз просто бих забила нож в сърцето ти, но тази смърт ще е прекалено лека. Искам да страдаш. Една приятелка ще се погрижи за това. Предай й много поздрави от мен.
	Сера направи още един последен отчаян опит да избяга. Стана от стола и успя да махне с опашка няколко пъти колебливо, залитайки, преди, победена от болката, да се строполи на пода. Претърколи се по гръб. Стаята се въртеше пред очите й. Виждаше полилея на тавана. Сякаш оживяваше. Бронзовите му разклонения, позеленели от ръжда, се раздвижиха като пипала на октопод.
	Сега Сера със сигурност знаеше, че халюцинира.
	— Всичко свърши, Серафина — каза Лучия победоносно. — Аз печеля, ти губиш.
	Тя излая някаква заповед към зловредника и след няколко секунди Сера усети как студени му ръце я хващат и я вдигат грубо от пода. Тя започна да се бори, да го дере. Пръстите й свалиха парче кожа от бузата му. Вместо кръв, от раната потече тиня.
	Сера изпищя.
	— Сикарио, действай — нареди Лучия.
	Морският скорпион се измъкна изпод една маса и отново жестоко ужили Серафина.
	Последва болка, нажежена до бяло, ослепителна болка и после Сера смътно усети как зловредникът я мята на рамо, сякаш е торба с боклук. Болката се усили. Парализата обхвана цялото й тяло.
	Последното, което видя Сера, бе жестоката, подигравателна усмивка на Лучия. Последното, което усети, бе как Лучия я дърпа за ръката.
	После нямаше нищо. Съвсем нищо.


>	Трийсет и пет

	Скрила червената си коса под качулка, Бека доплува до вратата на старинния дворец. Огледа се внимателно, после вдигна тежкото желязно чукало и го пусна.
	Ято миниатюрни аншоа се пръснаха, изплашени от звука. Сребристите им телца проблеснаха в мътната вода. Няколко риби-игли се спотаиха в гъсталак водорасли. Една сепия изчезна в облак мастило. Звукът ехтеше по течението. Бека изкриви лице, притеснена, че е издала присъствието си на враговете. Зачака, потупвайки нервно дъното с опашка, но никой не отвори.
	— Тук трябва да е — каза си. Макар да беше доста след полунощ, светлините от човешкия град отгоре проникваха в тъмните води на Лагуната и бяха напълно достатъчни на Бека, за да види цялата пищна фасада на двореца. Отговаряше на описанието, което й бе дала Нийла.
	Бял мрамор, високи, готически врати, релефно изображение на богинята Нерия и фриз от морски цветя, риби и раковини.
	От двете страни на тежката двойна врата имаше изображения на каменни лица с празни очи и отворени усти. Нийла каза, че лицата проговорили, когато Хищниците завели нея и Сера до двореца. Сега мълчаха.
	Да не беше дошла напразно?
	Гласовете на приятелите й кънтяха в главата й. Всички се бяха опитали да я разубедят.
	— Шансът за успех е прекалено малък — бе казала Нийла.
	— Твърде е опасно — бе добавил Язид.
	— Ами ако те хванат? — бе попитал Дезидерио.
	И тогава бе заговорила Линг.
	— Прави са, Бекс. Планът е доста отчаян, но нямаме друг избор.
	Бека бе отплувала от Тъмноприливните плитчини с приятелите си и беше плувала дни наред, преди да попадне на гоблинско село. Там бе открила огледало в изоставената къща на някакво богато семейство и през него бе влязла във Вадус.
	Там я бе забелязал Дрол Оладелго, но чак след като една витрина я беше упътила към огледало в Лагуната. Тя бе успяла да избяга на Оладелго и преди няколко минути беше изплувала от огледалото в една къща наблизо. За щастие, собственичката на огледалото не си беше в стаята и Бека успя да изплува през един отворен прозорец, преди някой да я открие.
	Бека трябваше да успее да влезе в двореца. По теченията се носеха слухове, че Хищниците най-сетне се прегрупират. Някои били забелязани в Лагуната. За това можеше да има само една причина: водачът им се е завърнал във Венеция и сега те се събираха в дома му — щаб на организацията.
	Марко бе казал на Бека, че е напуснал семейния дом, защото е било прекалено опасно да остане. Тя отчаяно се надяваше, че се е върнал. Но дори ако него го нямаше, тя може би щеше да успее да му предаде по някой Хищник съобщение с молба да дойде в Каргьорд. Черните перки имаха един-единствен шанс да спасят Сера и този шанс бе Марко.
	Бека отново почука на вратата, но никой не отвори.
	Тя отплува няколко маха назад и огледа горните етажи на двореца. По прозорците бяха заковани дъски. Всичко — резбата, корнизите, колоните, беше покрито с наноси. Цялата сграда изглеждаше изоставена за всеки случаен минувач, преплувал покрай нея.
	Само че Бека Бързопер не беше случаен минувач. Тя бе умна, имаше остър поглед и почти веднага забеляза, че ключалката под огромната дръжка на вратата изглежда различно от всичко останало. Не беше покрита с наноси. Всъщност изглеждаше съвсем нова.
	Докато Бека оглеждаше ключалката, я стресна някакво движение отляво. Тя рязко обърна глава. Ръката й посегна за кинжала.
	Но там нямаше нищо. Нищо, освен колоните, резбите и едното безизразно каменно лице.
	Бека се приближи до него и го огледа. Въобразяваше ли си, или видя как устните му помръднаха?
	— Трябва да ме пуснете. Налага се да се видя с него — каза тя.
	Каменното лице не каза нищо.
	— Помръдна. Видях те — каза Бека. Високо. Само че лицето остана безмълвно.
	— Трябва да говоря с Марко! — кресна тя. — Пусни. Ме. Да. Вляза!
	И тогава всичко се случи изведнъж.
	Една ръка запуши устата й. Друга се уви около кръста й. Тя се опита да извика, но не можа. Чу как се дърпа резето на вратата и тя се отвори. Нападателят й я блъсна да влезе толкова силно, че тя се запремята напред.
	Вратата се затръшна зад нея. Резето се плъзна обратно.
	Бека остана сама в мрака.


>	Трийсет и шест

	— Ехо? Има ли някой? — извика Бека и се надигна от студения каменен под.
	Беше в двореца на дука. Водите бяха толкова тъмни, че едва виждаше собствените си ръце. Нямаше светлина, с която да направи илюмината, затова запали подводен огън. Гласът й трепереше и заклинанието създаде съвсем слаб огън. Пламъците му се издигнаха от пода и разкриха просторно фоайе с висок таван.
	— Ехо? Марко? Някой?
	Преди да е довършила, Бека усети вибрации в мътната вода. След миг нещо изсвистя покрай нея, нещо бързо и безшумно.
	Тя зърна черно око, ред остри зъби и сива кожа. Акула-мако.
	Тя се завъртя и видя още три.
	Бека знаеше, че ако акулите искаха да я нападнат, вече щяха да са го сторили. Вместо това обаче те сякаш я подкарваха в една посока. Малко по малко я избутаха по дългия коридор, тръгващ от фоайето, и после я поведоха нагоре по друг, отвесен коридор. Колкото по-нагоре плуваше, толкова по-светла ставаше водата и накрая тя видя в нея отражение от огън — въздушен, терагогски огън.
	Тя спря и се опита да погледне през водата какво я очаква над повърхността. Усети как нещо я подръпна по лявата ръка и се стресна, решила, че е някоя от акулите. Когато погледна надолу обаче, видя миниатюрен оранжев октопод, около петнайсет сантиметра в диаметър, който бе обвил късо набито пипалце около кутрето й. Октоподът имаше кръгли очи и миниатюрни триъгълни хриле, прилични на уши, на главата си.
	— Оттук, русалке! — изписука животинчето и посочи с друго пипало нагоре.
	— Ами акулите… — започна Бека.
	— А, няма да ни докоснат. Страх ги е от мен — каза октоподчето. После вдигна едно пипало и го огъна напред-назад, сякаш културист демонстрираше бицепсите си.
	Макар все още да беше изплашена, Бека не можа да се сдържи да не избухне в смях. Тя заплува след смешното миниатюрно октоподче към просторна зала, в която имаше изобилие и от вода, и от въздух.
	Когато главата й изскочи над повърхността, тя откри, че се намира в огромен вътрешен басейн. Три от стените му бяха отвесни, покрити с плочки, а на четвъртата имаше стъпало малко под повърхността. Зад него бе помещението за хора. Килим покриваше пода. По стените се редяха рафт след рафт с книги. В голямата камина лумтяха пламъци.
	До стъпалото, подредени в редица, се носеха десетина морски хора. Всичките държаха харпуни, които до последния сочеха към Бека.
	— Коя си и какво правиш тук? — попита един. — Отговори на въпроса.
	— Това са два въпроса — отбеляза Бека и свали качулката. — Тук съм, защото имам нужда от помощта на дука. Казвам се Ребека Бързопер и…
	— Бека? — извика глас, който тя бе жадувала да чуе откакто се бяха разделили.
	— Марко? — отвърна тя колебливо. — Къде…
	Преди да е довършила, Бека видя неясно петно на ръба на басейна. Чу плясък. И после пред нея изплува човек.
	Човек с топли кафяви очи и прелестна усмивка. Тъмната му, мокра коса бе залепнала за челото. По красивото му лице се стичаха капки вода.
	— Марко!
	После тя се озова в прегръдките му и устните му покриха нейните. В този момент нямаше възможно и невъзможно, нямаше пресмятания и формули, нямаше теории. Имаше го само сърцето й и огромното, прекрасно, ужасяващо чувство, което го изпълваше. Любов.
	След няколко секунди обаче тя си спомни, че не са сами, и прекъсна целувката засрамена.
	— Ъъ, извинявай — каза Марко смутено. — Малко се отнесох. Не мога да повярвам, че това си ти, Бека. Не мога да повярвам, че си тук!
	— Изглежда, това обяснява топлото посрещане от акулите — предположи Бека, вдигнала вежда.
	— И за това съжалявам. Видяхме те на камерата, но не можахме да видим лицето ти под качулката. Един от Хищниците те хвана и те вкара вътре. Трябваше да сме сигурни, че не си ездач на смъртта. Никой не знае, че сме тук и държим нещата да останат така. А ти как разбра, че сме тук?
	— Не знаех. Надявах се — призна Бека. — Много се надявах.
	— Виждам, че си се запознала с Опи — каза Марко и кимна към оранжевото октоподче, което се беше направило на гривна около китката на Бека.
	— Да — усмихна се Бека. Опи се усмихна в отговор.
	— Нова порода. Opisthotheusis adorabilis. Поне за човеците е нова. Открихме я ранена. Бушуваше буря, беше я изхвърлила от гнездото, после хубаво я беше потъркаляла насам-натам. Прибрах я на борда, за да я излекувам, и когато се оправи се опитах да я върна в морето, но тя не пожела. Нали, Опи?
	Опи поклати глава.
	— Само че един ден ще трябва да се върне у дома.
	Опи почервеня. После изстреля струя вода в лицето му.
	— Ей! — строго каза Марко и си избърса очите. — Мислех, че сме се разбрали какво значи добро поведение!
	Опи посиня. Засрамена, тя изприпка по ръката на Бека и скри глава в шията й.
	Марко подбели очи. Изведнъж главата му потъна под водата, после пак се появи.
	— Прекалено съм тежък — каза той. — Не мога да се задържа на повърхността.
	Когато доплува до ръба на басейна и се изтегли нагоре, Бека видя, че носи риза, вратовръзка, сако, панталони, чорапи и обувки.
	— Гмурнал си се в басейна с дрехи? — попита тя.
	Марко кимна. Погледна китката си и изкриви лице.
	— И много хубав часовник — каза той. Свали часовника и го сложи на земята. — Сигурно идваш отдалече. Гладна ли си?
	Бека тръсна глава.
	— Нямам време за ядене. Имаме неприятности, Марко. Сериозни неприятности.
	Марко спря с обувка в ръка. Очите му потъмняха.
	— Какви неприятности? Какво е станало?
	— Отвлякоха Сера. Според нас е Валерио.
	Лицето на Марко помръкваше все повече, докато Бека му разказваше всичко, което се бе случило.
	— Искаме да нападнем Серулия и да си я върнем. Дойдох да те помоля да ни помогнеш.
	— Само кажи какво да направя, Бека — каза той. — Какво ти трябва?
	Бека си пое дълбоко дъх. Това беше решаващият момент. Нейният план. План, който или щеше да успее, или да умре, всичко зависеше от Марко.
	— Трябва ми супертраулер — каза тя. — Всъщност ми трябват петдесет. Можеш ли да ми ги намериш?


>	Трийсет и седем

	Още пет дни и изчезвам, помисли си Махди.
	Оставаше по-малко от седмица, но му се виждаше като цяла вечност. Пет дни, в които трябваше да търпи усмивките на Лучия, ласките й, целувките й. Или да слуша досадното клюкарстване и жестоките шеги на приятелките й. Пет дни, в които да танцува с Порция. И да слуша плановете на Валерио как да завладее още селища и да пороби още хора. Пет дни, в които трябва да залавя поддръжници на Черните перки в скривалищата им. Пет дни, в които трябва да търпи подозрителните погледи на Трахо. И да не излиза от ролята си на верноподаник на шайка убийци.
	Сега беше с тях, с някои от хората, които презираше отдън душа. Той, Лучия и придворните им плуваха из градините на двореца. Някои си говореха за сватбата, други за партито, което той организираше за нощта преди събитието. Лучия се хвалеше със сватбените подаръци, които бе получила.
	Търпи, каза си той. — Усмихвай се и кимай. Правиш го от месеци, все ще можеш да продължиш още няколко дни.
	Бягството му бе планирано преди седмици. В една потънала яхта на изток от града бяха скрити мокрети, дрехи и адреса на убежището, в което да се скрие на първо време. Когато Махди стигнеше там, щеше да разбере адреса на второ убежище. Така щеше да се движи от убежище в убежище, докато не стигне до Гибралтарския пролив, където щеше да се срещне със Сера и останалите Черни перки.
	— … а братовчедите ми изпратиха най-невероятния комплект бокали, който можеш да си представиш. Десет чаши, сребърни, инкрустирани с аметисти. Една леля изпрати златен свещник за лава, почти колкото мен висок…
	Лучия не спираше да говори, да се хвали със знаците на уважение, засвидетелствани й от този и онзи, докато лакеите й охкаха и ахкаха. Когато млъкна, тя дръпна Махди настрани, така че никой да не може да ги чуе. Обърна се към него, прехапала долната си устна. Очите й проблясваха мрачно.
	— Аз пък имам подарък за теб, Махди — заяви тя. — Подранил сватбен подарък. Исках да изчакам, докато се оженим, за да ти го поднеса, но просто нямам търпение! Ще се влюбиш в него!
	Махди потисна мислите си и незабележимо си върна маската на влюбен бъдещ съпруг. Напоследък правеше двойно повече комплименти на Лучия и демонстрираше нежност при всеки удобен случай.
	С усмивка, той взе ръцете на Лучия в своите.
	— Извинявай, Лучи — каза той и я целуна, — но вече имам най-прекрасния подарък на света — теб.
	Няколко от придворните задюдюкаха. Лучия махна с ръка към тях и дръпна Махди по-надалеч от групичката им.
	— Протегни ръка и затвори очи — нареди тя.
	Махди изпълни заповедна и усети как Лучия слага някакъв малък предмет на дланта му.
	— Сега отвори! — каза тя.
	Лицето на Махди загуби всякакъв цвят, когато видя какво държи. Едва дишаше. На дланта му лежеше изящен пръстен от мидена черупка — пръстенът, който беше направил за Серафина.
	— Откъде го взе? — попита той задавено.
	— Свалих го от ръката й. Малко преди да наредя да я убият! — весело каза Лучия. Сините й очи бяха така потъмнели, че изглеждаха черни.
	— Лучия — прошепна Махди, — какво си направила?
	Тя се наведе към него.
	— Току-що ти казах, Махди. Убих Сера. Няма я. А ти си свободен. Беше под влиянието на ужасно заклинание и дори не го знаеше. Серафина те беше омагьосала, за да те накара да мислиш, че си влюбен в нея. За да те направи свой шпионин. Но аз развалих заклинанието и те спасих.
	— Ти… убила си Серафина? — попита Махди. Имаше чувството, че Лучия е смачкала сърцето му с голи ръце.
	Лучия присви очи.
	— Ти ме излъга, Махди. И родителите ми — каза тя. — През цялото време помагаше на Черните перки. Пращаше им информация. Шпионираше в тяхна полза. Аз те разбирам. Защото знам какво е направила Сера. Но не съм сигурна, че и баща ми ще разбере… ако някога научи.
	Махди кимна сковано. Разбра неизказаната заплаха.
	Изражението на Лучия стана подозрително.
	— Не си разстроен, нали?
	Призовавайки всички останали му сили, Махди се стегна и се овладя. Трябваше да продължи да играе ролята си. Лучия бе олицетворение на злото. Щом знаеше за Сера, какво друго знаеше? Че Яз е жив? И Нийла? Вече не го беше грижа за собствения му живот, той бе свършил. Но други можеха да живеят или умрат, всичко зависеше от него.
	— Да, разстроен съм, Лучи. Разстроен съм, че ми правиш по-хубав сватбен подарък, отколкото аз бих могъл да ти измисля! — каза той с усмивка.
	Лучия, решила, че я подкача, го плесна гальовно.
	Махди я привлече към себе си.
	— Благодаря ти — каза той. — Сериозно говоря, Лучия. Ти не само ме освободи, а направи това, което баща ти, Трахо и всичките ездачи на смъртта не можаха да направят — успя да елиминираш сериозна заплаха за властта ни. Сега, след като Сера вече я няма, никой не може да подлага на съмнение правото ти на миромарския трон и правото ти да станеш моя императрица — той целуна устните й. — Още цели пет дни. Как ще издържа?
	Устните на Лучия се извиха нагоре и тя се сгуши в него.
	— Толкова се радвам, ще си щастлив, Махди. Много се притеснявах, че имаш чувства към нея. Преди да разбера, че те е омагьосала де.
	— Не ставай глупава — нежно каза Махди, галейки лицето й. — Ти си единствената за мен, Лучи.
	— И ти за мен, Махди. Единственият — страстно каза Лучия. — Сера не те обичаше. Не я интересуваше дали заклинанието й няма да те убие.
	Докато говореше, тя извади нещо от джоба си. Верига от тъмен метал, тънка, но тежка. Преди Махди да осъзнае какво прави, тя я уви около шията му, прокара един малък катинар през двете последни брънки и го заключи.
	— Какво е това? — попита той. Пъхна пръст под веригата, дръпна силно и се опита да я огледа, но не можа. Беше прекалено тясна.
	— Предпазна желязна огърлица, Махди. Не може да се среже. Ще ти попречи да се свържеш с Черните перки чрез конвока или да използваш перла невидимка, за да избягаш.
	Махди замръзна. Беше побеснял, беше унизен, но най-вече беше изпаднал в паника. Желязото отблъскваше магията. Докато веригата беше на шията му, той нямаше да може да пее. Магията му помагаше да праща съобщения на Черните перки. Как щеше да им каже какво е направила Лучия със Сера?
	— Отключи я, Лучия — гневно каза той. — Веднага.
	Лучия поклати глава.
	— За твое собствено добро е. Ефектите от силната магия понякога траят дълго. Черните перки може би все още имат контрол над теб.
	— Свали я от мен. Това е нашийник. Аз не съм куче.
	— Разбира се, че не си — успокои го Лучия с усмивка. — Ще я сваля. В деня на сватбата ни, за да можеш да изпееш брачните си клетви. Дотогава старото заклинание ще е изчезнало напълно. Ще бъдеш в безопасност, Махди. Ще бъдеш мой.
	— Лучия… — щеше да продължи да спори с нея, но изведнъж млъкна. Млъкна, защото му беше дошла идея, подсказана от думите й… За да можеш да изпееш брачните си клетви…
	Сега ще мога да ги изпея, каза си той. Сера, любимата му, бе мъртва и смъртта й го беше освободила от клетвите. Това променяше всичко. Нашийникът нямаше значение. Нищо нямаше значение. Той нямаше да избяга оттук и от Лучия, дори да можеше. В главата му започна да се оформя план. Разбра, че най-добрият начин да помогне на Черните перки и да отмъсти за убийството на Сера бе да остане точно там, където е.
	И да присъства на сватбата си.
	— Нали не ми се сърдиш, Махди? — попита Лучия. Очите й го гледаха настойчиво. — Казах ти, че е за твое добро.
	— О, за момент ти се разсърдих — засмя се той. — Защото не разбирах. Но сега разбирам. Абсолютно си права. Не можем да рискуваме. Ще я отключиш в деня на сватбата. Ей, чакай! — възкликна той и щракна с пръсти. — Като говорим за сватби, щях да забравя! След пет минути имам проба за костюма. Трябва да отплувам, но ще се видим на вечеря.
	Лучия направи разочарована физиономия.
	— Още няколко часа! Не ме забравяй, става ли? — Той отново я целуна, после каза: — Обичам те, русалке. — Устните му се усмихваха, но думите изгориха устата му като киселина.
	Той отплува бързо, с напрегнато изражение, сякаш наистина бе забравил уговорка. Преплува градините, стрелна се през двойка сводести врати, премина няколко подобни на лабиринт коридори и приближи до западното крило на двореца. Подмина безчет чиновници, министри и прислужници и най-сетне стигна до покоите си.
	— Не желая да бъда безпокоен — излая на стражите, които му отвориха вратата.
	Стражите кимнаха и затвориха вратата след него. В следващия миг маската падна от лицето на Махди и чертите му се разкривиха от разкъсваща скръб. Никога нямаше да види красивото лице на Сера. Никога нямаше да чуе името си от устата й. Никога вече нямаше да се вгледа в зелените й очи, преливащи от жизненост. Преливащи от любов. Направи два маха напред и се строполи на пода.
	— Сера — захлипа той. — О, богове… Сера.
	Остана там дълго време, със затворени очи, покосен от скръб. Сера си беше отишла. И бе отнесла със себе си душата и сърцето му. Сега той бе нищо. Само една празна черупка.
	След няколко часа, когато водите започнаха да потъмняват, едно почукване по вратата го извади от потиснатото състояние.
	— Съжалявам, Ваша светлост — каза глас от другата страна на вратата, — но е време за вечеря. Нуждаете ли се от помощ, за да се облечете?
	Беше личният прислужник на Махди.
	— Не, Емилио, тази вечер сам ще се справя — извика той в отговор. Насили се да накара гласа си да звучи нормално.
	— Много добре, Ваша светлост — каза Емилио.
	Махди знаеше, че трябва да стане. Някак трябваше да се принуди да се облече, да отиде на вечеря и да се усмихва на Лучия. Мислите му се върнаха на плана, който бе започнал да се оформя в съзнанието му по-рано — плана, който щеше да помогне на Черните перки. Той не бе единственият, загубил Сера. И те я бяха загубили. Както и жителите на кралството й. За тях трябваше да мисли сега, не за себе си.
	С усилие на волята Махди отвори очи. Нещо ярко привлече погледа му.
	Сватбеното сако. Ушито от изумруденозелена морска коприна, закачено в един ъгъл на стаята. Беше излъгал за пробата. Сакото беше готово от няколко дни. Изглежда някой прислужник го беше донесъл по-рано през деня. Беше закопчано, безупречно, готово за него.
	— Пет дни — прошепна той и седна.
	По устните му заигра мрачна усмивка, когато гласът на Лучия отекна в главата му. За да можеш да изпееш клетвите си…
	— Да, ще мога. И ще го направя — тихо каза той.
	Дотогава щеше да прави онова, което се очакваше от него.
	Щеше да се усмихва и да се шегува, да играе ролята на щастлив младоженец още четири дни.
	После, в нощта на петия ден, когато се издигнеше луната, той щеше да свали сакото от закачалката и да се облече за сватбата си.
	И за погребението си.


>	Трийсет и осем

	Някакъв звук, протяжен, стържещ звук, събуди Серафина.
	Метал, помисли си тя замаяно и отвори очи. — Метал върху камък. Екзекуторът на Лучия сигурно си точи брадвата.
	Зрението й беше замъглено. Тялото я болеше. Нямаше представа колко време е била в безсъзнание. Часове? Дни? Чувстваше се слаба. Главата й тежеше ужасно, но тя въпреки това я вдигна. Всичко беше свършило. Сега щеше да умре, но щеше да го направи като кралица, каквато беше — гледайки смъртта право в очите.
	Сера не се боеше от смъртта, но беше смазана от провала си. Беше допуснала да я хванат и сега беше безсилна да спре Орфео и чичо си. Беше излъгала доверието на приятелите и поданиците си и се бе провалила в мисията си да унищожи Абадон. Дали останалите щяха да успеят да стигнат до Южното море? Сера никога нямаше да разбере. В стремежа си винаги да остава поне един мах пред чичо си, бе забравила каква опасност представлява Лучия. Нейната съперница не просто бе предприела удар или контраудар, а направо бе помела фигурите от дъската.
	Сера се опита да размърда ръце, но не можа. Бяха приковани до тялото й. Опашката й също бе обездвижена.
	— Окови — прошепна тя. — Окови и вериги.
	Само това й оставаше сега. Нямаше нищо. Нито оръжие, нито войска. Нито приятели.
	Картината пред очите й се проясни. Слабата светлина, проникваща отгоре, озаряваше клетка, обрасла с водорасли. По стените се люлееха перести тръбни червеи. По тавана пълзяха дългокраки змиевидни морски звезди.
	Това тъмницата ли е? — почуди се тя и се огледа. Не приличаше на тъмница. Къде бяха стражите? Къде беше екзекуторът?
	Тя сведе поглед към тялото си и видя, че не е окована. Беше увита в нещо, прилично на пашкул. Цялото й тяло, от опашката перка до шията, бе омотано в тънки метални нишки. Отделна нишка водеше от пашкула към тавана — Сера бе увиснала над купчина кости и черепи, някои пожълтели от старост, други пресни, окървавени.
	— Не! — извика задавено Сера. Изведнъж разбра всичко… пещерата, стържещият звук на метал върху камък.
	Искам да страдаш, бе казала Лучия.
	И Сера знаеше, че ще страда. Смъртта й щеше да е мъчителна. Отровата на екзекутора щеше да я парализира, както тази на морския скорпион, но това създание тук имаше нещо повече от жило на опашката. То имаше остри зъби, дълги по трийсет сантиметра.
	Стържещият звук се чу по-силно. Нещото, което го издаваше, се приближаваше.
	Пред очите на Сера от мрака се появи жив кошмар — Алития, смъртоносният бронзов морски паяк.


>	Трийсет и девет

	Закривените зъби на паяка бяха на сантиметри от лицето на Сера. Алития изви глава и огледа Сера с осемте си черни очи.
	— Най-сетне будна! Но сссамо кожа и косссти! — изсъска тя недоволно и мушна Сера със закривен нокът. — Няма месссо за Алития!
	— Алития, моля те, чуй ме…
	— Не! Ти чуй. Алития още не е готова да яде, но ссскоро, ссскоро ще е — каза паякът и потърка предните си два нокътя. — Алития ще донесссе храна. Ти ще ядеш. Лунни медузи, да. За да сссе закръглиш!
	Паякът се обърна и затропа обратно.
	— Чакай! — примоли се Сера. — Не можеш да ме убиеш! Аз съм Серафина, законната наследница на трона на Миромара!
	Паякът размаха крак към Сера.
	— Всссички така казват — изсъска тя, без дори да се обърне.
	— Алития, моля те — опита пак Сера. Гласът й пресекваше. — Казвам истината! Вкуси кръвта ми!
	— Ще я вкуссся, русссалке, ще я вкуссся.
	После паякът продължи към далечния край на пещерата. Там проникваше светлина през една желязна решетка, която покриваше горния вход към леговището на паяка насред Колизея, откритата арена. Алития се изкатери по каменните стени и протегна крак през прътите на решетката.
	Лови лунни медузи, каза си Сера.
	Докато Сера отчаяно се опитваше да измисли начин да убеди паяка да не я изяжда, Алития изведнъж изпищя. В следващия момент Сера я видя да слиза бързо по стената.
	След нея се спусна ярка светлина, която почти я удари, после избухна като бомба на пода на пещерата със съсък и бълбукане. Това принуди паяка да се скрие в другия край на пещерата.
	През решетката паднаха още няколко бомби.
	— Магмени глобуси — прошепна Сера.
	След лавата се чуха смях и подигравки. Сера позна гласовете — бяха на гоблини-фойеркумпели.
	— Помощ! — извика тя. — Има ли някой? Моля някой да ми помогне.
	Гоблините избухнаха в още по-силен смях. Заимитираха виковете й за помощ, после метнаха още няколко магмени бомби.
	Не мога да умра тук, не мога! — помисли си тя отчаяно. — Миромара има нужда от мен, приятелите ми имат нужда от мен, за да победят Абадон.
	Тя си спомни видението, което Вража бе показала на нея и приятелките й — как Абадон разрушава Атлантида. Спомни си пожарите, писъците, кръвта. Толкова много хора бяха страдали и загинали тогава. Още толкова много щяха да загинат сега, ако Орфео успееше да освободи творението си.
	Страхът на Сера се превърна в ярост. Тя започна да се мята, за да се освободи от пашкула. Само че единственото, което постигна, бе да се изтощи. Главата й увисна, беше останала без сили.
	Жестоките гоблински гласове ехтяха в ушите й, в главата й. Присмиваха й се, че ще умре бавно и мъчително. После, отегчени от забавлението си, те се махнаха, а Сера чу друг глас.
	— Принцесо Серафина? Възможно ли е това?
	Сера спря да диша. Помисли си, че познава този глас, но се страхуваше да се надява, че е права.
	— Фосегрим? — пробва тя.
	— Да, аз съм! — викна той в отговор.
	Старият й приятел, либер магът!
	— Къде си? — извика Сера.
	— Под теб — отвърна Фосегрим.
	Серафина започна да се извива в опит да го види. Зърна го вляво.
	— И ти ли си в пашкул? — попита тя.
	— Точно така.
	— Как се озова тук?
	— С още няколко Черни перки ни заловиха в острокона в деня на завръщането на Валерио. Оттогава ме разпитват ездачи на смъртта месеци наред, но аз не им казах нищо. Трябва най-сетне да са разбрали, че няма смисъл да продължават и преди шест дни ме захвърлиха в леговището на паяка.
	Сера знаеше твърде добре как разпитва затворници Трахо. Можеше само да си представи какво беше изтърпял храбрият стар човек.
	— Фосегрим, ти… ти…
	— Дали съм цял? — попита той. Последва кратко мълчание и после той довърши: — Да кажем, че оттук нататък ще ми е трудно да подреждам раковини по рафтовете.
	— Пръстите ти… — задавено каза Сера.
	— Да, дете. Някои отрязаха, други счупиха.
	— Той ще си плати за това — каза Сера яростно, бясна на Трахо, че е наранил този мил, мъдър мъж. — Кълна се в боговете, че ще си плати.
	Отново се опита да разкъса пашкула си, но без успех. Беше не само слаба, но и изгладняла.
	— Фосегрим, знаеш ли откога съм тук?
	— От пет дни. Алития те довлече в деня, след като довлече мен — отвърна Фосегрим. — Каза, че те намерила в някакъв тунел. През цялото това време беше в безсъзнание.
	Което значи, че съм в Серулия от колко време? — замисли се Сера. — Осем или девет дни? Десет?
	— Уплаших се, че си умряла, но Алития каза, че си пълна със скорпионска отрова. Беше ядосана. Искаше да те изяде веднага, но каза, че плътта ти ще горчи, докато не изчезне отровата. Боя се, че междувременно изяде нещо — някой — друг — допълни той.
	— Теб заплашвала ли е да изяде?
	Той поклати глава.
	— Казва, че съм стар и жилав, държи ме тук за всеки случай. — Той се засмя. — Чувствам се като бонбон, който никой не иска, с морски таралеж в средата.
	— Трябва да избягаме, преди да е изяла някой от нас, а нямам представа как може да стане това — каза Сера. — Само да беше тук мечът ми или кинжалът, щях да си проправя път навън.
	Фосегрим прочисти гърло.
	— Намирам, че успехът при бягството от затвор или в какъвто и да е друг случай всъщност опира до голяма степен до вярата.
	Сера беше забравила за склонността на либер мага да разтяга локуми. Имаше си време и място за многословните му излияния, но това не беше то.
	— Значи стига само да вярваме, че ще се измъкнем оттук, и ще се получи? — попита тя скептично.
	— Точно така — отвърна Фосегрим. — Вярата води до действие, а действието води до успех. Ако не вярваш, че ще се измъкнеш оттук, ще се откажеш, няма да правиш нищо и ще висиш там безцелно в очакване на края. Но ако вярваш, че бягството е възможно, ще се мобилизираш и ще употребиш всички налични оръжия да извоюваш свободата си.
	Сера подбели очи.
	— Фосегрим, може да не си забелязал, но аз нямам никакви оръжия. Дори не мога да помръдна ръце. Намирам се в пашкул!
	Фосегрим дълбоко въздъхна, както правеше често в острокона, изправен пред някой особено неподатлив ученик.
	— Не е ли странно, че създанието, което вдъхва такъв смразяващ страх в повечето хора, поне в настоящия момент само е обладано от страх? — попита той и кимна към решетката.
	Гоблините си бяха отишли, но Алития все още стоеше свита в ъгъла, където се бе спасила от тях, и съскаше.
	— Четири хиляди години анарахната изпълнява задачата, с която я натоварила Мероу: да проверява кой заслужава трона — продължи той, без да сваля очи от паяка. — Въпреки това е жертва на унижения. На подигравки. Затворена в тъмна пещера под дъното на морето. Що за отплата след хилядолетна вярна служба? Имаш оръжие, дете. Не го ли виждаш?
	Серафина се готвеше да заспори, когато отново чу гласа на Вража в главата си, както се случваше толкова често в трудни моменти. Няма нищо по-силно от любовта.
	Любов. Лесно беше да обича Махди, приятелите си, поданиците си. Много по-трудно беше да почувства любов към огромен бронзов паяк, който искаше да я изяде.
	И все пак Сера разбра какво се опитва да каже Фосегрим — че дори анарахната като всяко живо същество заслужава мило отношение. Уважение. Дори любов.
	Сера трябваше да се опита да го направи. Нямаше избор.
	Любовта бе единственото й останало оръжие.


>	Четирийсет

	Един дълъг, бронзов, членест крак с остър като кинжал нокът в края се показа от ъгъла. Беше последван от друг, после от още няколко и накрая излезе паякът.
	Сера го гледаше с ясното съзнание, че разполага само с няколко минути, за да задейства плана си. Кръвният обет й бе дал малко от силите на приятелките й. Сега тя призова дара на вътрешното зрение на Ава и се съсредоточи върху паяка.
	Няколко напрегнати секунди не почувства нищо. После в съзнанието й се появи образ на високи стени. Тя се съсредоточи в него и усети няколко емоции: гняв, страх, но най-вече тъга.
	Сера знаеше, че ще се наложи да използва тези емоции, за да установи връзка с Алития, но трябваше да действа бавно. Паякът бе издигнал стена около чувствата си с основателна причина — изкарването им на бял свят бе трудна работа. Сера бе виждала яростта на Алития по време на докимито си, когато паякът бе разбрал, че няма да може да изяде Сера, и знаеше колко бързо може да стане опасен. Ако не внимаваше, Сера щеше да разяри създанието и да бъде убита.
	— Алития, добре ли си? Нараниха ли те? — попита тя внимателно.
	— Сссамо малко изгаряне. Но Алития не намери лунни медузи. Трябва да го потърссси другаде. Трябва да ядеш, за да те изям после аз — каза паякът и пропълзя покрай Сера.
	— Алития, чакай! — извика Сера в отчаян опит да задържи паяка и да го накара да продължи да говори. — Защо гоблините те замерват с магмени глобуси?
	— Защото са жессстоки. Като командира ссси. Като дъщеря му. Така ссстоят нещата сссега.
	Валерио и Лучия, помисли мрачно Сера. — Както винаги, дават чудесен пример на околните.
	— Гоблините крещяха по теб. Какво казваха?
	Паякът спря. Обърна се. В сърцето на Сера се появи надежда.
	— Казаха: „Ние те направихме, Алития. Можем и да те убием“. Защо говорят така? Те наиссстина направиха Алития, но тя ги презира! Нерия вдъхна живот на Алития, не сссмрадливите гоблини. Мероу й даде задача.
	Паякът тъжно поклати глава.
	— Какво има? — попита Сера.
	— Гоблините сссе подиграват на Алития, защото сссе ссстрахуват от нея — каза паякът. — Нейната задача е да плаши онези, които иссскат да завземат трона на Миромара, но всссички сссе ссстрахуват от нея, не сссамо сссамозванците.
	— Може би това може да се промени — предположи Сера с надеждата да размекне създанието.
	— Не — рязко каза Алития. — Мероу направи Алития такава и никой не може да я промени. Тя искаше Алития да плаши враговете на трона, защото сссамата тя се ссстрахуваше.
	Надеждата на Сера повехна, когато паякът продължи напред към тунела.
	— От какво се страхуваше Мероу, Алития? — извика Сера. Това бе първото, което й хрумна. Знаеше съвсем добре от какво се бе страхувала Мероу, но нямаше други идеи.
	Паякът отново спря.
	— От Орфео — отвърна тя с леко раздразнение.
	— Защо? Нали е мислела, че е мъртъв — каза Сера. — Вярвала е, че тя и останалите магове са го убили.
	Алития отново се обърна към Сера. Поклати страховитата си глава.
	— Когато Абадон нападна, нямаше време. Сссамо ссстрах. Сссамо сссмърт. Посссле имаше време. За миссслене. За запомняне. Време за завръщане в Атлантида. Време за откриване. За узнаване.
	— Какво е узнала? — попита Сера.
	— Какво е направил! — гневно каза паякът и тропна с предните си крака по пода. — Как е сссъздал чудовището ссси!
	Сера затаи дъх.
	— Велика Нерия, тя знае — прошепна тя. — Алития знае от какво е направен Абадон.
	— Атлантида? Орфео? Серафина, за какво говориш? — не разбра Фосегрим.
	— Всичко ще ти обясня веднага щом се измъкнем оттук, обещавам — каза Сера. После отново се обърна към паяка. — Алития, моля те, не влизай в тунела. Остани с нас. Говори ми. Разкажи ми какво знаеш.
	Сера вече не говореше празни приказки. Разговорът й с Алития бе завил в неочаквана посока. Русалката бе забравила, че е затворничка в леговището на паяка, бе забравила, че се намира в опасност. Единственото, за което можеше да мисли, бе колко близо бе отговорът на въпроса, който я тормозеше толкова отдавна. Беше се намирал точно тук, в Серулия, през цялото това време, в главата на верния хилядолетен слуга на Меровингите.
	Мероу, Никс, Сикоракс, Нави, Пира — петима от най-великите магове в историята не бяха успели да убият Абадон, защото нямаха представа какви зловещи суровини бе използвал Орфео, за да направи чудовището си. Но Мероу беше научила. И беше говорила за това в присъствието на Алития. Сера се нуждаеше от тази информация, за да могат с приятелите й да победят чудовището.
	Сера знаеше, че на създаването на Алития са присъствали морската богиня Нерия и Мероу. В руините на реджията на Мероу имаше мозайки, изобразяващи събитието. Гоблините бяха изкопали рудата. Белогрим, богът на огъня, беше изковал паяка. Мероу бе добавила своя кръв в казана с разтопения бронз. Нерия бе вдъхнала живот на паяка.
	Сера често си бе представяла разговора между Нерия, Белогрим и Мероу, но във въображението й този разговор не включваше Алития, защото никога досега не бе възприемала паяка като разумно същество, способно да изпитва чувства, с което човек можеше да говори.
	Само че това току-що се бе променило.
	— Алития, къде отиде Мероу, когато пристигна в Атлантида? Влезе ли в храма на Морса, богинята на смъртта? Говори ли за това пред теб? — продължи да пита Сера, опитвайки се да овладее нетърпението си.
	— Да. Каза, че е чула душите. В кървавата песссен. И разбрала какво е чудовището му. Души. Ссстотици души. Гневни. Уплашени. Затворени. И тя разбрала защо с другите магове не могли да го убият. Защото никой не може да убие…
	— Безсмъртна душа — довърши Сера, поразена. — Абадон е съставен от човешки души. Морса научила Орфео как да хваща душите и да ги съхранява, а той използвал душите на хората, които й принасял в жертва, за да създаде непобедимо чудовище.
	Алития кимна.
	— Много, много души.
	— Значи Мероу е открила, че Орфео може да улавя души — заключи Сера. — Обзалагам се, че е подозирала, че се е научил как да улови своята собствена душа. Затова издала странните закони. Като казала, че само дъщеря може да управлява Миромара, тя се погрижила да попречи на Орфео да се качи на трона, ако някога се завърне. А ако измислел начин да приеме женска форма и да се престори на наследница на трона, ти си щяла да го разкриеш, Алития. Щяла си да вкусиш кръвта му по време на докимито и да го обявиш за самозванец.
	Паякът кимна.
	Сера помълча, докато осмисляше значимостта на откритието си. Беше едновременно въодушевена и потисната. Беше научила от какво е направен Абадон, но също така бе научила и че няма начин да го убие. Как би могъл който и да е да убие нещо безсмъртно?
	Освен ако боговете не им кажеха.
	Вкопчила се в едно последно стръкче надежда, Сера попита:
	— Алития, Белогрим каза ли нещо на Мероу за Абадон? Или Нерия? Казаха ли как може да се победи чудовището?
	Алития поклати глава.
	— Не знаеха как. Магията беше тайна на Морссса. И на Орфео. Но дори да бяха казали, беше твърде късссно. Мероу беше оссстаряла и отссслабнала.
	Сера горчиво се разочарова. Надеждата й, че може да открие как да убие Абадон, бе попарена. Паякът все още се взираше в тунела, но изведнъж рязко се обърна.
	— Алития няма да влиза в тунела. Тя няма да лови лунни медузи там.
	— Така ли? — попита Сера и се усмихна. Поне планът й да спаси себе си и Фосегрим бе свършил работа. Беше спечелила паяка на своя страна. Алития нямаше да им стори зло.
	— Не — каза Алития и обърна черните си очи към Сера. Капка отрова падна от единия й дълъг зъб. — От цялото това говорене Алития огладня. Тя ще яде сссега. Ще яде теб, русссалке, нищо, че си ссслаба.


>	Четирийсет и едно

	Трюмът на супертраулера бе пълен със солена вода… и с две хиляди въоръжени морски хора и гоблини. Бека се носеше между тях и проверяваше отново и отново арбалета си. Това й помагаше да овладее нервите си.
	Марко беше спасил Черните перки. По някакъв начин бе успял да убеди всеки свой познат с плавателен съд — приятели, рибари, Воини на вълните, да му заемат съдовете си. Танкери, траулери, рибарски лодки, всичките се бяха събрали във водите над Каргьорд преди пет дни, бяха натоварили морските хора и гоблините и бяха поели към Средиземно море.
	Заклинателите бяха създали защита от човеците капитани, за да не споделят с никого тази си мисия, или да прозвучат напълно откачено, ако се опитат. Бяха направили и велозаклинания, за да ускорят хода на корабите.
	В момента цялата армия на Черните перки се бе събрала над Серулия, скрита в гогските кораби. Беше нощ — по-късно, отколкото им се искаше, но в Северния Атлантик имаше буря, която ги беше забавила. Тази нощ небето бе ясно и грееше пълна луна. Ако някой погледнеше нагоре към повърхността, щеше да види силуетите на корабите. Бека и останалите се надяваха, че силите за сигурност на Серулия са прекалено заети да патрулират из града, за да забележат рязкото увеличение в морския трафик на повърхността.
	Поне нямаше нужда да се тревожат за Махди. Бяха му пратили раковина, за да му съобщят какво се е случило със Сера. Само че не знаеха дали тя е стигнала до него. Отговорът не беше дошъл. Но дори ако раковината не бе стигнала до него, те знаеха, че той е в безопасност. Трябваше да е освободил заклинанието от перлата невидимка по-рано през деня и досега да е напуснал града. Черните перки бяха пратили двама войници в първото убежище за Махди, за да му разкажат всичко, което се бе случило междувременно. Щяха да му кажат да остане в убежището, вместо да плува към Гибралтар, и да чакат там с него, докато не дойдат новини от Серулия. Дезидерио щеше да прати да ги повикат, ако Черните перки завземеха града, а ако не успееха… поне той щеше да се отърве жив.
	Сега Бека и останалите Черни перки в супертраулера чакаха сигнал, за да знаят, че останалите войски са заели позиции.
	Макар в трюма на траулера да беше претъпкано и горещо, беше и някак странно тихо. Цареше напрегната атмосфера. Всички знаеха, че може би виждат човека до себе си за последен път. Никой не знаеше колко от тях щяха да се върнат и колко щяха да останат да лежат на бойното поле.
	Бека чу, че Дезидерио, Язид и Гарстиг си шушукат някъде наблизо. Преговаряха плана, както бяха направили, вече хиляда пъти.
	— Трябва да ударим с пълна сила. Нужна ни е бърза, категорична победа — каза Дез.
	— Достатъчна ли ще е? — тревожеше се Гарстиг.
	— Би трябвало. Не забравяй, че можем да разчитаме на елемента на изненадата — каза Дез.
	— Надявам се — рече Гарстиг. — Защото Валерио има на своя страна черноноктести дракони.
	Бека, както и всички останали, знаеше, че Валерио държи кръвожадни черноноктести дракони в развалините на реджията на Мероу. Сера се бе срещнала с тях, заедно със София, докато бягаха от ездачите на смъртта след обира на дворцовата съкровищница.
	— Първата вълна ще взриви склада за муниции в двореца — продължи Яз. — Втората вълна ще се опита да елиминира драконите. Третата ще обгради казармите…
	Бека спря да слуша. Знаеше плана наизуст. Тя бе измислила по-голямата част.
	Реши отново да си провери бронята, да види дали всички закопчалки и ремъци са стегнати здраво. На рамото й седеше малко оранжево животинче, прилично на ярък еполет.
	Опи беше харесала Бека и бе отказала да се раздели с нея, когато тя си тръгна от двореца на Марко. Миниатюрното октоподче беше вило силно, беше си сменило цвета няколко пъти и беше изстреляло толкова много вода по Марко, който се опитваше да го отдели от китката на Бека, че той накрая се беше отказал. Опи се върна заедно с Бека в Карга, но за създание, родено в Тихия океан, водите на Северно море се бяха оказали твърде студени. Бека бе помолила една от миромарските бежанци, занаятчийка от Серулия, да оплете на октоподчето пуловер от морски лен. Единственият вид морски лен, който растеше в Каргьорд обаче, бе ярколилав. Опи изглеждаше забележително в пуловера си с осем ръкава, но нямаше нищо против. Всъщност тя толкова се влюби в пуловера, че отказа да го свали, дори когато стигнаха в по-топли води.
	Докато Бека си проверяваше бронята, мислите й се отнесоха към йелите. Спомни си как Вража й бе казала, че произхожда от Пира и че в смелата Атлантида работела като ковач и била заета в ковачницата си на брега на острова, когато видяла да наближава вражеска флотилия. Взимайки светкавично решение, тя пратила вестоносец в столицата, за да предупреди останалите, че предстои нападение. После превърнала току-що изкованите земеделски сечива в оръжия, раздала ги на хората в селото и устроила засада на нападателите.
	Бека бе последвала примера на Пира. В момента, в който се бе върнала от дома на Марко, тя бе започнала да обучава гоблините леяри как да загряват перли и да пъхат в тях заклинания за невидимост. После всички бяха работили денонощно, за да заредят със заклинания достатъчно перли за всички войници.
	— Никога няма да успееш да ги направиш навреме — бе казал Язид. — Нужни са ни хиляди, Бека. Десетки хиляди. Невъзможно е.
	— Може би — бе казала Бека, но не бе спряла да работи и накрая бе успяла да постигне целта си. Работейки рамо до рамо с гоблините, бе направила невъзможното. Само след няколко минути всички щяха да освободят заклинанията, да заплуват надолу към Серулия и да се изправят срещу Валерио.
	Над главите им изведнъж се отвори врата, на около метър над повърхността. Появи се Марко и пристъпи по пътеката, закована за едната стена на трюма. Бека го виждаше, но той нея не. Лицето й бе просто поредното в морето от лица.
	Сърцето й се изпълни с любов, щом го зърна. Погледът й обходи всяка черта, всяка извивка на красивото му лице. Тя знаеше, че може би го вижда за последен път. Толкова малко време бяха прекарали заедно във Венеция. Веднага щом той бе казал, че ще намери кораби, тя се бе върнала в Каргьорд. Колкото и да й се искаше да остане с него, знаеше, че всяка минута, прекарана далеч от лагера, за Сера е още една минута в плен на Валерио.
	— Слушайте всички! — извика Марко, свил ръцете си като фуния около устата. — Току-що получих съобщение от другите кораби. Заели са позиции и чакат стартовия сигнал. Дез, какво ще кажеш?
	Дезидерио кимна на Марко. След като се бяха прибрали в лагера след претърсването на Тъмноприливните плитчини, Дез бе събрал войската, за да им съобщи, че Сера е отвлечена. Войниците се бяха развълнували и бяха започнали да се кълнат, че Валерио ще си плати. Нямаха търпение да се качат на корабите и да освободят водачката си и бяха готови за битка.
	Дез доплува до стената на трюма, изскочи от водата и се хвана за пътеката. Увиснал на една ръка, чиито мускули се открояваха ясно, той се обърна към войниците:
	— Черни перки! — извика той. — Време е! Време е да си върнем Серафина, да си върнем Миромара, да си върнем всички води на света! Бием се за домовете си, за семействата си и за всички онези, които не могат да се бият — затворените, отвлечените от домовете си и семействата им, пострадалите от морския боклук Валерио! С мен ли сте?
	Надигнаха се оглушителни възгласи. Дезидерио вдигна поглед към Марко.
	— Дай сигнал на останалите — каза той. — И, Марко… благодаря ти.
	Марко кимна.
	— Късмет.
	Дезидерио цопна обратно във водата, а Марко заговори в радиостанцията си. След няколко секунди три двойки огромни врати се разтвориха по тавана на трюма. Бека виждаше през тях небето и пълната луна, която сияеше толкова ярко и красиво. Ще я видя ли някога отново? — запита се. — Ще я види ли някой от нас?
	Огромни лебедки спуснаха в трюма няколко мрежи. Хората и гоблините се хванаха за тях, мрежите се издигнаха и се спуснаха в морето.
	Докато Бека гледаше, си мислеше как всичко това бе изглеждало невъзможно — да се натоварят Черните перки на корабите, да се извадят от там, да стигнат до Серулия. И въпреки това се бе случило.
	Толкова много неща бяха невъзможни, докато не станеха възможни.
	Мрежите се спускаха в трюма и вадеха войници, но Бека не се присъедини към тях. Трябваше да направи още нещо, докато е на кораба. Нещо, което я плашеше повече от битката, която предстоеше.
	— Марко! — извика тя. — Марко, аз съм… Бека.
	Той се огледа и се заслуша в опит да чуе гласа й през шума, вдиган от войниците и лебедките, в опит да открие лицето й сред тълпата.
	Тя започна да си проправя път през стената от тела.
	— Не знаех, че си на борда! — възкликна той, когато тя стигна до него. Остави радиостанцията на пътеката и скочи във водата. Когато Бека излезе на повърхността, Опи скочи на рамото на Марко.
	— Ей, много си елегантна, Опи! — каза той. — Хубав пуловер.
	Октоподчето се зачерви от удоволствие.
	— Марко, чуй ме — каза Бека. — Не знам дали ще се върна…
	— Не говори така, Бека.
	— Налага се. И искам да ти кажа нещо. И аз те обичам. Обичам те, откакто те видях за пръв път. Каквото и да се случи, искам да го знаеш.
	Бека взе лицето му в ръце и го целуна.
	Опи запрехвърля очи от Бека към Марко и обратно, ококорена. После стана тъмночервена.
	Това не беше първата им целувка, но можеше да се окаже последната, Бека го знаеше. Искаше Марко да запомни — целувката, момента, нея. Защото ако някоя стрела я откриеше тази нощ, тя искаше последното, което види, да е милото му, красиво лице.
	Силен шум отгоре накара Бека да прекъсне целувката.
	— Трябва да тръгвам — каза тя и вдигна поглед. Лебедките отново пускаха мрежите. — Трябва да се присъединя към останалите. — Тя се наведе и целуна Опи по главата. — Ти стой тук — каза й. — На сигурно място.
	Опи посиня, но не възрази.
	Бека понечи да отплува, но Марко я хвана за ръката.
	— Постарай се да се върнеш, Бека — каза той с внезапно предрезгавял глас. — Защото искам да пробвам.
	— Какво?
	— Да направя невъзможното възможно.


>	Четирийсет и две

	Лучия почти бе стигнала зенита си.
	Махди виждаше светлината, бледа и сребриста, да нахлува през прозорците в храма на Нерия.
	Той чакаше пред олтара, облечен в зеленото си сако. Проклетата верига на Лучия я нямаше, тя я беше свалила по-рано.
	Порция и Валерио седяха на първия ред заедно с роднините, съюзниците и придворните си. Така наречените приятели на Махди — неколцина високопоставени ездачи на смъртта и дворцови блюдолизци, запълваха останалите места.
	— Нервен ли си? — прошепна Трахо и тупна Махди по гърба.
	Махди се усмихна.
	— Много — призна той. Не беше лъжа. Нервен беше, но не защото се женеше.
	Беше помолил Трахо да му кумува, за да е сигурен, че ще присъства, че ще е в същото помещение като Валерио, за да ги убие и двамата. Това бе мисията му, онази, която сам си беше възложил в деня, когато научи, че Сера е умряла. Скоро щеше да я изпълни.
	Преди няколко месеца той бе скрил малък сребърен харпун в комина на магмената камина в покоите си. В сватбената традиция на морския народ имаше момент, след като младоженците изпееха клетвите си, когато бащите на двамата млади отиваха при тях, за да ги целунат и поздравят, последвани от майките им. Бащата на Махди нямаше да присъства, тъй като Валерио го беше убил, но самият Валерио щеше да е там. Когато се приближеше, Махди щеше да разкопчае сакото и да извади харпуна.
	Той знаеше, че няма да има много време и може да не успее да стреля повече от веднъж, затова щеше да се прицели първо във Валерио, а после щеше да се опита да стигне до Трахо. Скоро след това самият той щеше да бъде убит. В храма имаше въоръжени стражи, най-малко трийсет.
	Когато Валерио и Трахо изчезнеха от сцената, силите на Орфео щяха да бъдат отслабени. Това може би щеше да се превърне в достатъчно голямо предимство за приятелите на Сера и те да победят в Южното море. Така се надяваше Махди. Нямаше на какво друго да се надява.
	Не се боеше от смъртта. Само тялото му щеше да умре. Сърцето и душата му вече бяха мъртви. Бяха умрели в момента, в който Лучия му подаде пръстена на Сера.
	Прозвучаха първите ноти на сватбената церемония. Придворните заклинатели — мъже и жени, благословени с най-прекрасните гласове в кралството, се бяха наредили от двете страни на олтара. Песента им се издигна във водата.
P>
	В безкрайното небе далеч над
	нас сияйната луна ще чуе нашия глас.
	Във тази нощ, със слънце и земя в подредба,
	луната кралските сърца ще свърже със сила вълшебна.

	Станете, благословени гости,
	докато луната от изток на запад се носи.
	Благословете, молете се и пейте песни
	за любов вечна, силна, дарове чудесни.
P$
	Гостите станаха и погледнаха към дъното на храма. Братовчедките на Лучия, Лактара, Вола и Фала, вплуваха в помещението и смаяха всички с красотата си. Заеха места вдясно на олтара. Трахо също отиде при тях. След миг Лучия заплува по пътеката между пейките. Русалките младоженки идваха сами при бъдещия си съпруг като символ на това, че влизат в брака по своя собствена воля.
	Всички погледи се обърнаха към нея, докато плуваше към олтара. Чуха се тихи възгласи на възхищение.
	Лучия изглеждаше поразително в роклята си от изумрудени люспи, зашити върху тъмнозелена морска коприна. Скъпоценните камъни улавяха лунната светлина и я задържаха в себе си. Всяко движение на Лучия караше роклята да блещука. Черната й като нощ коса бе пусната свободно. На устните й бе изписана победоносна усмивка.
	Махди придаде на лицето си щастливо изражение и се усмихна широко на невестата си. Лучия се приближаваше. Беше стигнала до средата на пътеката. В очите на Махди тя беше призрак, носещ се към него, предвестник на смъртта му.
	Тя стигна до олтара и застана до Махди.
	Жрицата направи знак на младоженците да се обърнат един към друг.
	— Скъпи влюбени — започна тя, — днес сме се събрали…
	Махди едва я чуваше. Наум преговаряше ходовете си. Чакаше шанса си. Скоро всичко щеше да свърши. Единственото, което искаше сега, бе да отърве света от злото, събрано в храма.
	Когато Лучия вдигна дясната си ръка, той направи същото. Жрицата завърза китките им с водораслово въже.
	Заклинателите започнаха да напяват. Гласовете им се издигнаха, силни и ясни, отекнаха в камъните на древния храм, заехтяха из целия дворец.
	Жрицата се усмихна.
	— А сега брачните клетви.


>	Четирийсет и три

	— Алития, моля те, чуй ме! — примоли се ужасената Серафина, без да сваля очи от страховитите зъби на паяка.
	— Защо да те ссслушам?
	— Няма причина. Никаква причина — призна Сера. — Ти защитаваш Миромара, но Миромара те предаде. Това ще спре. Веднага. Аз ще го спра.
	Паякът се замисли.
	— Алития, ти си като онези души — продължи Сера. — Онези, които Орфео хванал и затворил в чудовището си.
	Паякът присви всичките си осем очи.
	— Алития е Алития — сърдито каза тя. — Тя не е като никой друг.
	— Гневна си, точно като тях. И изплашена. И хваната в капан. И искаш свободата си, точно както онези души — каза Сера. — Освободи ни, Алития, и, кълна се в Нерия, аз ще освободя теб.
	Паякът мълчеше. Продължи да пристъпва към Сера с блеснали от глад очи. Вдигна закривен бронзов нокът и го протегна към Сера. Един удар с този нокът и Сера щеше да умре.
	Фосегрим завика паяка, умоляваше го да спре, да не наранява Сера, но Алития сякаш изобщо не го чуваше.
	Ще ме убие. Дано стане бързо, каза си Сера.
	Но вместо да забие смъртоносния си нокът в тялото й, Алития го притисна към бузата на Сера. Сера прехапа устни, за да не извика от болка, когато студеният, остър метал се заби в кожата й. След миг кръвта й се завихри във водата като ален дим.
	Паякът подуши кръвта, после я вкуси.
	— Казваш иссстината, русалке. Кръвта на Мероу тече във вените ти.
	— Помогни ми да се измъкна оттук, Алития — каза Сера, обнадеждена. — Помогни ми да се бия за кралството, което ти така вярно пазиш. Ако спечеля битката, кралството най-после ще защити теб. Мероу те е държала в мрака. Тя държа всички нас в мрака. Не е постъпила правилно. Помогни ми и ще те изведа от това леговище, ще ти дам място под слънцето, близо до мен.
	Паякът се изправи. Отново вдигна нокът и замахна надолу, порейки водата. В този момент Сера не знаеше дали ще живее, или ще умре.
	Нокътят закачи нишките на пашкула, в който бе обвита Сера, и ги разкъса. Нишките паднаха на дъното на пещерата.
	— Благодаря ти, Алития — каза тя, разтреперана от облекчение. На лицето на паяка имаше едно гладко място, точно над зъбите. Сера доплува до нея и я целуна там. Анарахната докосна мястото с нокът, учудена, и премигна с многото си очи.
	— Извинете, но ако не възразявате…
	Фосегрим. Алития освободи и него. Сега двамата бяха свободни, но около шиите им все още имаше железни нашийници, за да не могат да правят заклинания. Алития бързо реши проблема. Изплю малко отрова върху дъното на пещерата, топна нокът в нея и го допря до катинара на нашийника на Сера. Той се счупи и падна. Сера свали нашийника с въздишка на облекчение.
	Когато и Фосегрим се отърва от желязото, Сера каза:
	— Сега трябва само…
	Думите й бяха прекъснати от музика. Сигурна беше, че и Фосегрим, и Алития са я чули. Идваше от храма на Нерия, носеше се над Колизея и падаше към леговището на Алития. Чуваше се слабо, но Сера успя да различи част от текста.
	… съберете се… Да чуете как две души се кълнат…
	Обхвана я ужас.
	— Не — прошепна тя. — Велика Нерия, не!
	— Какво има, Серафина? — попита Фосегрим.
	— Сватбената церемония… тече в момента! — извика тя. — Махди и Лучия се женят. Той ще умре.
	Сера беше хиляди пъти по-уплашена за Махди, отколкото за себе си. Лучия смяташе, че Алития е чудовище, но чудовището беше тя и Махди бе в лапите й.
	— Ще умре ли, дете? Защо? Нали това искаше. Предаде собствената си страна заради нея.
	— Не, той само се преструваше — набързо обясни Серафина. — През цялото време действаше в наша полза. Освен това ми се врече. Лучия мисли, че аз съм мъртва, но аз не съм. Сигурно е казала на Махди, че съм умряла. Когато той започне да пее клетвите си, нотите ще прозвучат фалшиво и…
	— Всички в храма ще разберат истината — довърши Фосегрим. — Това не е хубаво. Никак не е хубаво.
	— Трябва да му помогнем — каза Сера, отчаяна. Обърна се към паяка: — Алития, има ли начин как да излезем оттук?
	— Вие да. Поссследвайте ме — каза анарахната.


>	Четирийсет и четири

	Махди се носеше с безметежна усмивка на място, докато пееха заклинателите. Който го погледнеше, щеше да види мъж, омаян от любов, вперил взор в невестата си. Но през това време умът на Махди работеше на високи обороти, изчисляваше колко време има до края на церемонията, до момента, в който новият му тъст ще доплува до него, за да го поздрави. До края на всичко. На Валерио и на Трахо. И на самия него.
	Хорът на заклинателите, чиито гласове звучаха по-силно от всякога, разказваше за гордата история на Миромара, за свещените клетви, които щяха да бъдат разменени след малко. Напомниха на Лучия за дълга й — да роди дъщеря на кралството, и замлъкнаха. Тяхната роля бе приключила.
	Сега бе ред на Махди и Лучия.
	— Ваши светлости, ако обичате — каза жрицата и даде тон.
P>
	Скъпи влюбени, след малко ще изпеете
	клетвите, с които душите си ще слеете.
	Клетви, дето до смъртта ви ще са пътеводна светлина.
	Бъдете искрени, обетът трябва да е истина.

	Богинята Нерия иска от вас
	да си признаете във тоз последен час.
	Дали на други сте се врекли
	и тъй днешните клетви да сте обрекли.
P$
	Махди си пое дълбоко дъх. Лучия, лъчезарно усмихната, направи същото. Гледайки се в очите, двамата запяха клетвите, които щяха да ги съединят завинаги.
P>
	По своя воля любовта си заявявам,
	под светлината на луната обещавам,
	сърцето ми е само мое и на никой друг.
	И аз на теб го вричам чак до гроб.
P$
	Гласът на Лучия, звънлив и примамващ, се издигна във водата. Но вместо да се преплете с нейния в съвършена хармония, гласът на Махди прозвуча фалшиво.
	Той млъкна, объркан. Огледа се засрамено. Вдигна ръка към гърлото си.
	Очите на Лучия се разшириха. На пейките гостите се размърдаха, спогледаха се и зашушукаха.
	Махди се прокашля и пробва да запее отново, но нотите излизаха разбъркано, а гласът му звучеше грачещо като на чайка. Как е възможно? — запита се, обхванат от паника. — Не може да бъде. Не може. Освен ако…
	— Сера е жива — прошепна той.
	Лучия го чу. Усмивката й изчезна.
	— Не, не е. Няма начин да е оцеляла, повярвай ми.
	Валерио, Порция и останалите гости бяха твърде далече, за да чуят какво си говорят младоженците.
	— Какво има? — извика Валерио. — Защо не пеете клетвите?
	Махди почти не го чу. Сърцето му се изпълни с щастие.
	— Тя е жива. Слава на боговете!
	— Махди, не говориш сериозно — каза Лучия, сякаш говореше на малко дете. — Говориш, без да мислиш. Сера те омагьоса. Само си мислиш, че си влюбен в нея.
	Махди откъсна остатъците от въже от ръката си. Отплува назад.
	— Сера не ме е омагьосвала. Аз й се врекох по своя воля.
	— Не е вярно! — викна Лучия. В очите й блесна гняв.
	Когато Махди погледна в тези очи, щастието се разпадна и мястото му зае страхът — страх за Сера. Лучия се беше шокирала от новината, че Сера е жива, което значеше, че я е захвърлила някъде с мисълта, че е мъртва. Той разкопча сакото си, за да извади харпуна.
	— Къде е тя, Лучия? Кажи ми! — заповяда Махди. — Какво направи с нея?
	— Махди, спри — примоли му се Лучия. — Моля те.
	— Какво става, по дяволите? — прогърмя гласът на Валерио.
	Гласът му отрезви Махди. Той посегна за харпуна, спомнил си защо бе дошъл тук, но вместо да го извади от кобура, спря. От момента, в който стреляше по Валерио, щеше да е мъртъв. Тогава кой щеше да помогне на Сера?
	Налагаше се да каже истината на гостите. Някои от тях може би все още бяха верни на Сера. Може би щяха да й помогнат.
	— Серафина е жива! Законната кралица на Миромара е жива! — провикна се той. — Валерио уби родителите й, но не и нея! Лучия я затвори. Открийте я! Освободете я!
	Някои от гостите затаиха дъх. Други притиснаха ръце към гърдите си.
	— Вярно ли е това? — попита един мъж.
	— Серафина е жива? Къде е? — проплака русалка.
	— Махди, моля те! — каза Лучия. — Всичко разваляш. Не мога да те спася, не можем да се оженим, ако не спреш да говориш така.
	Махди поклати глава. Не можеше повече да поддържа илюзията.
	— Не разбираш ли? Предпочитам да умра, отколкото да се оженя за теб.
	Лицето на Лучия се измени за миг. Омразата помрачи чертите й.
	— Умри тогава! — изсъска тя.
	— Лучия, какво, в името на богове, става тук? — извика Валерио, плувайки към олтара.
	Лучия се дръпна от Махди. Посочи го обвинително с пръст.
	— Той е предател! — извика силно. — Шпионира за Черните перки! Дръжте го!
	Трахо затърси харпуна си. Махди посегна към собственото си оръжие. Трахо се прицели пръв. Махди се подготви за удара, за пронизващата болка от стрелата, която щеше да разкъса плътта му, но тя не дойде.
	Вместо това последва ослепителен взрив на светлина и оглушителна експлозия. Махди притисна ушите си с ръце. Стените на древния храм потрепериха. Прозорците избухнаха навътре. Отгоре се чу бучене, звук от нещо голямо, което се разпада. Махди вдигна глава.
	Последното, което видя, бяха гредите от тавана на храма, летящи към него.


>	Четирийсет и пет

	Сера и Фосегрим се готвеха да заплуват след Алития по тунела, когато взривът достигна до тях.
	Чу се разтърсващ гръм, последван от мощна вълна, която разтърси стените на леговището и събори Сера на пода. Главата й се удари в камъните. Тя се надигна замаяна и се огледа.
	Фосегрим също бе паднал. Алития лежеше по гръб и размахваше крака във водата.
	С дрънчене и бумтене, тя се преобърна и затича към желязната решетка, която покриваше входа към леговището й. Сера помогна на Фосегрим да се изправи и двамата заплуваха към паяка.
	— Какво беше това? — попита Сера. — Какво става?
	— Де да знаех, дете — отвърна Фосегрим немощно.
	Тримата погледнаха нагоре през решетката. Алития почти веднага се дръпна.
	— Твърде много сссветлина — боязливо каза тя. — Това значи твърде много лава.
	Фосегрим, все още замаян от експлозията, потъна на дъното, а Сера провря пръсти между железните пръчки и започна да се извива, за да погледне през решетката по-добре. Зърна няколко взрива от светлина. Чу още няколко експлозии, както и викове и писъци, изкрещени заповеди, цвилене на морски коне и смразяващия кръвта рев на драконите.
	Главата й се въртеше. Шумът, светлината… нищо не разбираше.
	И изведнъж разбра.
	— Велика Нерия — прошепна тя потресена. — Те са.
	— Сера, какво виждаш? — извика Фосегрим.
	Тя отлепи пръсти от решетката и се спусна надолу.
	— Фосегрим, трябва да излезем оттук.
	— Знаеш ли какво става навън? — попита той и посегна да я хване за ръката.
	Сера кимна.
	— Знам — каза тя и помогна на стареца да стане. — Започнала е битката за Серулия.


>	Четирийсет и шест

	— Това не е разумно, Серафина — предупреди я Фосегрим, останал без дъх. — По-добре остани в леговището на паяка. Поне изчакай да видиш как се справят Черните перки, преди да се включиш в битката. Какво ще стане, ако Валерио ги победи и те затвори?
	— Не мога, Фосегрим — каза Сера. — Това е моя битка. Трябва да съм при Черните перки, без значение дали побеждават, или губят.
	Сера и Фосегрим плуваха бързо по тунела, водещ от леговището на Алития към подземията на двореца и тъмницата. Паякът ги водеше, бронзовите му крака тъпчеха костите, обсипали пода.
	— Алития, ако има изход, защо никога не си го използвала? — беше попитала Сера.
	— Защото тунелът сссе ссстессснява към двореца — бе обяснил паякът. — Алития е прекалено голяма. Но е опитвала да сссе промуши. Много пъти.
	Макар да гореше от нетърпение да се присъедини към бойците си, Сера чу тъгата в гласа на паяка. Заболя я сърцето при мисълта как самотното създание се беше опитвало безрезултатно да се провре в тесния тунел.
	Тримата напредваха. Фосегрим попита:
	— Какво ще стане, щом стигнем тъмницата? Как ще избегнем стражите?
	— Няма да е трудно — отвърна Сера. — Щом Серулия е нападната, стражите няма да са на постовете си.
	— Откъде знаеш?
	Сера се усмихна мрачно.
	— Познавам чичо си. Знам как мисли. Вече е заповядал повечето стражи да излязат от подземията, за да защитават двореца. Фосегрим, ти каза, че си прекарал известно време в тъмницата. Кои бяха останалите?
	— Политически затворници.
	— А престъпници?
	— Не — отвърна той с горчив смях. — Престъпниците са до един в двореца, не в подземията. Защо питаш?
	— Ще имам нужда от малко помощ. Може да успея да отключа решетката на Алития, но няма да успея да я вдигна сама.
	Очите на Фосегрим светнаха.
	— Имаш ли план?
	— Да. Ще ти го разкажа, когато се измъкнем оттук.
	Тунелът започна да се стеснява, после рязко зави към тясна врата.
	— Натам ссса подземията — каза паякът и посочи напред. — Алития не може да продължи.
	— Благодаря ти, че ни изпрати дотук, Алития — каза Сера. — Благодаря ти, че ме изслуша, че ми повярва. При първа възможност ще се върна да те взема.
	Анарахната извърна очи. Сера виждаше, че не й вярва. Тя заплува нагоре, докато не се озова лице в лице с паяка.
	— Алития, погледни ме — каза тя и сложи ръце на главата на създанието. — Чакай ме до решетката. Обещавам, че ще дойда да те взема. Кълна се в короната си, че ще те освободя.
	— Първо ссси върни короната, преди да сссе кълнеш в нея — рече паякът надуто, но нежно допря нокът до бузата на Сера. — Лучия няма да ти позволи. Тя е много сссилна.
	— Любовта е по-силна — каза Сера. — И ще победи, Алития.
	— Някога, може би. Но не сссега. В това царссство злото уби любовта.
	Поредната мощна експлозия разтърси стените на каменния тунел. От тавана падна парче и пропусна Сера на косъм. От дъното се вдигна облак тиня.
	— Отивай, Сссерафина — каза паякът.
	— Алития…
	— Отивай. Преди да те сссмачкат камъните.
	Сера кимна. Тя помогна на Фосегрим да проплува през вратата и го последва.
	Алития се загледа след тях, премигвайки с многото си очи. После, с наведена глава, тя се обърна и се върна в леговището си.


>	Четирийсет и седем

	Сера направи камо, за да се слее с пода на подземието, и заплува току над него, докато не стигна един прозорец. Там се повдигна бавно, за да надникне навън.
	Отвъд прозореца се намираше стаята на стражите, издълбана в скалата. Предната стена бе изградена от дебело, устойчиво на удари стъкло и позволяваше на стражите да оглеждат коридора.
	Точно както беше очаквала, повечето ги нямаше. Имаше само трима, един слаб и двама едри, които си говореха.
	— Ако от тавана започнат да падат камъни, аз се махам — казваше единият. — Нямам намерение да го чакам да ми падне на главата.
	— Ами затворниците? — попита вторият.
	— Сами да се оправят. На никого не му пука дали ще живеят, или ще умрат.
	Сера огледа стаята и запомни къде стоят ключовете от килиите и оръжията. Когато се върна при Фосегрим, дворецът се разтърси от поредната експлозия. Скърцането, което последва, и мрежата от пресни пукнатини в стените разтревожиха затворниците. Сера ги чуваше да си говорят през решетките на килиите.
	— Какво става?
	— Част от коридора току-що се срути!
	— Ще ни премаже!
	— Има трима стражи — съобщи Сера на Фосегрим. — Трябва да ги накараш да излязат. Сигурен ли си, че ще се справиш? — попита тя. Учителят й изглеждаше толкова стар и немощен.
	Фосегрим се усмихна. В очите му грееше огънят на бунта.
	— Ти само гледай — каза той.
	Сера кимна, после се върна пред стаята на стражите. Този път плуваше точно под тавана с надеждата, че ще са прекалено заети с плановете си за бягство, че да я забележат.
	Когато зае позиция, тя даде знак на Фосегрим с вдигнат палец. Той върна жеста, легна на пода и започна да крещи с всички сили.
	— Помощ! Помогнете! О, богове, не ме карайте да се връщам там!
	Двама от стражите изхвръкнаха от стаята и се стрелнаха по коридора към него.
	— Моля ви! Помогнете ми! Паякът ме ухапа… боли! Убива ме! — крещеше Фосегрим и се гърчеше в престорена агония.
	— Как е избягал? — попита един страж.
	— Ей, ти! — извика партньорът му. — Ръце на главата!
	— Тунелите… срутиха се и премазаха паяка — каза Фосегрим. — Аз избягах, но тя успя… ухапа ме… помощ!
	Сера виждаше третия страж. Зареждаше арбалет.
	Планът й нямаше да подейства, ако и той не излезеше. Тръгвай! — подкани го тя наум.
	Сякаш чул мислите й, Фосегрим започна да се мята още по-бурно. С опашната си перка удари единия от стражите в корема, а другия фрасна с юмрук по главата. Стратегията му даде резултат.
	— Лео! — извика единият. — Ела веднага! Донеси жилото!
	Третият страж изруга. Остави си арбалета и грабна опашка от скат с неизвадено жило, използвана за обездвижване на непокорни затворници. Веднага щом изплува от стаята, Сера влезе в нея. Грабна един меч в ножница, увиснала на колан за ризница, и бързо я закачи на кръста си, а после взе арбалета на третия страж. След това грабна халка с ключове, закачена на стената, и заплува обратно към Фосегрим.
	— На пода! Веднага! — извика тя и се издигна във водата зад стражите.
	— Какво…? — започна единият. Обърна се, видя Сера и се втурна към нея.
	Тя натисна спусъка на арбалета. Стреляше точно. Стражът падна, преди да осъзнае какво се случва.
	— На пода, казах! Ръце на главите!
	Останалите двама стражи побързаха да изпълнят заповедта.
	— Фосегрим, отвори тази врата — каза Сера и кимна към килията вляво от нея. Подхвърли му халката с ключове. Той ги хвана с обезобразената си ръка и след няколко секунди отвори вратата.
	— Свалете ключовете от коланите си, хвърлете ги на пода и влизайте в килията — нареди Сера.
	Стражите изпълниха заповедта. Фосегрим бързо затвори вратата и с известно усилие я заключи.
	Затворниците бяха по-уплашени от всякога. Паническите им викове отекваха по коридора.
	— Затворници, чуйте ме! Говори Серафина ди Меровингия, вашата законна кралица!
	Виковете спряха.
	— Шумът, който чувате, е от битка! — извика Сера. — Черните перки, моята войска, са тук. Те се бият за града! Присъединете се към нас!
	— Не! Не отивайте! Стойте си в килиите! — чу се изплашен глас. — Това е номер!
	— Валерио иска да разбере кой му е верен и кой — не! — викна друг.
	— Моля ви, не ни наранявайте — проплака трети.
	Сера притисна ръце към страните си. Беше съсипана. Беше очаквала радостни възгласи след предложението за свобода, след възможността да се бият срещу онези, които ги бяха затворили тук. Но тези хора бяха толкова изтормозени от мъчения, че подозираха поредния жесток кроеж на чичо й, целящ да изтръгне от тях информация.
	Сера призова цялата си магия на помощ и изпя най-ярката, най-прекрасна илюмината в живота си. Светлината й проникна и в най-тъмните кътчета на подземието.
	— Добри хора на Миромара, приближете се!
	Тя чу стенания, охкане, влачене на опашки и звук от вериги, стържещи по камък. Около железните пръчки на вратите на килиите се увиха пръсти с черни от мръсотия нокти. Изплуваха уплашени лица.
	— Аз съм Серафина, вашата кралица! Това не е номер!
	— Серафина! Серафина е! Тя е! — заговориха развълнувани гласове.
	Неколцина от затворниците протегнаха ръце към нея през решетките, но други се дръпнаха и започнаха да я сочат с пръст.
	— Оръжие… ездач на смъртта… убиеш… — шептяха те.
	Сера осъзна, че още държи в ръка зареден арбалет. Оръжието плашеше затворниците. Тя бързо го пусна на пода.
	— Сера… дете, недей! — предупреди я Фосегрим. — Ядосани са и са изплашени. Може да ти се нахвърлят. Пази се!
	Сера решително поклати глава.
	— Граждани на Серулия, чуйте ме! Свалих оръжието и ще отключа килиите ви. Правете с мен каквото искате. Предпочитам да умра от ръцете ви, отколкото да управлявам без доверието ви! — заяви тя.
	Щом думите й прокънтяха в подземието и каменните стени разнесоха ехото, Сера започна да отваря вратите. Фосегрим се поколеба, после тръгна след нея, като проклинаше изпотрошените си пръсти. Един по един, затворниците изплуваха от килиите с олюляване, с присвити пред силната светлина очи. Някои плачеха, други се смееха. Някои оглеждаха Сера подозрително, други я прегръщаха и й целуваха ръцете.
	Тя продължи да плува напред, да отваря врати и да освобождава затворници. Фосегрим, измъчван от болки в ръцете, подаде едната халка с ключове на стояща наблизо русалка и тя се присъедини към тях в отварянето.
	Когато всички килии бяха отворени, Сера се обърна към поданиците си. Дали ще дойдат с мен? — запита се тя. След всичко, което бяха преживели обаче, тя не би ги обвинила, ако отплуваха да се скрият.
	— Серулианци, имам нужда от вашата помощ. Трябва да победим чичо ми. Сега. Вашите животи, моят живот и бъдещето на Миромара висят на косъм. Ще се биете ли с мен?
	Надигнаха се възгласи. Все по-силни и по-силни.
	— С теб сме, Серафина! Кажи какво да правим! — провикна се една русалка.
	Изглеждаше като жив скелет. Очите й бяха хлътнали дълбоко. Бузите й също. Но тя не мислеше за себе си. Очите на Сера се напълниха със сълзи. Премигна бързо, за да ги пропъди.
	— В стаята на стражите има оръжия — каза тя. — Въоръжете се и ме последвайте. За мен е чест да се бия рамо до рамо с вас!
	Надигна се нова вълна от радостни възгласи и затворниците заплуваха вкупом към стаята на стражите. Един през друг грабеха арбалети, харпуни, тояги, жила и каквото друго намереха. Сера видя един да излиза с преспапие в ръка. Друг размахваше чаша за чай.
	Тя усети ръка върху рамото си.
	— Внимавай — каза Фосегрим.
	Тя го прегърна силно.
	— Ти също, магистро. Намери си сигурно място, за да се скриеш, докато всичко свърши.
	Старецът поклати глава.
	— Никакво криене, не и тази нощ. Тази нощ имам сметки за разчистване. Трахо унищожи острокона ми. Време е да си плати глобата.
	Сера кимна и се обърна обратно към затворниците. Бързо избра десет едри и силни мъже.
	— Трябва да освободим още един затворник — каза им тя. — Затворник, който е излежал много дълга присъда. Ще ми помогнете ли?
	Мъжете кимнаха.
	— Откога е затворен? — попита един от тях.
	— Тя — поправи го Сера. — От четири хиляди години.


>	Четирийсет и осем

	Махди премигна, за да изкара тинята от очите си. Виждаше размазано. Около него хора крещяха от болка и страх.
	Той разтърси глава и се надигна. От тялото му се посипаха парчета камък. От бузата му капеше кръв. Опашката му пулсираше. Някъде в далечината дочу викове и заповеди, и звук от плющящи драконови крила.
	Какво стана? — зачуди се той объркано. — Как се озовах на пода?
	Зрението му се избистри. Болката в опашката се засили. Той понечи да стане, да се дръпне, но не успя. Изви се настрани и видя, че парче стена е затиснало перките му. Опита се да го избута, но то се оказа прекалено тежко.
	Махди видя до себе си друг мъж. Лежеше по гръб и се взираше нагоре с невиждащи очи. От ъгълчето на устата му се процеждаше кръв. От другата му страна лежеше русалка, цялата изпотрошена.
	В един миг всичко се завърна. Махди чу Лучия да нарежда на стражите да го хванат и видя как Трахо прицелва арбалета си в него. Чу оглушителния гръм и писъците. Спомни си отделни думи: склад, муниции. После през храма бе минала взривна вълна, беше избила прозорците, напукала стените и съборила статуите.
	Трахо бе стрелял по него, но заради експлозията бе пропуснал целта си и смъртоносната стрела се бе забила в стената. И тогава част от стената на храма се беше срутила, пропускайки на косъм олтара и всички, които се носеха над него.
	А сега къде е? — уплашено се запита Махди и се огледа. Все още беше прикован към земята, безпомощен. Ако Трахо отново решеше да стреля по него, нямаше да пропусне.
	Лучия също беше на земята. Сега се изправи, на около метър от Махди, и разтърси глава, за да се отърве от мазилката, която бе паднала върху нея. Беше порязана на няколко места по ръцете. Тя се огледа, олюлявайки се. Очите й, празни, лишени от всякакво чувство, огледаха разрушенията и ранените хора, някои от които молеха за помощ. Накрая се спряха на Махди. Мътният поглед изчезна, заменен от пламтяща в сините им дълбини омраза.
	Махди бе изпуснал харпуна си, когато таванът се срути. Беше паднал между него и Лучия. Сега и двамата се хвърлиха към оръжието.
	Махди стигна до харпуна първи, извивайки тялото си болезнено, за да го достигне. Насочи го към Лучия.
	— Къде е тя? — извика.
	Лучия се засмя.
	— Няма значение. Не можеш да я спасиш.
	— Не влошавай съвсем ситуацията, Лучия. Всичко свърши — каза той, без да сваля оръжието от целта му. — Не разбираш ли?
	Лучия се усмихна.
	— Да, наистина свърши — каза тя. — За теб.
	Прониза го изгаряща болка. Той изпусна харпуна и се обърна.
	Порция се носеше на няколко метра зад него. Стрелата от харпуна, който държеше, го беше одраскала отстрани, точно под гръдния кош.
	С проклятия на уста тя се наведе и се опита да грабне друга стрела от колана на умиращ ездач на смъртта, но преди да стигне до нея, Валерио я хвана и я задърпа към вратата.
	— Пусни ме, Валерио! Искам го мъртъв! — развика се Порция и започна да се бори с мъжа си.
	Само че Валерио не я пусна.
	— Дворецът е нападнат. Трябва да излезем веднага! — извика той. — Лучия, насам… бързо!
	Махди отчаяно посегна към Лучия, за последен път. Хвана я за китката.
	— Къде е тя?
	В същия момент още една експлозия разтърси двореца. Махди падна назад. По стените плъзнаха нови пукнатини. От остатъците от тавана долетя зловещо скърцане и хрущене.
	Когато Махди отново успя да се изправи, от Лучия и родителите й нямаше и следа.
	Експлозията беше отместила камъка, който го приковаваше на земята. Като пренебрегна болката от раната, Махди пъхна ръце под камъка и бутна с всички сили. Той не помръдна. Махди опита отново, простенвайки от напрежение, и накрая камъкът помръдна достатъчно, за да може той да издърпа перките си. Бяха разкъсани и кървяха, но Махди бе свободен.
	Притиснал ръка към раната под гръдния си кош, той отново вдигна харпуна си и изплува от храма. Валерио нямаше да остане тук, за да отбранява двореца. Щеше да се измъкне, да се скрие и да прегрупира силите си. Махди знаеше, че трябва да ги настигне преди това да стане.
	Докато все още имаше шанс да спаси Сера.


>	Четирийсет и девет

	— Бека, над теб! — извика Язид.
	Тя вдигна рязко глава. Стреля. Стрелата прониза ездача на смъртта в гърдите. Той падна във водата с писъци.
	Черните перки бяха изпълнили невъзможния си план. Бяха освободили заклинанията от перлите и, невидими, се бяха спуснали в двореца и в града. Преди ездачите на смъртта да осъзнаят какво става, Черните перки бяха взривили склада за муниции, с което лишиха враговете си от възможността да се въоръжат. Онези, които носеха оръжия, когато битката започна, нямаше как да презареждат. Много от фойеркумпелите наемници дезертираха.
	Вътре в двореца обаче битката продължаваше. Ефектът на перлите се изтощаваше и жертвите и от двете страни се множаха.
	Валерио, Порция и Лучия, пазени от дузина ездачи на смъртта, се бяха опитали да избягат в частните си покои. Оттам можеха да влязат в тунелите, които водеха под двореца, и да се измъкнат. Групата на Бека, от двайсетина бойци, им беше препречила изхода и ги беше приклещила в тройната зала.
	Там ги беше намерил Махди.
	— Човече! — бе викнал Язид, ухилен. В същия момент почти го бяха застреляли. Заедно, Черните перки бяха принудили Валерио, Порция и Лучия да отстъпят зад трона и ги държаха на разстояние от една близка врата.
	Докато Черните перки обстрелваха групичката ездачи на смъртта, която пазеше другите трима, дойдоха подкрепления за ездачите — нахлуха през прозорците и принудиха Черните перки да се прикрият зад колони и статуи. Все още успяваха да удържат вратата, до която искаха да се доберат Валерио, Порция и Лучия, но с последни сили.
	— Ако не получим подкрепление скоро, ще се измъкнат! — извика Бека.
	— Къде са останалите Черни перки? — кресна Махди.
	Преди Язид да успее да му отговори, се чу смразяващ кръвта рев и един огромен нокът изкърти цял ред прозорци.
	— Какво, по… — започна Язид.
	— Черноноктести! — извика Нийла. — Точно каквото направиха ездачите и миналия път! С тях успяха да завладеят двореца!
	Пред ужасените погледи на Бека и останалите воини, един огромен женски дракон започна да гризе дупката, която бе отворил в стената, за да я разшири. После пъхна муцуна през нея и засъска от яд, когато видя, че цялата й глава няма да мине. Започна да блъска стената с опашка, докато част от нея се срути.
	— Срещу това нещо нямаме шанс — каза Нийла. — Трябва да се изтеглим.
	— Не можем! Лучия и родителите й ще избягат! — възрази Бека.
	Преди някой да предложи начин това да се избегне, се чу друг звук: метален писък, който звучеше така, сякаш кораб с метален корпус се влачи по остри скали.
	Звукът дойде от преддверието към тройната зала и бе последван от дрънчене и силно тропане.
	Бека обърна глава в опит да види кой издава тези звуци. После отплува един мах назад, неспособна да повярва на очите си.
	Под сводестата каменна арка на входа на тройната зала бе приклекнал огромен бронзов паяк. Черните му очи блестяха. Дългите зъби бяха оголени.
	Върху съществото седеше русалка. Носеше арбалет. На хълбока й висеше меч. Медночервената й коса, подстригана късо, се стелеше по челото и скулите. Зелените й очи сияеха от гняв.
	— Велики пясъци! Тя е жива! — извика Дезидерио.
	— Слава на боговете! — каза Нийла и засия в яркосиньо.
	— Да! — рече Язид и нададе победоносен вик.
	Махди само поклати глава, неспособен да проговори.
	— Давай, Сера! — извика Бека. — Върни си трона!


>	Петдесет

	Бронзовият паяк се надигна на задните си крака и изпищя предизвикателно към дракона. Ездачката се прицели с арбалета.
	Черноноктестият, който бе успял да влезе в тройната зала, присви уши.
	Паякът отново изпищя и удари с предните си крака по пода. Тръгна към дракона. Черноноктестият изсъска. После наведе глава и нападна. Стените потрепериха. Един стъклен полилей падна и се разби на пода. Драконът бе по-едър от Алития и на всички се стори, че ще унищожи паяка.
	Махди най-сетне намери гласа си.
	— Сера, внимавай!
	Но Алития само се правеше на уплашена. Осемте й очи бяха залепнали за дракона. Когато чудовището се приближи, паякът се сниши още повече и след малко, когато драконът бе на няколко метра, Алития изстреля нагоре метална нишка. Нишката стигна тавана и се залепи за него, паякът скочи, профуча отдясно на дракона и се стовари върху гърба му.
	Сера веднага даде два изстрела, с които уби ездачите на смъртта, които седяха в седлото на гърба на дракона.
	Животното зарева и разтърси тяло, но Алития не падна. С помощта на острите си като кинжали нокти, тя се покатери по гръбнака на дракона в търсене на слабо място в бронята му. Откри го между ръба на бронята, обвила тялото му, и тинестата „яка“ на шията. Отново изпищя и заби зъби в плътта на черноноктестия.
	Драконът се изправи на опашка с рев. Започна да се гърчи ужасен, да драска с нокти по шията си, за да свали паяка. Само че Алития вече бе скочила на пода. С проникването на отровата в тялото му, движенията на дракона се забавиха. С последен стон той се строполи на пода. Алития междувременно се бе насочила към трона. Стрелите на ездачите на смъртта отскачаха от бронзовото й тяло. Сера се сниши и се скри в гънката между предната и задната част на тялото на паяка, където нищо не можеше да я достигне.
	Алития си проправяше път с крака и зъби — една пищяща, сечаща бойна машина. Черните перки заплуваха след нея.
	— Хванете ги! — извика Махди и се втурна към трона с вдигнат харпун. Язид и Бека го последваха.
	Но бяха закъснели. Лучия и родителите й бяха изчезнали.
	— Как успяха? — попита Бека.
	Язид изруга грубо.
	— Трябва да са се добрали до вратата, докато Алития се биеше с черноноктестия.
	— Ще ги открием — каза Сера.
	Тя слезе от гърба на Алития. Махди я взе в прегръдките си и я стисна силно.
	— Мислех, че си мъртва. Лучия… каза, че те е убила — говореше той с глас, дрезгав от вълнение.
	— Намерихме куртката и кинжала ти в Тъмноприливните плитчини. Бяхме сигурни, че Валерио те е отвлякъл — разказа Нийла и ги прегърна и двамата. Дезидерио, Бека, Язид и Линг се присъединиха към прегръдката. Останалите Черни перки нададоха радостни възгласи.
	Сера избърса сълзите от бузите си, засмя се и каза:
	— Не ме отвлече Валерио, Лучия беше. Толкова се радвам да ви видя всичките и няма нищо, което бих искала повече от това да ви прегръщам до края на живота си, но трябва да я открием и нея, и родителите й.
	Драконски рев разцепи водата.
	Сера направи гримаса.
	— Още черноноктести — каза тя и се обърна към паяка. — Алития, ще се справиш ли с тях?
	Паякът кимна, обърна се и запълзя към дупката, която първият дракон бе отворил в стената на тройната зала. Промуши се през нея и изчезна.
	— Сера, как… — започна Нийла.
	— Дълга история. Ще ви разкажа, когато свършим. Всички въоръжени ли са? Готови?
	Приятелите й вдигнаха оръжията си.
	— Хайде — каза Сера и заплува към изхода. — Да приключим с тази работа.


>	Петдесет и едно

	Черните перки изплуваха от тройната зала и заплуваха по един дълъг коридор, вдигнали оръжия.
	Зад първия ъгъл върху тях заваляха стрели. Едно копие одраска Сера по ръката. Кръвта й се завихри във водата. Тя избегна удар от друго копие, падна на пода и стреля в отговор, прицелена в една черна униформа.
	— Назад! Пазете командира! — нареди един груб глас.
	Сера го познаваше. Беше на Трахо.
	— Назад, казах… ох!
	Стрелата й попадна в целта. Силата на удара запрати Трахо назад, в една стена. Докато потъваше към дъното, а кръвта му шуртеше от раната, другарите му изчезнаха надолу по коридора. Черните перки се втурнаха след тях.
	Сера се изправи от пода и се хвърли към Трахо, без да губи и миг, като първо се погрижи да запрати оръжието му надалеч с един удар на опашката си.
	Стрелата стърчеше от гърдите на мъжа. От раната се лееше кръв, капеше и от устата му, но той въпреки това се опита да извади кинжала от колана си. Сера го изби от ръката му.
	Очите на Трахо срещнаха нейните.
	— Ти си убиец — каза той жестоко, с усилие. — Точно като чичо си. Сигурно се радваш да видиш как умирам.
	Някога тези думи щяха да пронижат Сера в сърцето, но вече не.
	— Не съм убиец. Аз съм войник — каза му тя. — И не се радвам. Дори на твоята смърт. Което значи, че нямам нищо общо с чичо си.
	Трахо се хвърли към нея, но тя с лекота го избегна.
	— Стига. Всичко свърши, Трахо — каза Сера.
	Устните му се изкривиха в окървавена усмивка.

	— Не е свършило, едва сега започва. Късмет… Ваша светлост — каза той подигравателно. — Ще ти трябва.
	Той издаде един последен стон и гръдният му кош се отпусна. Беше мъртъв.
	— Хайде — каза Сера и продължи надолу по коридора, подканвайки с жест останалите да я последват. Махди, Яз, Нийла, Дез, Линг и Бека заедно с още десетина бойци все още бяха с нея.
	Когато свърнаха зад ъгъла към лоджията на кралицата, ги посрещна друга ужасна гледка: десетимата Черни перки, които бяха тръгнали напред след ездачите, лежаха мъртви.
	Между тях лежеше и тялото на русалка.
	Сера веднага я позна — Порция. На гърдите й бе разцъфнало кърваво цвете като алена морска роза. Тъмният му център бе дупка над сърцето.
	Валерио седеше до нея, взел ръката й в своята. Черните перки нямаха много време да осмислят сцената, защото ездачите на смъртта, оцелели след схватката, започнаха да стрелят по тях.
	Една стрела се заби в колоната до Сера и я засипа с мазилка.
	— Прикрийте се! — викна тя и размаха ръце към останалите, които идваха зад нея.
	Когато всички бяха в безопасност, тя се обърна към чичо си.
	— Кажи им да спрат, Валерио. Всичко свърши. Предай се.
	Друга стрела, прицелена в главата й, бе единственият му отговор.
	Сера се обърна към Язид. Той беше великолепен стрелец.
	— Яз…
	— Веднага.
	— Искам го жив.
	— Добре.
	— Безнадеждно е, Валерио. И го знаеш! — извика Сера. Искаше ездачите на смъртта да гледат нея. — Предайте се! Не е нужно да умират повече хора!
	Докато говореше, Сера взе парче камък, паднало от тавана. Язид се наведе ниско напред и се показа иззад колоната, колкото да се прицели. Насочи харпуна, пое си дъх и го задържа.
	Сера подхвърли камъка високо във водата. Ездачите на смъртта започнаха да стрелят по него и оставиха Валерио незащитен за секунда. На Язид и секундата му стигаше. Той натисна спусъка. Стрелата се заби в дясното рамо на Валерио. Той изкрещя, изпусна собственото си оръжие и се опита да издърпа стрелата с лявата си ръка, но тя се бе забила дълбоко.
	Дезидерио, Линг и Бека започнаха да стрелят. След няколко секунди ездачите на смъртта бяха мъртви до един.
	Валерио се предаде и вдигна ръце.
	Дезидерио се стрелна към него, стиснал юмруци, с подивял поглед. Махди заплува с него и изведнъж спря и му препречи пътя.
	— Дез, недей — каза той. — Не така. Всичко свърши. Той се предаде.
	— Той уби родителите ми, Махди. Махни ми се от пътя.
	— Не. Няма да го оставя да превърне и теб в убиец. Дръпни се, Дез. Сериозно говоря.
	Дезидерио се завъртя и удари с опашка стената. После отново и отново. От перките му хвръкнаха капки кръв.
	Нийла доплува до него.
	— Спри, Дез — каза тя нежно. — Спри.
	Подаде му ръце. Той ги стисна силно в опит да си възвърне самоконтрола.
	Междувременно Махди си извади колана, изви ръцете на Валерио назад и му завърза китките. Стволът на стрелата потрепна. Валерио примижа от болка.
	Сера също беше изплувала иззад колоната. Сега се носеше пред чичо си с отпуснат арбалет. Очите му срещнаха нейните. Тя познаваше тези очи толкова добре. Тъмносини като на майка й.
	— Собствената ти сестра — каза му тя. — Тя беше добра и мила и те обичаше. Баща ми също. А ти ги уби. Превърна ме в сирак. Как можа?
	Валерио се ококори. Престори се на изненадан.
	— Сера, това ти ли си? Какво правиш с тези морски боклуци? Да не са те отвлекли?
	Сера поклати глава с отвращение.
	— Страхливец такъв. Дори нямаш смелост да си признаеш стореното.
	За няколко секунди в нея се надигна кипяща вълна от ярост и скръб, както бе станало с Дезидерио. Подтикът се засилваше, заплашваше да я завладее напълно. Пръстът й се стегна около спусъка на арбалета, но тогава й се стори, че чува смях, нисък и бълбукащ. Смехът на Абадон. И тя осъзна, че ако направи онова, което замисля, сама ще да се превърне в чудовище.
	Тя отново отпусна арбалета.
	— Прекалено много хора страдаха твърде дълго заради беззаконието и насилието. Валерио ди Меровингия, арестувам те за убийство и държавна измяна. Делото ти ще се гледа от съдебни заседатели. Отведете го в подземието и го затворете в някоя килия — каза тя и направи знак на двама бойци да действат. — Има доста празни.
	— Убийство? Измяна? — повтори Валерио, все още играещ ролята си. — Сера, какви ги говориш? Аз спасих Миромара от ондалинианските нашественици! Погрижих се кралството да има водач! Всички мислехме, че си умряла!
	— Добър актьор си, чичо. Успя да подлъжеш майка ми. Но мен не можеш да подлъжеш — с горчивина каза Сера.
	— Не може да вярваш, че не съм знаел, че си жива, нали? Аз съм ти чичо, в името на боговете. Не може да го вярваш.
	— Чух те, Валерио — каза Сера с глас, разтреперан от ярост. — Бях в частните покои на кралицата след коронацията на Лучия, благодарение на една перла невидимка. Чух как двамата с Порция се поздравявахте с убийството на майка ми, с прогонването ми и с възкачването на общата ви дъщеря на трона. Знам за сделката, която си сключил с Орфео. Скоро и другите подводни царства ще научат.
	Валерио отново запротестира, но Сера му обърна гръб и заговори на войниците си.
	— Рьок, Мулмиг, намерете останалите командири. Кажете им, че битката за двореца е свършила и те трябва да дадат на враговете ни шанс да се предадат. Регелброт, Стиг — продължи тя, — пренесете труповете в тройната зала. Телата на Черните перки и миромарците лоялисти ще бъдат погребани с всички почести и с погребални песни за герои. Телата на Порция Волнеро и на всички други предатели ще бъдат погребани в общ гроб в Сивата пустош.
	— Не! Не можеш да постъпиш така! Тя беше дукеса! — извика Валерио и се замята в оковите си.
	Сера се завъртя. С пламнал поглед му каза:
	— Тя беше убийца, Валерио. Продаде живота на кралицата си и тези на съгражданите си за богатство и власт. Хорок ще бъде призован за нея и за боклуците ездачи на смъртта…
	— Не! — изкрещя Валерио.
	— … с екзекуторна песен.
	Екзекуторната песен бе погребалният ритуал, с който душата на престъпник се връщаше в морето. Това бе възможно най-страшният позор и в дългата история на Миромара само неколцина благородници бяха подложени на него — повечето членове на рода Волнеро.
	Сера се наведе към чичо си, докато лицата им се изравниха.
	— Бойците ми ще изпеят екзекуторна песен и за Лучия — каза тя. — Освен ако не ми кажеш къде е тя.
	Валерио поклати глава.
	— Ако аз я намеря, ще я арестувам. Ще бъде обвинена официално и съдена, точно като теб. Ако някой от войниците я намери обаче, е много възможно да загине. Черните перки дадоха много жертви днес. Няма да са в настроение да й опазват живота. Това ли искаш? Дъщеря ти да умре на пода както жена ти?
	Валерио сведе глава.
	— Тя е… плува към покоите на Порция — каза той с пресеклив глас. — Там… там има тайна врата, до камината. Води в тунелите. Моля те, Сера… моля те, не я убивай, умолявам те.
	Сера отново се обърна към войниците.
	— Трябва да хванем още един предател — най-опасния. Движете се с вдигнати оръжия и изострено внимание.
	Начело на бойците си, Сера заплува към кралските покои.
	Докато тя се отдалечаваше по коридора, Валерио вдигна поглед. И се усмихна.


>	Петдесет и две

	Сера се взираше във вратата към покоите на Порция Волнеро. Някога бяха на Изабела. Сера беше плувала през тази врата толкова често като малка, нетърпелива да види майка си, да прекара с нея няколко безценни минути, само те двете. Спомни си как завърташе дръжката и се кикотеше, докато отваряше вратата в очакване майка й, както винаги, да й се скара нежно „Сера, никога ли няма да се научиш да чукаш?“, преди да я вземе в прегръдките си.
	Онези дни бяха безвъзвратни отминали. Майка й вече я нямаше. Малката русалка я нямаше.
	Сера нямаше да чука. Не и сега. Никога повече.
	— Давай, Яз — каза тя.
	Той се отдръпна, завъртя се и удари с опашка вратата. Тя се отвори на мига. Сера и останалите се стрелнаха вътре с насочени оръжия.
	Лучия се носеше до камината, с гръб към тях. Облечена в дебело палто от моржова кожа, а в ръка държеше кесия от морска коприна. Вляво от камината един панел, облицован със слюда, се беше дръпнал, откривайки проход.
	— Стой на място, Лучия! — извика Сера. — Имам арбалет. Не ме карай да го използвам.
	Лучия изпълни заповедта.
	— Вдигни ръце!
	Докато Лучия вдигаше ръце, Дезидерио и Махди заплуваха към нея. Дезидерио й взе кесията. Отвори я.
	— Мокрети — каза той, после изви ръцете на Лучия зад гърба й. Махди грабна един шнур от копринената завеса и го подхвърли на Дез.
	През цялото време Лучия остана странно безмълвна.
	Дезидерио й върза ръцете. Серафина свали арбалета и заплува към нея.
	— Лучия Волнеро, обвинявам те в държавна измяна. Арестувана си.
	— Нямам какво да кажа. — Гласът й прозвуча кухо. Красивото й лице бе спокойно. Взираше се право пред себе си, наглед примирена със съдбата си, с празни, мъртви очи.
	— Баща ти оцеля след битката. Майка ти загина — съобщи й Сера и изпита съчувствие към врага си, макар да не искаше.
	— Нямам какво да кажа — повтори Лучия.
	— Отведете я в тъмницата — нареди Сера. Две Черни перки доплуваха до Лучия. Хванаха я за ръцете и я поведоха.
	— Странно. Очаквах да се бори до смърт — отбеляза Махди, загледан след Лучия. — Тайната врата беше отворена. А тя дори не пробва да влезе в тунела.
	— Може да е видяла как Черните перки убиват майка й. Може би не е знаела пътя в тунелите. Може би просто всичко й е дошло в повече — предположи Сера.
	— Сера, отивам да поговоря с гоблинските командири — каза Дезидерио. — Искам да се прегрупираме и да разбием всички останали гнезда на враговете.
	— Линг, иди с него. Вземете и останалите — каза Сера. — Аз идвам след малко. Ще се срещнем в тройната зала след час.
	Групата тръгна, но Махди остана.
	— Добре ли си?
	Сера кимна, но после очите й се изпълниха с тревога, когато видя сакото на Махди.
	— Ти обаче не си.
	Махди проследи погледа й до раната отстрани под ребрата му и направи гримаса. Сакото му се беше просмукало с кръв.
	— И ти ли ще умреш? — задавено попита тя. Лицето й се сгърчи от болка. Тя го покри с ръце и зарида.
	В миг Махди се озова до нея.
	— Ей, ей… всичко е наред, Сера. Не е толкова зле, колкото изглежда. Няколко шева и готово.
	Той я привлече към себе си и я прегърна силно. Сера го сграбчи за сакото и зарови лице в гърдите му.
	— Толкова много загинаха заради тях, Махди… толкова много.
	— Шшшт, Сера. Ние спечелихме. Всичко свърши. Няма да има повече убийства. Не и след днешната битка — каза Махди, без да я пуска.
	След няколко минути тя се овладя и каза:
	— Заради мен стоиш тук, а не бива. Трябва да те види лекар.
	— След малко — каза Махди. — Първо искам да огледам коридора, за да съм сигурен, че е празен. А ти?
	Сера поклати глава.
	— Аз… аз не мога… имам нужда от малко време. Сама. Трябва да се овладея — каза тя с треперещ глас.
	— Заради майка ти е, нали? Тук, в тази стая, си спомняш за нея.
	Сера сведе поглед към земята.
	— Нямаше да е много щастлива, ако можеше да ме види в момента — каза тя. — Щеше да ми каже, че онези, които управляват хора, трябва да могат да управляват преди всичко себе си.
	Махди се засмя.
	— Звучи като типично нейно изказване. — Той повдигна лицето на Сера за брадичката. — Имаш колкото искаш време, Сера. Ще се върна след минута. Хората ти са уплашени. Току-що спечелиха голяма битка. Трябва да те видят, но силна.
	Сера кимна. Махди отплува, а тя пое към дивана пред камината. Беше оцеляла след зловредника и Алития. Беше водила битка и я бе спечелила. Порция Волнеро бе мъртва. Валерио и Лучия бяха арестувани.
	Всичко свърши, бе казал Махди. Сера обаче имаше чувството, че думите на Трахо са по-правдиви: това е само началото. Сега тя трябваше да въведе ред. Да погребе мъртвите. Да успокои изплашените си поданици. Сега за пръв път тя трябваше да управлява.
	— Как, мамо? Как? — попита тя празната стая.
	Думите отново изплуваха в съзнанието й за пореден път. Силата ми е в любовта на поданиците ми.
	Тази любов щеше да й е нужна в следващите дни, докато се стараеше да изправи кралството си на крака.
	Сера отвори очи. Време беше да тръгва. Докато се надигаше, усети нещо да докосва опашката й.
	Гупа или морска кучка, помисли си тя и си спомни как пасажи от малките рибки плуваха из двореца, въпреки усилията на прислужничките да ги държат навън.
	Тя погледна надолу, но се оказа, че онова, което я бе докоснало, не е рибка. Беше пипало, тънко, изнемощяло, болнаво зелено. Още едно пипало се уви около опашката й, после се показа и трето. Изпод дивана се подаде лице. И то беше изпосталяло, но Сера го позна.
	— Силвестър? — прошепна тя. В гласа й се бореха неверие и радост. — Наистина ли си ти?
	Малкият зелен октопод кимна. Едно пипало се уви около китката на Сера.
	— Не вярвах, че ще те видя отново! — каза тя. — Какво е станало с теб? Болен ли си?
	Силвестър отново кимна и Сера, със сърце, изпълнено с любов към домашния любимец, когото бе сметнала за изгубен завинаги, се наведе, за да вдигне животинчето в прегръдките си.
	Това й спаси живота.
	Защото след миг един кинжал прониза водата зад нея и пропусна гърба й на една люспа.


>	Петдесет и три

	— Нямам какво да кажа! — изсъска злобен глас.
	Сера се завъртя. Зърна блясъка на острие. Една потънала в сенките фигура се метна към нея. Сера отскочи. Заплува заднешком към камината и успя най-сетне да види нападателя си.
	— Лучия?
	Безизразното лице, дългата черна коса… Лучия изглеждаше точно както бе изглеждала преди няколко минути. Единствената разлика беше в дрехите. Беше се преоблякла.
	— Нямам какво да кажа — прошепна друг глас отдясно на Сера.
	Сера рязко изви глава към гласа.
	— Не е възможно!
	Там имаше друга Лучия. Тя също плуваше към Сера и държеше кинжал в ръка.
	— Привижда ми се — прошепна Сера. — Някой е направил илюзио.
	Само че тогава Лучията отдясно се хвърли към нея с вдигнат нож и Сера разбра, че няма илюзио. Успя да избегне удара, но не достатъчно бързо. Кинжалът поряза ръката й.
	Велика Нерия, ужаси се Сера. — Зловредници са!
	Арбалетът на Сера лежеше на пода чак в другия край на стаята. Нямаше начин да стигне до него. Тя започна да се паникьосва, но се сети, че на хълбока си има меч — меча, който бе взела от стража в подземието.
	Тя го издърпа от ножницата и когато Лучията от дясната й страна отново я нападна, тя го протегна напред.
	Мечът прониза гърдите на създанието. Сера го издърпа и загледа с ужас как от раната шурна тиня вместо кръв.
	Зловредникът отново заплува към нея.
	— Нямам какво да кажа — долетя ръмжене отзад.
	Сера се завъртя. Бяха станали три. Приближаваха се към нея, отново я изтласкваха към камината.
	С боен вик Сера се хвърли към най-близкия зловредник с високо вдигнат меч. Острието отряза главата на създанието.
	Тялото падна на пода, от шията течеше тиня. Сера се обърна към следващия и обезглави и него. Докато се справи с третия, се беше задъхала. Цялото й тяло трепереше.
	Тя прокара трепереща ръка по челото си. Лучия беше направила тези три зловредника, плюс онзи, който Черните перки бяха отвели в подземието.
	Кръвта на Сера замръзна във вените й, когато осъзна какво значи това: истинската Лучия бе все още на свобода.
	Зад гърба й се чу изщракване, рязко, метално.
	Сера бавно се обърна.
	Лучия се носеше във водата на няколко метра пред нея, на входа на тунела. Държеше харпун.
	Преди Сера да успее да изпищи, Лучия го вдигна.
	И стреля.


>	Петдесет и четири

	Всичко свърши за секунда, но в съзнанието на Сера щеше да се случва отново и отново до безкрайност.
	В последвалите часове, дни и седмици образи и звуци се връщаха в съзнанието й отново и отново. Размазано зелено петно. Чувство, че пада. Копие, цепещо водата със съскане. Звезди, избухващи в главата й, при удара в пода.
	Болка и тежест. Смазваща. Спираща въздуха й, живота й. Тя усети как нещо топло се просмуква в дрехите й. Картината пред очите й се избистри. Видя тавана, покрит с ярки анемони, четинести червеи и морски звезди.
	И тогава Лучия се наведе към нея с лукаво изражение на красивото си лице.
	— Толкова за любовта — каза тя и се усмихна подигравателно.
	После изчезна. Сера чу меко тракване, когато тайната врата се затвори. Опита се да помръдне, да се изправи, но не можа.
	И после дойдоха гласовете.
	Писъците на Нийла.
	Виковете на Бека: „Доведете доктор! Веднага! Веднага!“
	Язид: „Не, богове, не.“
	Гарстиг: „В тунелите е! Разбийте вратата! Бързо!“
	По-късно се появиха гласове, които тя не познаваше.
	„Внимателно. Леко. На три…“
	Тежестта бе отместена. В дробовете й нахлу вода. Отново можеше да диша.
	— Изправете я!
	Това беше Бека.
	Сера усети как я подхващат ръце. На Бека. На Нийла. Вдигнаха я от пода.
	Стаята се завъртя около нея, когато се опита да заплува сама. Главата й пулсираше. Мислите й бяха разбъркани, омотани. Тя се опита да се пребори с объркването. Опита се да прочисти главата си. Да помисли.
	— Сера? Сера, чуваш ли ме? — попита Нийла.
	— Аз… май кървя… — отвърна тя и погледна алените петна по дрехите си.
	Нечии ръце разкопчаха куртката й и потърсиха рани.
	— Добре си. Не си уцелена — каза Линг с облекчение.
	— Не… не съм ли? — заекна Сера. Явно кръвта, с която бе покрита, не беше нейна. Но това беше необяснимо. Тя притисна ръка към слепоочието си.
	— Тогава как… кой… — гласът й заглъхна, когато погледът й попадна на двамата лекари, които бяха влезли в стаята. Суетяха се около неподвижна фигура на пода.
	Мъж, облечен в зелено. Изумруденозелено.
	Очите на Сера се разшириха. Изведнъж всичко й се изясни и й призля. Петното във водата. Тежестта. Кръвта.
	— Не — каза тя и заклати глава невярващо. — Не, не, не! — Последната дума се превърна в протяжен писък.
	От гърба на мъжа стърчеше стрела. Отляво. Където бе сърцето му. Лицето му беше извърнато от Сера, но тя го познаваше.
	Беше Махди.


>	Петдесет и пет

	По-силна болка не беше изпитвал никога.
	Всеки дъх, който си поемеше, раздираше дробовете му. От разкъсаната му плът по строшените му ребра течеше кръв.
	През червената мъгла на агонията той чу нещо. Туптене, бавно и усилно. Звукът на собственото му сърце, което се опитваше да бие.
	Времето забави ход. Образите пред очите му се размазаха. Резки думи, казвани и изкрещявани, се проточиха до безкрайност. Не ги разбираше.
	Вдигнаха го нечии ръце и му причиниха нова болка. Навсякъде ехтяха викове. От тавана блестяха светлини.
	После пред очите му се появи лице, първо размазано, после ясно.
	Сера. Беше жива.
	Облекчението го обгърна като ласкава вълна, която започна да отмива болката му. Беше се стрелнал между Сера и харпуна на Лучия. Беше я спасил. Само това имаше значение.
	Сега той усети как тя взима ръката му в своята и я стиска. Той също стисна. Тя плачеше, но се опитваше да се усмихне.
	— Дръж се, Махди. Моля те, дръж се — хлипаше.
	Толкова много неща искаше да й каже, но не можеше да накара думите да излязат. Искаше да й каже, че ще се оправи. Че е смела и силна. Искаше да й каже колко я обича.
	Туптенето в ушите му заглъхна. Зрението му отново се замъгли.
	— Не! — изпищя Сера. Вдигна поглед към някого. В стаята имаше хора, които той не познаваше. Носеха маски и ръкавици.
	— Помогнете му! Направете нещо! — извика тя.
	Обърна се пак към него, с ужас в очите.
	— Махди, не — умолително изплака тя. — Не си отивай. Моля те, моля те, недей…
	Туптенето се забави. Очите му се притвориха.
	— Mērē dila, mērē ātmā — прошепна той. — Завинаги… Туптенето на смелото сърце на Махди се ускори, прекъсна и накрая спря.


>	Петдесет и шест

	Бледа и измъчена, седнала на висок трон от черен мрамор, Сера гледаше Двора на осъдените.
	Главата й красеше златна корона, обсипана с перли, изумруди и червен корал — короната на Мероу. От раменете й се спускаха златните вериги, които вървяха с короната, контрастни на фона на черната рокля от морска коприна с висока яка. Алития, телохранителката й, стоеше до трона, нащрек за опасности.
	Краткото царуване на Лучия бе приключило. Сега Сера бе кралица на Миромара. За нея бе чест да седне на трона на майка си. Беше изпитала облекчение, когато чичо й бе победен, и с радост щеше да наглежда възстановяването на Миромара. Но радостта от победата бе горчива. Беше си върнала короната, но на висока цена.
	Никога в живота си не беше идвала в този двор. Дори майка й не беше идвала. Дворът на осъдените не беше ползван от времето на баба й Артемезия.
	Сега очите й обходиха високите каменни стени около двора, въоръжените стражи, които бяха разположени по тях, и парчето дърво, отсечено от бизанмачтата на някакъв кораб, потънал в морето преди векове, което стоеше в центъра на двора. Парчето бе високо около шестдесет сантиметра и дълго петдесет. В горната му част имаше гладка, плитка, елипсовидна вдлъбнатина.
	Сера знаеше за какво служи дървото и се закле, че ако се наложи да бъде използвано днес, тя няма да отвърне очи.
	Погледът й се вдигна нагоре, към кулата върху далечната стена. В нея висеше огромна бронзова камбана, между статуите на морската богиня Нерия и на сестра й, Верита, богинята на правосъдието. Статуите на богините събудиха болезнени спомени в съзнанието на Сера. За края на битката. За докторите, които вадеха стрелата от гърба на Махди. За последните му думи към нея. И после за себе си, просната на пода в болницата, крещяща на боговете. Защо? Защо? Колко още можете да ми отнемете?
	Хиляди Черни перки и цивилни граждани бяха загинали в битката за Серулия. Обширни части от града бяха разрушени. А Махди… Махди.
	При мисълта как сърцето му бе спряло и колко малко оставаше тя да го изгуби завинаги, собственото й сърце прескочи удар.
	Беше крещяла на лекарите да му помогнат, да направят нещо. Един беше притиснал сноп бинтове към раната в гърдите му, друг беше сложил длани върху сърцето му и бе започнал да натиска. Едно, две, три, стоп. Едно, две, три, стоп. Отново и отново и с всяко натискане бинтовете ставаха все по-червени. Няколко убийствени, безкрайни минути не бе станало нищо и после Махди беше простенал и бе започнал да диша отново. Лекарите бяха пратили да им донесат кръв. Язид и Нийла, братовчедите му, имаха същата кръвна група. Бяха му давали литър след литър.
	Като никога боговете чуха молбите й. Като никога се смилиха над нея, защото Махди оцеля на косъм. Стрелата на Лучия бе пропуснала сърцето му на милиметър, но бе увредила сериозно белия му дроб. Беше изгубил много кръв и беше лишен от кислород. Дали щеше да се възстанови? Дали щеше да успее да се излекува от страховитите си рани? Сера не знаеше. Никой не знаеше. Махди не можеше да им каже. Продължаваше да е в безсъзнание.
	Оттогава бяха изминали две седмици и той все още бе в кома. Сера ходеше да го вижда всяка сутрин и вечер, с вечната надежда той да й даде знак — помръдване на ръката, трепване на клепачите, но това не ставаше.
	Лекарите й бяха казали, че са направили всичко по силите си. Че тя трябва да е готова за най-лошото — Махди да остане в кома до края на живота си. Сера говореше с него, пееше му, разказваше му как минават дните й, какви нови предизвикателства й носят, сякаш той можеше да й отговори. Съзнанието му все още бе живо, тя беше сигурна в това. Нямаше намерение да се откаже от надеждите си.
	Камбаната в кулата започна да бие. Звукът, нисък и злокобен, откъсна Сера от спомените и я върна в настоящето.
	Камбаната удари дванайсет пъти. Когато свърши, се отвориха двойка масивни врати в стената под кулата.
	Първо в двора вплуваха тъпанджиите, удрящи инструментите си в бавен ритъм. След тях се движеха певците на погребални песни, облечени в тъмносиви роби, поръбени със сребристо. И тъпанджиите, и певците заеха местата си отляво на Сера. После влязоха дукесите на кралството. Всяка се покланяше на Сера, след това заемаше мястото си в редицата столове с високи облегалки вдясно от трона. Един стол остана празен — този на Порция Волнеро.
	Дезидерио, главнокомандващ на миромарската армия, вплува в двора. Широките му рамене опъваха куртката, главата му бе вдигната високо. Беше на деветнайсет, само две години по-голям от Сера, и бе вторият по власт човек в кралството.
	Прекалено е млад за този товар, помисли си тя, загледана в брат си.
	И тя беше прекалено млада. Но какъв избор имаха?
	Дезидерио й се поклони, после със силен, ясен глас, повика Пазителя на правосъдието. Тъпанджиите удариха тъпаните си три пъти силно и през вратите на двора изплува възрастен мъж, облечен в пурпурна роба, със златен жезъл в ръце, който застана в центъра на Двора.
	— Приветствам ви, кралице Серафина — каза той тържествено, без да се поклони.
	Сера не го и очакваше. Той олицетворяваше върховенството на закона, а в Миромара законът не се кланяше на никого, дори на самата кралица.
	— Приветствия, Пазителю — каза Сера. Гласът й бе силен и чист. — Ти ръководеше гледането на делото срещу бившия главнокомандващ. Обвинението и защитата изложиха аргументите си. Съдебните заседатели взеха ли решение?
	Пазителят кимна.
	— Да, Ваша светлост.
	— Изведете затворника — нареди Сера.
	Тя преглътна мъчително, когато се появи чичо й, облечен в проста туника от морски лен. Придружаваха го двама стражи. Косата му бе остригана късо. Ръцете му бяха завързани зад гърба.
	Докато го гледаше, Сера се замисли от какво я беше лишил. С жестоките си постъпки той бе разбивал сърцето й на парченца отново и отново, и то въпреки това бе продължило да бие, живо, способно да изпита жалост. Дори към него.
	Спомни си какъв й изглеждаше, когато беше малка — толкова висок и силен, толкова красив с гъстата си черна коса и блестящите сини очи. Спомни си как седят редом на празненства. Как се състезават с морски коне. Как танцуват на официални вечери. Спомни си как той играеше с нея, когато тя бе съвсем малка, как се преструваше на тигрова акула и я гонеше около трона.
	Той бе имал собствена дъщеря — колко ли го е боляло да си играе с нея, Серафина, и да се преструва на равнодушен към собственото си дете.
	Ужасните неща, които бе извършил… дали ги беше извършил, защото му бе отказана любовта, която искаше? Дали всичко това би се случило, ако Артемезия му бе позволила да се ожени за русалката, която обичаше? Или винаги бе завиждал на сестра си за властта и за наследственото право на племенницата си? Сера осъзна, че никога няма да разбере.
	— Пазителю, прочетете присъдата, моля — каза тя, без следа от емоция в гласа.
	— Заседателите намират обвиняемия Валерио ди Меровингия за виновен в убийството на кралицата, държавна измяна и военни престъпления — изреди пазителят. — Върховният съд го осъжда на смърт чрез обезглавяване, последвано от пеенето на екзекуторни песни.
	— Валерио ди Меровингия, чу присъдата си. Върховният съд реши, че трябва да платиш за престъпленията с живота си — заяви Сера. Замълча за миг, за да му даде възможност да осмисли думите й и продължи. — Осъдените имат право на последни думи. Имаш ли такива?
	— Имам — каза Валерио. — Подцених те, Серафина. Променила си се много, откакто беше малка русалка. Сега си по-силна и по-умна, отколкото смятах, че е възможно. Ти си способен, впечатляващ водач. Не подозирах, че можеш да се научиш да водиш толкова бързо.
	— Имах много способен учител. — Този път Сера не успя да избегне горчивината в гласа си.
	Валерио се засмя мрачно.
	— Предполагам, че си права. Но ми се струва, че ученикът е надминал учителя. Ти си там — той кимна към трона, — а аз съм тук. Но скоро няма да ме има.
	Лицето на Сера трепна съвсем леко при тези думи, но Валерио забеляза.
	— Не се тревожи. Няма да те моля да пощадиш живота ми. Но ще те посъветвам да пазиш своя. Много да го пазиш.
	Устните му се извиха в подигравателна усмивка. В очите му проблесна злоба.
	— Майка ти имаше един израз — „Мисли за цялата дъска, не само за отделната фигура“. Ти игра добре, Серафина, но не достатъчно добре. Наистина ли мислеше, че не съм подготвил един последен ход, който да приключи играта? С Орфео сключихме сделка. Аз щях да му помогна да намери талисманите, а той на мен да завладея подводните царства.
	— Това съвсем не е новина, чичо — каза Сера. Успя да запази гласа си равен, но по тялото й пропълзя тръпка на ужас.
	— Не — съгласи се той, — но това е новина: Орфео ми обеща, че ако нещо се случи с мен, ще защити Лучия. И наистина ще го направи. Даде ми думата си. Абадон ще избие теб и приятелите ти и после Орфео ще върне моята дъщеря на трона. Сбогом, Серафина. Наслади се на гледката от трона… докато все още е твой.
	Гърлото на Сера се сви. Само преди няколко минути тя си бе спомняла добрия човек, който бе познавала някога. Сега изпитваше единствено отвращение към злия, неразкаял се убиец, в когото се беше превърнал.
	— Великата Нерия да ти прости, чичо — каза тя. — Аз не мога.
	Стражите на Валерио се обърнаха и го поведоха към дръвника. Палачът, висок, мускулест мъж с черна качулка, се беше появил безшумно. Сега се носеше до дървения блок. Извитата му сабя бе подпряна на него. Той предложи на Валерио превръзка за очите, но Валерио отказа. Огъна опашка както терагог би сгънал крака, за да коленичи, и положи глава на дървото, подпирайки шия във вдлъбнатината.
	Палачът се наведе към него, хвана яката на туниката му и я скъса, за да оголи шията. Ръцете на Сера се впиха в подлакътниците на трона й. Не искаше да гледа това, но нямаше избор. Кралиците трябваше да гледат екзекуциите на онези, които осъдеше Върховният съд.
	Палачът вдигна сабята си. Размаха я напред-назад във водата, набирайки скорост, съсредоточен в целта с прецизни движения.
	И тогава, без повече бавене, той замахна със сабята високо над главата си. Когато страховитото острие започна последното си спускане, Валерио изведнъж изви глава и срещна погледа на Серафина.
	— Шах и мат — каза той точно преди сабята да удари в целта.


>	Петдесет и седем

	— Сто хиляди войници, Сера — възкликна Нийла. — И всеки ден се присъединяват нови хора!
	Докато говореше, тя скицираше модел за военна куртка. Сера така и не бе успяла да облече последната, която й уши Нийла, а сега, когато вече не беше само водач на съпротивата, а кралица, Нийла бе решила, че е редно да й създаде изцяло нов облик.
	— От Миромара, от Матали, от Кин и от Ондалина — продължи тя. — От трудовите лагери, които освобождават…
	— Но стигат ли ни тези войски, Нийла? — попита Сера, сбърчила чело от тревога. — Стигат ли, за да победим Абадон? Орфео?
	Двете русалки бяха в покоите на Сера — покоите на майка й в миналото, където прекарваха повечето си вечери. Сера се взираше през прозореца, скръстила ръце. Силвестър се бе увил около раменете й. Цветът му се беше подобрил. Сера виждаше лагера на войниците в далечината, бялото на палатките, заревото от огньовете. Три седмици бяха изминали от победата в битката за Серулия. Докато Сера и Дезидерио обсъждаха как ще управляват кралството, Язид, Нийла, Бека и Линг, заедно с Гарстиг и останалите командири, подготвяха войската на Сера за път. След шест дни всички щяха да поемат към Южното море.
	— Орфео е силен — каза Сера. — Силен е в някои отношения, които познаваме, и в други, за които и не подозираме. Ами ако е намерил пръстена на Никс? Ами ако… ако той… — тя не посмя да облече мисълта си в думи.
	— Ако е убил Ава? — довърши Нийла.
	Сера кимна и се обърна към нея.
	— Ами ако е убил и Астрид? Никоя от двете не се е обаждала от седмици.
	— Невъзможно. Щяхме да усетим — каза Нийла и вдигна поглед от водорасловия пергамент, върху който скицираше. — Заради чичо ти е, нали? Заради онова, което каза.
	— Да — призна Сера. — Затова е.
	— Шах и мат — каза Нийла и извъртя очи. — Забрави, Сера. Каза го само за да те притесни.
	— И успя.
	— Така ли? — попита Нийла с хитра усмивка. — Той е мъртъв. Ти не си. Според мен това значи, че ти победи.
	— Засега — каза Сера.
	Нийла стана. Доплува до приятелката си и я прегърна.
	— Не сме стигнали дотук, за да се провалим.
	Сера кимна. Целуна Нийла по бузата, но безпокойството й не изчезна. Последните думи на чичо й бяха посели злокобните семена на съмнението в душата й. Нийла се върна при скицата си, а Сера се замисли колко се бе променила шахматната дъска.
	Нийла бе права за едно: Сера щеше да има голяма, вярна войска зад гърба си в Южното море. А Орфео бе останал без Валерио и Порция, верните му съюзници, но пък Лучия бе на свобода. Беше избягала от града и, изглежда, от кралството. За главата й бе обявена щедра награда, но досега никой не я беше виждал. Нима Орфео я беше приютил?
	Сера си спомни нещо, което Махди веднъж бе казал за Лучия. Че тя е като каменна риба — най-опасна, когато не я виждаш. Сера бе споделила тревогите си с Дезидерио, но той бе казал, че няма да се тревожи още дълго — Лучия все някога щеше да се появи. Те щяха да я намерят и да я накарат да отговаря за престъпленията си точно като баща си.
	— Готово! Свърших! — внезапно каза Нийла и прекъсна мислите на Сера. Вдигна скицника и го обърна към Сера. — Виж и ми кажи какво мислиш.
	Преди Сера да вземе скицата обаче, вратата към покоите й се отвори със замах. На прага се носеше Бека. Няколко кичура червени къдрици се бяха измъкнали от стегнатата опашка на тила й. Беше ухилена до уши.
	— Бека? Какво става? — попита Сера, която не беше свикнала да вижда практичната си трезвомислеща приятелка толкова развълнувана.
	— Готова ли си за една добра новина? — попита Бека.
	Сера повдигна вежда.
	— Добра новина? Какво беше това? — пошегува се тя.
	Линг надникна в стаята.
	— Виж кого открихме ние! — каза тя, останала без дъх.
	Една изпосталяла, изплескана с тиня русалка се появи на вратата.
	— Ola, minas. Como vas*?
	[* Привет, момичета. Как сте? (порт.). — Б.пр.]


>	Петдесет и осем

	— Ава! — извика Сера. Заплува към приятелката си, взе я в прегръдките си и я завъртя във водата.
	— Толкова се радвам, че си добре! Така се притеснявах! Къде беше през цялото това време?
	— В блатата, после в клетка и накрая по задните течения.
	— Клетка? — възмутено повтори Сера.
	— Взех пръстена и после Трахо ме хвана. Взе ми го. Щеше да ме предаде на Валерио, но една приятелка ме спаси. Оттогава плуваме насам. Сера, мога ли да ти представя още една кралица? Манон Лавьо, блатната кралица на Мисисипи.
	Сера се поклони на Манон, която върна жеста.
	— Също така искам да ти представя Жан Лафит, Сали Уилкс и графиня Есме — каза Ава.
	Призраците се поклониха. Очите на Сера се разшириха, когато ги видя.
	Манон видя, че се страхува, и се засмя.
	— Не се тревожи, cher. Не са призраци от потънали кораби. Знаят, че не бива да изсмукват живота от живите.
	Сера се поотпусна.
	— Благодаря ти, че спаси приятелката ми — каза тя и стисна ръката на Манон.
	— Няма за какво. Честно казано, не ми коства и люспа от собствената ми опашка, както казваме в блатото. Ава е добра душа, а пък аз винаги с радост развалям плановете на побойниците. Трахо е от най-проклетите.
	— Беше — каза Линг. — Сега е от най-мъртвите.
	Манон поклати глава със съжаление.
	— Жалко. Това ще разочарова момчетата ми. Смятаха да го направят на кайма.
	Явно си е довела телохранители, помисли си Сера. — Трахо, изглежда, е успял и нея да ядоса.
	— Ава, не каза ли, че Трахо е взел пръстена на Никс? — попита Бека.
	Ава кимна тъжно.
	— Бебе го взе от Оква Нахоло. Докато излизахме от блатото, Трахо ни хвана.
	— Сигурно го е предал на Орфео — заключи Сера, покрусена, че Орфео вече разполага с два талисмана.
	— Като каза Бебе, къде е малкото чудовище? — попита Нийла.
	— Мъртъв е — тъжно каза Ава. — Ездачите на смъртта го убиха.
	— О, Ава, не! — изплака Нийла. — Толкова съжалявам!
	Докато Нийла, Линг и Бека успокояваха Ава, Сера се обърна към Манон и я попита дали иска нещо за ядене.
	— Дете, това, което искам, е място да отморя старите си кокали. Дълъг е пътят от Мисисипи до Миромара. Дали нямаш някоя колибка, в която една блатна кралица да вдигне плавник за малко?
	— Колибка не — усмихна се Сера. — Но съм сигурна, че ще намерим нещо удобно.
	Тя повика прислужницата си.
	— Джиана — каза, когато русалката дойде. — Моля те, заведи гостенката ни в Рапанения апартамент в западното крило. Поднесете вечеря. И моля те, донеси ни чай.
	— Много благодаря — каза Манон и понечи да заплува след Джиана. Ава протегна ръка към нея, хвана я и я прегърна силно.
	— Благодаря ти — каза тихо.
	— Имаш да наваксваш с приятелките си. Ще се видим утре сутринта — каза Манон грубовато и потупа Ава по гърба.
	Призраците забърбориха един през друг.
	— Дворец, придворни, кралици — тържествено каза Есме. — Най-сетне съм сред свои!
	Манон изсумтя.
	— Ако ти си истинска графиня, Есме, то значи, че всичките мъниста, които гогите пръскат на Марди Гра* са от скъпоценни камъни!
	[* Марди Гра, или Тлъстият вторник, е карнавал, който се провежда в седмицата преди Сирни заговезни в Ню Орлийнс. Пръскането на мъниста е част от традицията. — Б.пр.]
	— Мислите ли, че в двореца има духове? — попита Аафит, който се оглеждаше боязливо.
	— Моля те, не ми казвай, че си започнал да се боиш от духове — с раздразнение рече Манон.
	— Манон, къде отидоха алигаторите? — попита Сали. — Бяха ей тук, а сега ги няма.
	Напред по коридора се чу писък.
	— Това трябва да са те — отбеляза Манон. — Сигурно са приклещили някой соленоводен нещастник, който не прави разлика между алигатор и саламандър. Антоан! Жерве! — кресна тя. — Я елате тук, момчета!
	Очите на Сера се разшириха.
	— Довела е алигатори? — прошепна тя. — Мислех, че говори за телохранители, когато каза „момчетата ми“.
	Ава кимна.
	— За тях говори. Алигаторите са телохранителите й. Не се тревожи. Държи ги под контрол. През повечето време.
	Прислужницата на Сера се върна с чайник саргасов чай, купи със захаросани лепки, мариновани охлюви и осолени морски краставици. Петте русалки се пръснаха по меките, пълни с анемони дивани, пухкавите възглавници от морска коприна на пода и пищните кресла от гигантски миди.
	Докато ядяха и пиеха, Ава разказа пътешествието си с повече подробности. Сера й каза за Махди. Нийла, Линг и Бека разказаха за битката за Серулия и какво бяха свършили, откакто си бяха върнали в града.
	— Ами Астрид? Обаждала ли се е? — попита Ава, когато всички истории бяха разказани.
	— Не — рече Сера. — Не сме я чували, откакто тръгна да търси Орфео. Нямам думи да ти кажа колко се тревожа за нея.
	— Значи не знаем дали е взела черната перла — отбеляза Ава.
	— И дали е добре — каза Линг, изразявайки най-дълбоките страхове и на петте.
	— Какво ще правим? — попита Ава. Сера чу умолителната нотка в гласа й.
	— Тръгваме към Южното море. Както планирахме — каза Сера. — Равновесието на силите е в наша полза.
	— Какво имаш предвид? — попита Ава.
	— Победата над Валерио не само ми върна кралството, но върна и Матали на Махди. Император Аран и императрица Сананда бяха затворени от Порция, но сега са на свобода и управляват, докато той се върне — обясни Сера.
	— Това са родителите ми — намеси се Нийла. — Разказах им за Абадон преди няколко месеца, но тогава не ми повярваха. Сега ми вярват и пратиха войски, за да ни помогнат да го победим.
	— И от Ондалина пратиха войска — добави Линг. — Старейшината на Кин също прати хора от благодарност към Сера за това, че попречи на Валерио да завладее царството му.
	— Орфео се надяваше да разчита на армиите на Матали, Ондалина и Кин, благодарение на Валерио — обясни Сера. — Смяташе да ги използва, след като освободи Абадон, за да му помогнат да нападне подземния свят, но сега тези армии са наши.
	— И талисманите са наши — додаде Нийла. — С изключение на два.
	— Черната перла и…
	— Рубиненият пръстен — отчаяно каза Ава.
	Тежестта, която Сера бе усетила в гласа на Азва, отново се появи.
	— Ава — каза Сера и взе ръката й, — не си на себе си. Какво има?
	— Нищо, mina. Просто… Просто съм изморена, това е.
	— Не — възрази Сера. — Има нещо друго.
	От устните на Ава се отрони стон, после още един.
	— Провалих ви. Всички вас. И себе си провалих. Не успях да взема пръстена — каза тя с пресеклив глас.
	Другите четири русалки в миг скочиха от столовете си и възглавниците и се скупчиха около нея.
	— Да си ни провалила ли? Ти луда ли си, русалке? — попита Нийла.
	— Нали намери пръстена — рече Бека. — Трахо те е превъзхождал числено с двеста души срещу един!
	— Ти успя да направиш невъзможното — каза Линг. — Оцеля след срещата с Оква Нахоло и с ездачите на смъртта!
	— Но не и Бебе — тъжно каза Ава. — Липсва ми. Толкова го обичах. Имах го от дете. За всичко зависех от него. Сега как ще се оправя сама?
	— Ние ще ти помогнем, Ава — каза Нийла с много жар и стисна ръката на Ава. — Ние ще бъдем твоите очи.
	Бека я хвана за другата ръка.
	— Ние ще се грижим за теб. Обичаме те, Ави, не го ли знаеш? Готови сме на всичко за теб.
	Сера положи ръка нежно на рамото на Ава.
	— Ще го измислим. Заедно.
	Точно в този момент, когато се бяха обединили в желанието си да си помагат, чуха гласа. Глас в главите им.
	— Русалки? Там ли сте? Чувате ли ме? Моля ви, кажете нещо! Аз съм, Астрид!


>	Петдесет и девет

	— Астрид! — извика Сера във възторг, че чува гласа й, но ужасена, че връзката ще прекъсне. — Тук сме! Всички! Виждаш ли ни?
	Астрид допря пръст до устните си и каза нещо, но Сера и другите не я разбраха. После премигна и изчезна.
	— Съсредоточете се, хора, съсредоточете се! — нареди Нийла.
	Петте русалки се хванаха за ръце и съсредоточиха мислите си върху Астрид.
	— … няма много време — каза Астрид. Сега се виждаше кристално ясно. — Слугите му може да ме чуят и да му кажат!
	— Русалке, виж се само! — възкликна Нийла. — Направо не мога да те позная. Недостижим тоалет! Ами косата!
	Астрид се огледа и се усмихна сухо.
	— Така става, когато те облича превъплътен маг-убиец.
	Носеше тясна черна рокля и прекрасна пищна огърлица от хиляди перли. Русата й коса бе къса и пригладена. Очите й бяха очертани с мастило на сепия, а по клепачите имаше сребристосиня пудра от смлени седефени черупки. По пръстите й блестяха пръстени от обсидиан и гранат.
	— Къде си? — попита Бека.
	— В Дома на сенките, имението на Орфео — отвърна Астрид.
	— Добре ли си? — попита Линг.
	— Добре съм. Слушайте, нямам много време, затова — тя хвърли предпазлив поглед през рамо — ще бъда кратка. Казвам само най-важното, и то бързо.
	— Давай — каза Сера. — Слушаме те.
	— Орфео е намерил рубинения пръстен. Аз ще го взема заедно с черната перла тази нощ. После вдигам опашка към Южното море. Ще се срещнем там.
	— Астрид, как? Говорим за Орфео — каза Линг. — Той е способен на мощна магия. Може да те усети.
	— И аз мога да правя магии. Орфео ме излекува. Много сме си близки. — Тя се усмихна лукаво и добави: — Поне той така си мисли.
	— Радвам се да чуя, че можеш отново да пееш, Астрид, но го правиш откога, от няколко седмици? Орфео има четири хиляди години опит. Това е предимство за него — каза Сера, притеснена за приятелката си.
	— Да, но аз си имам съучастница и тя също има предимство. Голямо. — Астрид се усмихна като развълнувано дете и каза — Сера, Таласа е! Тя е жива. Орфео я държи в плен, но тя е добре. Обучава ме!
	Сера затаи дъх.
	— Таласа е жива?
	Сърцето й се изпълни с радост. Това беше чудо. Тя бе убедена, че канта магата на Миромара е убита от ездачите на смъртта. Но щастието й за миг бе пометено от гняв. Да, Таласа беше жива, но в жестоките ръце на Орфео.
	— Кажи й, че ще я върна у дома, Астрид — каза тя с много страст. — Кажи й, че ще намеря начин.
	Астрид кимна.
	— Ще й кажа, Сера. Обещавам.
	— Чакай, Астрид, как точно ще вземеш талисманите? — попита вечно практичната Бека.
	— Орфео сваля черната перла за през нощта и я прибира в сейф в стаята си. Рубиненият пръстен също стои в него. Знам, защото ми го показа, когато Трахо го донесе.
	— И защо ще го прави? — попита Линг.
	— Защото ми има пълно доверие. Накарах го да си мисли, че съм за плана му да освободи Абадон и да нападне Отвъдното.
	— Дооообре — скептично проточи Линг. — Обаче ще спре да ти вярва в момента, в който те хване да му крадеш талисманите.
	— Да, но няма да ме хване! Това се опитвам да ви кажа! Таласа ме научи как да пея страхотно мощно заклинание сомнио. Ще го използвам върху Орфео, за да заспи дълбоко и после ще измисля как да разваля заклинанието върху сейфа.
	Сера поклати глава.
	— Не ми харесва този план. Прекалено е опасен.
	— О, ами добре. Тогава просто ще бръкна в торбата си с планове и ще извадя някой друг — заяви Астрид и подбели очи.
	Сера я изгледа.
	— Сарказмът наистина ли ти помага в такива моменти?
	— Знам, че е опасно — рече Астрид с по-спокоен тон. — Но нямам друг вариант. И няма да се откажа от плана си.
	— Колко време ще ти отнеме да стигнеш до Южното море? — попита Бека. — Къде е Домът на сенките?
	Астрид изсумтя.
	— В Черно море. Къде другаде?
	— Леле. Този тинеядец яко си пада по черното — изкоментира Нийла.
	— Предполагам, че за около два месеца ще стигна в Южното море. Орфео ми каза къде точно е Карцерон.
	— И къде е? — развълнува се Сера.
	— На северния хребет на Мрачната планина, в равнината Уедел.
	— Астрид, това е велико! Ще ни спести седмици търсене, ако не и месеци — каза Бека.
	— Няма за какво да ми благодарите — каза Астрид. — Ще стигна много по-бързо, ако мина през огледалното царство, но не смея да рискувам. Ако Оладелго ме хване, ще ме предаде на Орфео, без да се замисли. Двамата са близки.
	— Странно как душекрадците се надушват взаимно — отбеляза Линг.
	— Два месеца не е много да стигнем дотам с цялата тази войска, но мисля, че ще се справим — каза Сера.
	— Колко войници имаш? — попита Астрид.
	— Сто хиляди — отвърна Сера.
	Астрид подсвирна.
	— Не знам колко е голяма армията на Орфео, ако я има изобщо — каза тя. — Но се обзалагам, че не са сто хиляди. — Тя отново погледна през рамо. — Някой идва. Трябва да бягам!
	— Внимавай, Астрид! — каза Бека.
	— Ще внимавам — обеща Астрид. После впери поглед в Сера. — Ще се справя. Имай ми доверие.
	— Знам, че ще се справиш — отвърна Сера.
	После Астрид изчезна.
	— Уха — възкликна Нийла.
	— По-близо сме от всякога до събирането на шестте талисмана и победата над Абадон — каза Сера.
	— Или до заколението си — забеляза Линг.
	— Ако седим тук и се притесняваме, няма да подготвим стохилядна войска за път — заяви Бека. — Ако обаче си легнем да се наспим, преди да станем по зазоряване и да се захванем за работа, може и да успеем.
	— Вярно.
	Петте русалки се надигнаха от местата си. Бека, Нийла и Линг имаха стаи в двореца и знаеха как да стигнат до тях. Сера извика Джиана да заведе Ава до нейната стая. Само че преди да си пожелаят лека нощ, петте останаха заедно още малко. Астрид бе открила къде е Карцерон. Учеше заклинания. Може би щеше да успее да вземе последните два талисмана. Всичко това беше хубаво. Петте приятелки усещаха, че имат ново предимство и се вълнуваха, но върху тях се бе спуснала и една нова тържественост.
	— Оцелях в открити води, изградих армия, убедих Алития да не ме изяжда, победих чичо си… всичко това ми се струва като детска игра, в сравнение с онова, което ни очаква — каза Сера.
	Ава кимна сериозно.
	— Точно такова е. Чичо ти и Лучия бяха човешки същества с недостатъци и слабости, които можеш да използваш, за да ги победиш. Само че Орфео е безсмъртен. Абадон също.
	— В сравнение с Антарктика, Северно море ще ни се види като Бахамите — рече Бека. — Няма да има много храна. Няма да оцелеят всички войници. Няма да се учудя, ако по целия път ни следват мършояди.
	— При всички случаи трябва добре да подготвим армията — каза Линг. — Но първо трябва ние самите да се подготвим. Защото сега започва по-трудната част от работата ни.


>	Шейсет

	— Браво, дете мое — каза Орфео и пристъпи напред от сенките.
	Беше се скрил до големия гардероб в стаята на Астрид, извън обсега на конвоката.
	Астрид се обърна към него.
	— Всичко ли чу?
	— Да.
	— Значи знаеш, че разполага със стохилядна армия. Сто хиляди. Трябваше да са твоя армия — каза Астрид нервно. — И щяха да са, ако Серафина не беше победила чичо си.
	Орфео махна с ръка.
	— Дребна работа.
	— Дребна?
	Той се усмихна.
	— Трогнат съм от загрижеността ти, но тя е ненужна. Ние също ще пристигнем в Южното море с армия, Астрид — с мощна армия. Не се съмнявай в това. Щом вляза в Карцерон, няма да ме спрат и сто милиона войници.
	Астрид кимна, но колебливо.
	— А сега се поупражнявай, дете мое — посъветва я Орфео. — Пеенето на заклинания трябва да е единствената ти грижа. Работи по стилотата, по вортексите, по apă piatră-та. Тези заклинания ще ни потрябват в Южното море, после отново, когато тръгнем срещу подземния свят.
	Астрид обеща, че ще се упражнява, и Орфео й пожела лека нощ. Преди да си тръгне, той я целуна по челото, после обгърна лицето й с ръце.
	— Ти си всичко онова, което се надявах да бъдеш, и толкова много повече — каза й. — Много се гордея с теб. Със силата ти, с таланта ти. Гордея се да те наричам своя дъщеря.
	Астрид се усмихна.
	— Ако съм силна или демонстрирам талант, то е само благодарение на теб — каза тя. — Ти ми върна магията, Орфео. Никога няма да го забравя.
	Орфео изглеждаше поласкан. Отново я целуна и излезе от стаята й.
	Астрид го изпрати с поглед, после затвори вратата. Направи една апа пиатра, после фрагор лукс, но не влагаше усърдие и двете заклинания изчезнаха за секунди.
	— Приятелите си ли да предам — прошепна тя, — или кръвта си?
	Това бе решението, което й предстоеше да вземе. Не беше очаквала да изпадне в такова разкъсващо двоумение, когато тръгна насам от Каргьорд, но това беше преди да се запознае с Орфео, преди той да й върне магията… и гордостта.
	Астрид бе взела решението си. Преди известно време. Сега трябваше да го изпълни. И да живее до края на живота си с последствията, каквито и да са те.
	Тя заплува към високия прозорец и се загледа навън. Мислите и сърцето й бяха непроницаеми като нощните води отвън.


>	Шейсет и едно


	— Добър вечер, Ваша светлост — каза сестрата, когато Сера вплува в болничната стая на Махди.
	— Има ли някакво подобрение? — попита с надежда Сера, както всеки път, когато дойдеше.
	— Боя се, че не — отвърна сестрата и поклати глава. — Но променихме подредбата на анемоните над леглото му, за да има какво да гледа.
	— Благодаря — каза Сера и вдигна поглед към тавана, където бяха подредени оранжеви, лилави и розови анемони. Махди се взираше в тях с празни очи.
	Виждали ги? — зачуди се Сера. — Чува ли ме? Знае ли изобщо, че съм тук?
	Тя седна на края на леглото и приглади кичур коса, паднал на челото му. Силвестър, обвит около шията й, стана тъмносин.
	— Готови сме, Махди — каза тя и започна да му разказва за деня си, както всеки път. — Оръжия, муниции, храна… всичко е готово. Бяхме приготвили запасите за войската още в Карга и Бека се погрижи всичко да бъде натоварено на корабите, които намери Марко, но имаме нужда от много повече. Тогава имахме двайсет хиляди войници, а сега пред града са се разположили сто хиляди. Това е, Махди. След толкова време най-сетне тръгваме към Южното море.
	Тя приглади горнището на пижамата му и закопча едно разкопчано копче.
	— Поне се надявам. — Тя замълча за миг и после продължи — Когато бяхме при йелите, Вража ме помоли да помогна на останалите да повярват в себе си. Каза, че това е работата на добрия водач. Линг, Нийла и Бека се промениха. Наистина вярват в себе си. Мисля, че и Астрид вярва в себе си. Това, че си е върнала магията, й вдъхва увереността, от която имаше нужда. Но с Ава не успях. „Помогни на Ава да повярва, че боговете наистина са знаели какво правят.“ Това ми каза Вража. Но Трахо й взе пръстена на Никс и уби Бебе и ми се струва, че тя е загубила вярата си. И в боговете, и в себе си. Нищо, което кажа или направя, няма да промени нещата. Ще ми се да знаех как да й помогна.
	Тя нежно повдигна главата на Махди и разроши анемоните под нея.
	— Дезидерио остава тук. Той ще управлява, докато ме няма, а Фосегрим ще му е съветник — продължи тя. — Радвам се, че оставям кралството в толкова добри ръце. Яз идва с нас. С Астрид ще се срещнем направо там с двата последни талисмана. Надявам се.
	Тя взе ръцете на Махди в своите.
	— Толкова са смели, всичките, толкова корави, толкова умни. Но това създание, Абадон, е направено от безсмъртни души. Как да унищожим нещо, което боговете са направили безсмъртно? Вража ни даде тази задача. Тя вярва, че ще можем да я изпълним… но как? Дали водя стохилядна армия към битка, или ги водя на смърт? — Тя се усмихна тъжно. — Ще ми се да можеше да ми кажеш.
	Сера поседя доста време, без да казва нищо, само държеше ръката му и се взираше в лицето му.
	— Трябва да тръгвам — каза тя накрая. — Поемаме по изгрев-слънце. Нямам представа как ще спя тази нощ, но предполагам, че трябва да опитам. Преди да тръгна, искам да ти кажа нещо. Аз… не знам дали ще се върна. Не знам дали ти ще си тук, ако се върна. Знам само, че те обичам, Махди, с цялото си сърце. Ти беше готов да дадеш живота си за мен. Може би вече си го направил. Но за мен ти си животът ми. Помниш ли, когато се врекохме един на друг? Мария каза нещо, точно преди церемонията. — Тя се наведе и го целуна по устните. — Тогава й повярвах. И сега й вярвам. Любовта е най-силната магия.
	Тя допря чело до неговото и после си тръгна.
	Не погледна назад. Така беше по-леко.
	Ако беше погледнала, щеше да я види.
	Една самотна сребриста сълза се търкаляше по бузата на Махди.


>	Шейсет и две

	Клио тръсна глава и шибна водата с дългата си змийска опашка. Не обичаше каньони.
	— Спокойно, момиче — каза Сера. Беше намерила кобилата си след атаката на Черните перки. Един капитан от ездачите на смъртта я беше харесал и се беше грижил добре за нея.
	Каньонът Крил в Хоконския басейн се криеше между две стръмни скални стени. В далечния му край се издигаше висока, гладка скала. Дъното бе скрито от камъни и по-ниски възвишения. В дълбините на каньона можеше да се скрие кой ли не.
	Сера и войската й плуваха към Южното море от пет седмици и не напредваха толкова бързо, колкото се беше надявала тя. Бореха се със студа, който сковаваше ставите, късаше юздите, блокираше оръжията и разболяваше войниците. Неколцина бяха загинали и бяха погребани край пътя. Освен това, храната намаляваше по-бързо от предвиденото, което значеше, че всеки ден отделяха няколко часа за лов и събиране на растения, вместо на плуване напред.
	Имаше и други опасности. Край хребета Скотия бяха попаднали на племе от фристове, които отначало ги бяха заплашили, но после се бяха присъединили към тях, когато Сера разказа на водача им накъде са тръгнали и защо. Бяха попаднали и на няколко айсгайста. Създанията ги бяха огледали гладно, но се бяха махнали от пътя им, явно впечатлени от числеността на войската. Както бе предрекла Бека, мършоядите ги следваха неотклонно.
	Колкото и да бяха опасни тези същества, Сера се притесняваше много повече от Орфео и Лучия. Орфео знаеше накъде е тръгнала. А Лучия лесно можеше да разбере. Всеки от двамата можеше да дебне някъде в засада.
	Решението да минат през каньона Крил бе взето, за да спестят време. Той излизаше директно от Хоконския басейн и стигаше до равнината Уедел. И Сера като Клио не умираше от радост, че ще плува през каньона. Обикновено преплуваше над каньоните, но доста от войниците й бяха гоблини, а те вървяха. Можеха да плуват, но не по-умело от терагогите.
	— Ей, Клио — рече Сера сега и спря морския кон. Вдигна ръка, за да накара дългата върволица след нея също да спре.
	Обърна се към Ава, която яздеше редом с нея на един кротък, спокоен кон и я попита:
	— Ави, усещаш ли нещо?
	Ава се концентрира. Понечи да поклати глава, но спря.
	— Какво има? — попита Сера. Перките й настръхнаха.
	Ава се намръщи.
	— Нищо, струва ми се. Може би пасаж риба. И стадо китове.
	— Русалки?
	— Не… не мога да кажа. Китовете ме блокират.
	Сера знаеше, че китовете могат да засилват магията на морските хора, но и да я объркат.
	— Колкото по-бързо излезем от този каньон и минем скалата, толкова по-добре — измърмори Сера. Приготви се да смушка Клио, когато до източната стена на каньона се появи фигура.
	Беше русалка. Носеше жезъл.
	— Вдигнете оръжията! — извика Сера. След миг към русалката се насочиха хиляди арбалети и харпуни.
	Тя сви ръце на фуния около устата си и извика.
	— Я сваляйте оръжията, скумрии такива! Изплашихте ми котетата!
	Стотина гигантски сома се появиха иззад източната стена на каньона и се пръснаха в широка формация. Носеха ризници, направени от смачкани кутийки от безалкохолно, и шлемове от огънати лъскави, сребристи тасове за автомобилни джанти.
	— Не може да бъде — каза Нийла.
	Сера се усмихна широко.
	— Лина! — провикна се тя към русалката. — Ти ли си?
	— А кой да е? — извика русалката. — Хич не ми се идваше. Не мога да ви понасям, честно казано. Обаче нямах голям избор. Вървят слухове за нещото под леда. Май ще ви трябва всякаква помощ. Доколкото си спомням, не можете дори да преплувате река, без да повлечете след себе си едно чудо проблеми. Не знам дали някога съм виждала по-големи глупачки от вас трите.
	Лина, спомни си Сера, не беше олицетворение на такта.
	— Охо, изобщо не се е променила — рече Линг. — Чаровна както винаги.
	— Лина, слез тук! Определено имаме нужда от помощ! — извика Сера.
	Лина, пресноводна русалка от река Дунав, бе скрила Сера, Нийла и Линг от Трахо и ездачите на смъртта, когато русалките плуваха към пещерата на йелите. Беше им спасила живота. Сега се спусна от стената на каньона със сомовете по петите. Сера видя, че жезълът й всъщност е стик за хокей — същият, с който ги беше заплашила, когато се бяха опитали да преминат през нейната територия в реката. Яркочервената й коса едва се виждаше под шлема от черупка на гигантски рак, а ризницата й бе от същите сплескани кутийки като на сомовете й.
	— Много се радвам да те видя — каза Сера и прегърна бодливата русалка. — Благодаря ти, че дойде.
	Лина направи гримаса и тупна силно Сера по гърба. Линг и Нийла също я прегърнаха. После Сера я запозна с Бека, Ава, Язид, Гарстиг и Рьок, които яздеха начело на войската.
	— Трябва да тръгваме — каза Язид, когато всички бяха представени на Лина. — Не е много умно да стоим в каньона.
	— Май точно сега няма да е зле да поизчакате — предупреди Лина.
	— Защо? — попита Сера.
	— Защото след мен плуваше друга група. Първо плуваха по същото течение като мен, но после свърнаха на запад. Като нищо ще изскочат оттам — каза Лина и посочи скалата отпред. — Аз скрих котетата в една падина и се върнах, за да видя какви ги вършат. Страховито изглеждаха. Бяха около хиляда. С двайсетина кита.
	— Приятели ли са, или врагове? — разтревожи се Сера.
	— Не мога да ти кажа — рече Лина. — Обаче им видях водачката. Изглежда така, сякаш би те хапнала за закуска.
	— Продължавам да не улавям нищо. Трябва да е заради китовете — каза Ава, която се опитваше да използва вътрешното си зрение, за да види кой приближава. — Не виждам коя е тази водачка.
	— Имам чувството, че аз знам коя е — мрачно каза Линг. — Лучия.


>	Шейсет и три

	— Можем да я победим — каза Бека. — Нейните хора са хиляда. Нашите са сто хиляди.
	— Тя не иска да се бие с нас. Иска Сера — мрачно напомни Язид. — Сигурно ни причаква до скалата със снайперисти и се надява Сера да им попадне на мушката, без да усети. Ще пратя двама съгледвачи. Ще им дам перли невидимки. Те ще ни кажат къде е разположила силите си.
	Тъкмо се готвеше да повика съгледвачите, когато водите над главите им притъмняха. Сякаш денят внезапно се бе превърнал в нощ.
	Няколко гърбати кита, всеки колкото траулер, се бяха скупчили над тях. Пееха.
	— Дори не ни изчака да стигнем до скалата — отбеляза Бека. — Ще нападне отгоре.
	Язид нареди на всички да вдигнат оръжията си.
	— Сера, слез от Клио — каза й той. — Скрий се зад Алития.
	Сера си помни каква смелост бе проявила майка й при нашествието в Серулия, дори и след като я простреляха. Беше издърпала стрелата от гърдите си и беше предизвикала убиеца си да довърши започнатото.
	— Не, Яз, няма да подвия опашка — каза Сера. — Лучия е просто една страхлива убийца, точно като баща си. Ще се бия с нея заедно с всички вас.
	Китовата песен стана по-силна и по-тревожна. Изведнъж над музиката се извиси друг звук — пронизителен, смразяващ кръвта боен вик.
	— Прицелете се! — нареди Язид.
	— Не, Язид! Чакай! — извика Нийла. — Не стреляйте!
	После за всеобща изненада Нийла отвърна на бойния вик по същия начин.
	Над главите на Черните перки отекнаха победоносни възгласи. После една силна, царствена фигура заплува надолу между китовете. Перките около кръста й се вееха в красива дантела. Бе заобиколена от група воини, чиито едри тела бяха украсени с коралови гривни и обсипани с мъниста нагръдници.
	— Кора! — извика Нийла и се стрелна нагоре, за да пресрещне кралицата воин. — Salamu kubwa, malkia! — извика тя на кандински. Приветствам те, велика кралице.
	Двете русалки се прегърнаха. После Кора стисна шията на Нийла с ръка като менгеме — знак на привързаност сред кандинианците. Нийла поздрави охраната на Кора, аскарите, и после ги придружи до дъното, за да ги представи на Сера и останалите.
	— Серафина, кралица на Миромара, представям ти Кора, Малкия на Кандина — каза тя.
	Двете кралици се поклониха една на друга.
	— Аз, аскарите ми и воини от цялото ми кралство дойдохме да се бием редом с нашата сестра-аскара — каза Кора и кимна към Нийла. — Тя ми помогна да освободя свои поданици от един ужасен трудов лагер. Сега ще сложим край на онзи, който построи това зло, и на чудовището му. Ще плуваме с вас до Карцерон.
	Линг сръчка Нийла в ребрата.
	— Сестра-аскара, а? — измърмори тя полугласно. — Охо.
	— Нийла, ти си голяма работа! — прошепна Бека. — Кой да знае?
	— Всички, освен вас двете, изглежда — високомерно отвърна Нийла.
	— Малкия Кора, аз и Черните перки сме поласкани да приемем вас и бойците ви. Благодаря ви, че се присъединихте към нас — каза Сера.
	— Сето Роркал, могъщият гърбат кит, и неговият клан също ще дойдат — каза Кора.
	— Гърбати китове? Как ще се чувстват в антарктически води? — попита загрижено Сера.
	— Роркал имат мощна магия. Могат да се изолират от студа.
	Сера приветства с вик Сето и му благодари. Той отвърна с плясване на мощната си опашка.
	— Има и още, кралице — каза Кора.
	— Още китове? — обърка се Сера.
	— Още бойци.
	— От Кандина… — започна Сера.
	Кора тръсна глава и се усмихна.
	— От къде ли не. Видяхме облак пясък след нас. Две аскари се върнаха да проучат кой го вдига. Оказа се, че облакът е от орда морски хора, гоблини, водораслови тролове и пясъчни тролове. Всички те идват да се бият заедно с теб. Да опазят дома си от Абадон.
	В гърлото на Сера се надигна буца. Когато отново бе в състояние да говори, тя каза:
	— По-добре да излезем вече от този каньон, значи. Да направим лагер и да приготвим нещо за ядене за новите попълнения.
	Сера даде знак и Черните перки отново тръгнаха напред. Кора и армията й се вляха сред тях. Двамата с Язид се заговориха. Лина плуваше малко встрани, каквато си беше стеснителна, но и безкрайно вярна.
	Сера ги погледна, трогната дълбоко от появата и на Лина, и на Кора, и от новината, че към тях щяха да се присъединят още войници. Тази новина я сгря, но и засили тревогата, която я гризеше.
	Линг я усети.
	— Ей, Сера, какво има? — попита тя, когато конете им се изравниха.
	— Скоро ще стигнем Карцерон, а аз още нямам представа как да победим Абадон.
	Линг се намръщи.
	— Знаеш ли, когато се запознахме, ти имаше сериозен проблем с увереността. Когато плувахме по Олта. Мислех, че си го преодоляла, но явно не си.
	— Проблем с увереността ли? — сопна се Сера. — Линг, Абадон не е недостиг на самочувствие. Той е голямо, зло, кръвожадно чудовище с двайсет ръце!
	— Вража ни призова с основателна причина. Тя вярваше, че ще открием начин да се справим с това. Заедно — каза Линг. — И ти трябва да повярваш, Сера. От теб не се очаква да победиш Абадон сама. Трябва да го направим заедно.
	Сера кимна. Хвана Линг за ръката и я стисна. Трябваше да има начин да победят чудовището. Да опазят Линг и всички тези смели, верни бойци от сигурна смърт. Сера отчаяно се надяваше, че ще намерят този начин.
	Преди да стане твърде късно.


>	Шейсет и четири

	Бурята, вилнееща в равнината Уедел, приличаше на отмъстителен дух. Вихрени водовъртежи, предизвикани от сблъсъка на топли и студени течения, пищяха около Черните перки и заплашваха да ги отклонят от пътя. Водата беше пълна с наноси и видимостта беше намалена.
	Сера, увила шал около главата си, водеше изплашената Клио за повода. В това време бе невъзможно да се язди. Гледаше, присвила очи, в опит да различи пътя на повече от няколко метра напред.
	— Яз! — извика. — Колко още?
	Той плуваше до нея, стиснал компаса с две ръце.
	— Трябваше да сме стигнали вече! — отвърна й.
	Поредният чудовищен водовъртеж се развихри над главите им с толкова силно пищене, че нищо друго не се чуваше. Клио се вдигна на опашка и Сера се вкопчи в повода, за да удържи ужасения кон. Тъкмо започна да си мисли, че животното ще й откъсне ръката от рамото и водовъртежът премина. След него водите се поуспокоиха. Сера чу Яз да я вика.
	— Виж! — Сочеше напред.
	Сера обърна глава и видя в далечината да се издига стръмна, островърха черна планина.
	— Мрачната планина! На две левги! Хайде! — провикна се Яз, точно преди върху им да се стовари поредният водовъртеж.
	Черните перки продължиха да напредват с мъчителни усилия още един час, после бурята утихна. Когато водите най-сетне се успокоиха, войската откри, че е на равна земя в подножието на Мрачната планина.
	Сера избърса тинята от очите си и се взря напред в опит да различи нещо в мътните води. Пред тях се издигаше страховитият затвор от камък и лед — Карцерон.
	— Стигнахме — каза Сера с предрезгавял глас. — Най-сетне.
	Преди Язид да успее да каже нещо, се появи Гарстиг.
	— Трябва да спрем за почивка веднага — каза той. — Войниците са изтощени. Изгубихме няколко коня в бурята. Ако не си направим подслон, колкото по-бързо, толкова по-добре, ще започнем да губим и хора.
	Сера даде заповед да се вдигнат палатките, но настоя да ги вдигнат по-далече от Карцерон. Докато войниците се заеха с разпъването на палатки, тя заплува към затвора. Бека, Нийла, Линг и Ава я последваха.
	Сера се сгуши в палтото си от тюленова кожа, докато плуваше. Лицето й бе изпито, под очите й тъмнееха сенки. Гладът бе постоянен спътник на Черните перки по пътя към Южното море. Път, който им бе отнел девет седмици — много повече, отколкото бе очаквала Сера. Сега пристигнаха и тя не беше сигурна дали е по-разумно да установят лагер, или да им каже да се връщат веднага, за да спасят живота си.
	Самият вид на мястото караше люспите по опашката й да настръхнат, а от мисълта какво има вътре, стомахът й се свиваше от страх.
	Ледът бе покрил тежките камъни по стените на Карцерон преди векове. Сега те лъщяха мътносиви в оскъдната светлина. Железните пръти на решетката върху високата порта също бяха обвити в лед, както и масивната ключалка.
	На десетина метра от тази порта русалките спряха. Нийла изпя илюмината. Светлината бе слаба. Малко слънчеви лъчи стигаха до дълбините на Южното море.
	— Тихо е. Прекалено тихо. Чудя се дали той знае, че сме тук — каза Линг.
	— Ще го повикам — каза Сера и издърпа меча си от ножницата. — Искам отново да го видя. Да видя дали няма да открием някое слабо място.
	Бека, Линг и Нийла също извадиха мечовете си, готови да й се притекат на помощ.
	— Абадон! — извика Сера и заплува към портата. — Абадон, излез!
	Тя се напрегна, тялото й получи ударна доза адреналин, готово да посрещне чудовището, ако то се хвърли към решетката. Създанието щеше да ръмжи и да реве. Щеше да посегне през прътите с ужасните си ръце. Щеше да се опита да я убие.
	Но не го направи.
	Сера предпазливо се доближи до портата и надникна през решетката. От уроците по древна атлантидска история помнеше, че има открито пространство между главозамайващо високата външна стена на затвора и вътрешната, която опасваше затворническите килии. Тя очакваше чудовището да се спотайва в това пространство.
	Но то не беше там.
	Сера замахна с плоската страна на меча си към решетката. Ледът се напука и падна, а звукът отекна във водата. Тя продължи да удря, докато почти всичкият лед падна.
	— Сера, внимавай! — извика Нийла. — Може да е капан. Абадон може да се опитва да те подмами да се приближиш.
	— Ава, какво виждаш? — попита Сера.
	Ава сведе глава, за да се съсредоточи. Ако имаше някой, който можеше да усети къде е чудовището и какво прави, то този някой беше Ава.
	След секунда Ава вдигна глава. С помощта на Линг, доплува до Сера. Нийла и Бека ги следваха.
	— Не е капан — каза тя. — Чудовището го няма.
	— Няма го тук? Имаш предвид не е в затвора? — не можа да повярва на ушите си Бека.
	— Не, няма го зад портата — отвърна Ава. — В затвора е, няма съмнение. На дълбоко. Крие се. Чака. Знае, че сме тук, но по някаква причина не иска да се бие с нас — каза тя. — Поне засега.
	Сера прибра меча в ножницата си, обърна се към приятелките си и каза:
	— Защо ли това ме плаши още повече?


>	Шейсет и пет

	Приятелите на Регелброт натрупаха висока камара камъни върху гроба й. Сера сложи последния.
	После с наведена глава запя заедно с другите, и гоблини, и хора, войнишка погребална песен.
	Регелброт бе умряла предишната нощ. Липсата на храна, ниските температури, заедно с полярната треска, която върлуваше из лагера, я бяха победили. Другарите й я погребаха с пълни военни почести. Гробът й беше последният от общо петдесет, които изпъстряха морското дъно край лагера на Черните перки.
	Когато заглъхнаха последните ноти на песента, се чу друг звук — писклив, маниакален смях. Сера вдигна поглед. Знаеше кой издава тези звуци дори без да го вижда. Мършояди.
	Бяха се събрали високо над лагера, на една скална издатина в склона на Мрачната планина. Дрехите им, свалени от трупове, бяха парцаливи, целите на дупки. От ушите и шиите им висяха крадени бижута. Косите им висяха около лицата, мръсни и безцветни.
	— Стреляй по тях, ако се приближат — каза тя на Гарстиг, преди да тръгне от гроба.
	Докато плуваше обратно към лагера с Алития до себе си, тя започна да потрива ръцете си в ръкавици, за да ги сгрее. Студът в Южното море бе различен от всичко, което бе излитвала досега. Този студ бе хищник, който обикаляше около жертвата си, готов да я нападне.
	Черните перки бяха пред Карцерон от една седмица и още никой не бе зърнал Абадон, само бяха дочували по някой кикот или ръмжене.
	Лагерът бе оформен в полукръг, отворен към затвора, на известно разстояние от портата. По целия периметър бяха разположени часови, в случай че се появеше Астрид или някой враг. Край портата на затвора също имаше войници, на които бе наредено да докладват и за най-лекото движение от вътрешността.
	Но чудовището не се показваше.
	Беше зловещо тихо и войската нямаше какво да прави, освен да наблюдава и да чака.
	Започна да се смрачава, докато Сера плуваше из лагера. Гоблини и морски хора, увити в тюленови кожи, се присвиваха от студ, топлеха се край подводни огньове и около едно магмено езеро.
	За щастие, гоблините бяха открили магмена жила и я бяха отворили широко. Черните перки можеха поне да се постоплят край езерото от разтопена скала. Докато плуваше покрай войниците си, Сера чу по-чести кашлици. Антоан и Жерве, два от алигаторите на Манон Лавьо, кихаха, макар да бяха омагьосани срещу студа. Блатната кралица и свитата й също се бяха присъединили към Сера.
	Дори Алития страдаше от антарктическия климат. Обичайната й пъргава походка се беше забавила забележимо. Ниските температури бяха сгъстили маслото в металните й стави.
	Студ, несигурност, очакване… и те бяха станали врагове на Черните перки. Дразнеха, опъваха нерви и бяха превърнали Сера и войниците й в мрачни, напрегнати хора.
	Сега Сера плуваше към Карцерон. Правеше го по няколко пъти на ден, за да провери дали Абадон не е решил да се покаже. Когато приближи затвора, видя, че тази вечер няма да е сама. Ава се носеше край портите, обвила ръце около два пръта в решетката.
	— Има ли признаци на живот? — попита Сера, когато доплува до нея.
	Ава поклати глава.
	— Още се крие. Но го чувам, ако се заслушам.
	— Не разбирам — намръщи се Сера. — Последният път, когато го видяхме в пещерите на йелите, той проби защитното им заклинание и се опита да ни избие всичките. Защо сега не се държи така?
	— Мисля, че Орфео му е казал да се скрие.
	Бръчките по челото на Сера се задълбочиха.
	— Той идва ли, Ава? Виждаш ли го?
	Ава поклати глава.
	— Ами Астрид?
	— И там нищо.
	— Съвсем нищо ли? Сигурна ли си?
	— Да, но не разбирам защо — каза Ава. В гласа й се смесваха раздразнение и объркване. — Ако Астрид е успяла да вземе двата талисмана и да избяга от Дома на сенките, той щеше да тръгне след нея. Щеше да я гони дотук. А ако не е успяла да ги вземе, той пак би трябвало да е на път за насам. Защото не е глупак. Досега трябва да е открил, че сме тук с четирите талисмана.
	Сера кимна.
	— Ако знае, че сме тук, ще знае, че имаме войска. Голяма войска. Няма да дойде без собствена армия. Няма толкова войници, колкото си е мислил, че ще има, но винаги могат да се намерят наемници.
	— Ако идваше с армия, щях да разбера. Толкова много войници, mina… Щях да усетя нещо. Щях да чуя туптенето на черните им сърца, докато се приближават. Освен ако… — Тя се поколеба. — Освен ако вече не мога, Сера. Страх ме е, че губя способността си да усещам нещата. Тоест, със сигурност не усетих Трахо в Паешкото царство.
	— Това е било, защото тъкмо си успяла да се измъкнеш от ръцете на Оква Нахоло. Използвала си всичките си способности да ги надхитриш. Никой не би усетил Трахо — каза Сера в опит да й вдъхне увереност. — Вътрешното ти зрение е все още остро, Ава. Когато пристигнахме тук, ти усети, че Абадон се крие в дълбините на Карцерон, нали?
	Ава не отговори, но нямаше и нужда. Сера виждаше по лицето й, че не е убедена. Тъгата и съмненията в собствените й сили не си бяха отишли.
	Ава извърна глава към портата. Заслуша се. Почувства.
	— Защо не отговарят боговете, Сера? Защо не искат да ни кажат как да убием Абадон?
	— Не отговарят засега — каза Сера и се опита да прозвучи обнадеждено. — Те са богове. Действат както на тях им харесва.
	— В момента не долавям нищо от него — тихо каза Ава. — Дори шепот.
	— Това е много странно — рече Сера и надникна в мътната тъмнина отвъд портата. — Аз очаквах побесняло, ревящо чудовище. Очаквах Орфео, войници, битки, засада от Лучия… Не очаквах това нищо.
	— Може би Орфео се опитва да ни замаже очите.
	— Е, няма да успее — решително заяви Сера. — Часовите постоянно обикалят периметъра. Няма да успее да ни доближи, без да усетим.
	— Да се надяваме — уморено каза Ава.
	— Иди си почини. Алития ще те заведе до палатката ти — каза Сера. Сърцето я болеше за потиснатата й приятелка. Копнееше да види жизнената, бойка Ава, която познаваше.
	Алития внимателно подаде един от краката си на Ава. Ава се хвана за него и двете поеха към центъра на лагера. Но след няколко метра Ава спря и се обърна.
	— Вража каза, че Шестимата царували били по-силни, когато били заедно. Каза, че и ние ще сме по-силни, когато се съберем. Може би си права, Сера. Може би боговете не отговарят засега. Може би ще ни отговорят, когато дойде Астрид. Когато талисманите се съберат заедно. И ние.
	Ава се опираше на съвсем крехка надежда. Всички разчитаха на нея.
	— Може би, Ави — нежно каза Сера.
	После Ава и Алития изчезнаха в мрака.
	Сера се обърна отново към Карцерон. Погледна изгорялото място на дъното, където бе горял огънят на йелите, и си спомни колко се беше уплашила, когато я бе повикала Вража. Сега би дала всичко, за да види речната вещица до себе си. Сера бе говорила с Кора и Лина за Абадон. Беше говорила с троловете и китовете. Никой не бе успял да й каже онова, което тя искаше да знае — как да го убие.
	Сега тя чу гласа на Ава в главата си. Може би боговете не отговарят засега.
	После чу нещо друго — нисък, бълбукащ смях. Идваше от дълбините на Карцерон.
	През тялото й премина тръпка. Тя закопча догоре палтото си и заплува обратно към палатката си.
	Студът я захапа, докато плуваше, и накара зъбите й да тракат.
	Утре тя щеше да удвои войниците, които всеки ден ходеха на лов. Наоколо нямаше много храна, но все щяха да намерят няколко от прозрачните рибки, които се стрелкаха близо до дъното, или кални червеи, или пък подобните на скариди, но без черупка, мамарци. Ако наловяха достатъчно, готвачите в лагера щяха да сготвят топъл гювеч, за да се стоплят всички.
	Нямаше да е зле и да открият още една магмена жила. Тя щеше да нареди да започнат да търсят на сутринта.
	Засега студът бе единственият враг, с който можеше да се бори.


>	Шейсет и шест

	Нещо не беше наред. Сера го усети още преди да отвори очи.
	Преди да прозвучи сигналът за тревога.
	Преди да се чуят викове и заповеди.
	Преди Бека да нахлуе, останала без дъх, в палатката й.
	— Сера, ела бързо. Имаме проблем.
	Тъкмо се зазоряваше. Сера бе заспала седнала на един стол. Сега скочи от мястото си.
	— Какво има? — попита тя рязко.
	— Cadavru. Поне така ги наричаше Вража.
	— Гнилочници? Бекс, няколко умрели гога, които залитат насам-натам, не са причина за тревога.
	— Има цяла армия, Сера. Обградили са лагера.
	Страхът стисна сърцето на Сера.
	— Кой ги води?
	— Никой, доколкото знаем. Не помръдват. Просто си стоят.
	— Ами Абадон?
	— Изведнъж се събуди — мрачно каза Бека. — Сега вдига шум. Много шум.
	Сера бързо си сложи бронята, грабна арбалета и последва Бека навън. Заплува нагоре и се завъртя бавно в кръг. Бека не беше преувеличила. Имаше десетки хиляди гнилочници. Бяха повече от собствената й войска. Някои бяха скелети, с плът, свалена от мършоядите. Други бяха на различни етапи на разложението, с меса, висящи от костите като парцаливи дрехи. Стояха напълно неподвижно, сякаш чакаха заповеди.
	— Къде са другите командири? — попита Сера.
	— Пред Карцерон — отвърна Бека.
	Сера се стрелна натам. Бека я последва. Откриха Линг, Ава, Нийла, Язид и Гарстиг пред портите. От затвора се чуваха звуци — рев, писъци, смях.
	— Аби се събужда — заяви Язид.
	— Яз, как са стигнали гнилочниците дотук? — попита Сера. — Защо не ги видяхме?
	— Започнаха да ни обкръжават малко преди зазоряване. Явно са пристигнали през нощта, но са се скрили от съгледвачите ни. Изобщо не ги забелязахме в тъмнината.
	— А аз не ги усетих — каза Ава. — Все още не ги усещам. Няма какво да усетя — нито сърце, нито душа.
	— Който и да ги е изпратил, е знаел това — каза Линг. — Сигурна съм.
	Страхът на Сера се засили. Тя се опита да го потисне.
	— Знаем кой ги е пратил. Има само един достатъчно силен маг, който би могъл да съживи толкова много трупове. Орфео е тук — каза тя. — Дошъл е за чудовището си.
	— Защо още не се е показал? — попита Линг.
	— Мисля, че всеки момент ще се покаже — рече Язид.
	Всички погледнаха накъдето сочеше — към едно възвишение. Една фигура, застанала до скална издатина, заплува надолу към тях.
	Когато се приближи обаче, всички видяха, че е тя, а не той.
	Русалката имаше руса коса и черно-бялата опашка на косатка. Беше облечена в прилепнала към тялото черна рокля, елек от китова кожа и перлена огърлица. В ножница на хълбока й висеше меч от коболдска стомана. Главата й бе високо вдигната, тя излъчваше увереност и сила.
	Когато русалката стигна откритото пространство между лагера и Карцерон, Сера премигна, неспособна да повярва на очите си. Страхът й се бе изпарил. По вените й се разля триумф.
	— Астрид е успяла! Взела е талисманите.
	Тя заплува към приятелката си, обхваната от радост, но след няколко метра рязко спря. Още една фигура се спускаше от скалата към дъното.
	Сера го позна. Веднъж бе дошъл за нея. В огледалото й. Беше се опитал да я убие. И той имаше руса коса, подстригана късо. Сега не носеше тъмни очила и тя виждаше очите му, черни и бездънни като бездната. Ходеше, вместо да плува, защото беше човек. Или поне някога е бил.
	Застана до Астрид. Двамата размениха усмивки.
	— Астрид — промълви Сера. — Астрид… не.
	Астрид не отговори. Хвърли студен поглед на Сера и после обърна очи към Карцерон. Шокът от истината разтърси Сера. Астрид я беше предала. Беше предала всички тях. Всичко, което бе казала при последната конвока, бе лъжа. Беше го казала само за да накара Черните перки да отидат в Южното море с талисманите. Астрид бе попитала Сера колко е голяма войската й и после бе предала информацията на Орфео. Ето защо неговата войска бе по-голяма.
	Сега Астрид принадлежеше на Орфео. И Сера знаеше защо. Защото той й бе дал нещо, което никой друг не би могъл да й даде: магията й и гордостта й.
	И сега тя щеше да се отплати на Орфео. Щеше да му даде талисманите, живота на приятелите си… и Абадон.



>	Шейсет и седем

	Орфео пристъпи към Сера. Поклони се.
	— Серафина, кралица на Миромара, най-сетне се срещаме лично. За мен е чест — каза той. — Смелостта и изобретателността ти и тази на приятелите ти е забележителна. Никой друг, дори самият аз, не успя да намери останалите пет талисмана.
	Сера не отвърна на поклона и на любезностите.
	— Не можеш да го направиш, Орфео — каза тя. — Не можеш да потопиш целия свят в страдания само защото ти си страдал.
	— Всъщност мога. Заклех се да върна съпругата си от подземния свят, дори да ми отнеме цяла вечност. И сега ще го направя.
	— Няма да се дадем без бой.
	Орфео се усмихна.
	— Очаквах да го кажеш. Доколкото те познавам, сигурно си подготвила някаква блестяща военна стратегия, точно като майка си. Логиката подсказва, че ти и войниците ти ще се издигнете във водата и ще нападнете отгоре, знаейки, че моите трупове не са толкова силни във водата, колкото твоите войници. Но това ще бъде грешка, защото те са силни — каза той и посочи нагоре.

	Сера вдигна очи. Водите над главата й гъмжаха от дракони. Носеха се заплашително над тях.
	— Устобръсначи — боязливо каза Нийла.
	— Точно така — каза Орфео и се обърна към нея. — Струва ми се, Ваша светлост, че познавате един от тях — самата кралица на драконите, Хагарла. Боя се, че ви има зъб. Така и не успя да ви прости за кражбата на лунния камък. Казах й, че ще бъде неин в мига, в който приключа с него. — Усмивката му се разшири. — И вие също. Но стига празни приказки. Искам талисманите.
	— Ще се наложи да ме убиеш, за да ги вземеш — каза Сера и вдигна арбалета си.
	Орфео кимна.
	— Както желаеш.


>	Шейсет и осем

	— Атака! — изрева Орфео.
	— Напред, храбри воини! — извика Сера.
	С бойни викове, ръмжене и писъци, армиите на живите и мъртвите се втурнаха една към друга, звъннаха мечове, удрящи щитове, водата се изпълни с копия и стрели, литнаха заклинания.
	Над тях, Хагарла и драконите й се гмурнаха с рев към бойното поле. Гърбатите китове се намесиха и ги спряха. Сера чу бойния вик на Кора. Видя как Лина и сомовете й се хвърлят в битката. Водорасловите тролове, пясъчните тролове и ледените тролове разтърсиха земята, докато тичаха към бойното поле, размахвайки сопите си.
	Сера стреля по Орфео, но той избегна удара. Бека и Язид се биеха с трупове. Линг запращаше водовъртежи към Астрид, която ги премяташе и ги връщаше обратно.
	Ава, стиснала кинжал, също се опитваше да се бие. Въртеше се насам и натам, насочваше острието към всеки звук, който чуеше.
	Ужасена от мисълта какво може да й се случи, Сера я хвана и я бутна зад една скала.
	— Алития, пази Ава! — извика тя. Паякът се приближи с тежки стъпки, приклекна над скалата и започна да размахва крака към всеки труп, който се доближеше.
	Сера се върна навреме, за да види как Орфео запраща особено остро стило към Нийла. Нийла го блокира с водна стена и после му върна удара с фрагор лукс. Той се сниши и заклинанието избухна в стената на Карцерон. После той запрати към нея облак тиня, за да я заслепи, но Нийла се преметна и го избегна. Последва подводен огън и още едно стило. Нийла приклякаше и се премяташе, парираше заклинанията му и хвърляше свои собствени към него, докато се опитваше да го доближи.
	Трябва да й помогна! — каза си Сера, обезумяла от тревога.
	Тя се опита да стигне до Нийла, но щом напреднеше дори малко в правилната посока, към нея се хвърляше гнилочник и я избутваше назад. Тя се биеше със създанията със заклинания и с меч, но щом отрежеше главата на някое със стило или го прережеше на две с меча си, друго заемаше мястото му. Бяха навсякъде.
	Сера видя с мъчителна яснота, че войската й търпи поражение след поражение, и то не само от гнилочниците. Сето и кланът му бяха впрегнали цялата си магия, за да удържат устобръсначите, но няколко дракона бяха успели да се проврат през блокадата и избиваха Черни перки. Сера чуваше предсмъртните им викове. Водата почервеня.
	Язид доплува до нея. Лицето му бе обляно в кръв, течаща от дълбока рана на челото. Линг и Бека идваха след него.
	— Избиват ни — каза Бека, задъхана. — Трябва да отстъпим.
	— Накъде? — извика Сера. Дъното около Карцерон бе обширна равнина.
	— Ще отстъпим на юг. Трябва да има място, където… — Думите й прекъсна такъв ужасяващ рев, че и двете запушиха уши.
	— Абадон! — извика Бека, изплашена. — Сигурно е излязъл!
	— Не! — отвърна Линг и посочи нагоре. — Вижте!
	Язид изви шия, за да погледне.
	— Не може да бъде — каза той. — Не вярвам на очите си.
	Високо над тях Гулдемар, вождът на меертойфелите, се носеше стремглаво надолу в бронзова колесница, теглена от шест морски коня. Конете препускаха със самоубийствена скорост, а Гулдемар размахваше камшика си над главите им. От морското дъно зад него като смъртоносна приливна вълна се надигаше оживял кошмар.
	— Gå! Förstör det onda! — кресна Гулдемар през рамо. Напред! Унищожи това зло!
	Сера познаваше кошмара. Тронът на Гулдемар бе създаден по негово подобие. Герой от легендите, митично същество, което меертойфелите можеха да повикат в момент на голяма опасност.
	Хафгуфа, кракенът.



>	Шейсет и девет

	С яростен писък Хафгуфа се вряза в армията на Орфео. Първо се нахвърли на устобръсначите — отхапваше им главите, отваряше дълбоки рани в плътта им с еднометровите си нокти, късаше крайници с люспестата си опашка. Водата се замъгли от кръв и късове плът. Телата потънаха на дъното.
	Само след няколко минути Хафгуфа се бе справила с повечето дракони. След това тя се зае с ходещите трупове. С опашката си създанието завихри водата в убийствени водовъртежи и ги запрати към гнилочниците, след което се загледа с присвити зелени очи как те ги разкъсаха. По дъното се затъркаляха черепи с тракащи челюсти. Костеливи ръце дращеха по скалите. Откъснати крака се заплетоха в гъсталаците водорасли, без да спират да ритат безцелно.
	Ако някой водовъртеж пропуснеше целта, Хафгуфа я разкъсваше със зъби. Докато сееше разруха сред армията на мъртъвците, оцелелите устобръсначи, водени от Хагарла, направиха един последен опит да обърнат нещата в своя полза. Хафгуфа ги видя. Изправи се в целия си ръст и се хвърли към драконите. Един веднага попадна в пастта й. Тя го разкъса и се метна след останалите.
	Сера, окървавена, останала без дъх, гледаше как Хагарла се смалява все повече и повече и как накрая изчезва в далечината. Тя потърси с поглед меертойфелския вожд, но той не се виждаше никъде.
	— Благодаря ти, Гулдемар — прошепна тя. — Където и да си.
	Драконите бяха унищожени. Гнилочниците бяха победени. В момента войската й доубиваше онези, които Хафгуфа бе пропуснала. Но Сера знаеше, че не драконите и гнилочниците са най-страшните й врагове.
	— Сера! — извика глас. — Добре ли си?
	Нийла. Насинена и изподрана, но жива. Линг бе с нея. Двете доплуваха до Сера и я прегърнаха.
	— Къде са другите? — попита Сера. Започна да вика приятелите си, обхваната от ужас за съдбата им.
	— Тук сме! — извика Бека. Плуваше насред празното пространство между лагера и Карцерон. Около врата й бе преметната ръката на Язид, който имаше дълбока рана на опашката.
	Сера и останалите заплуваха към тях. След миг към тях се присъединиха и Алития и Ава.
	— Слава на боговете, всички сте живи! — каза Ава.
	— Къде е Орфео? — предпазливо попита Сера и се огледа. — Къде е Астрид?
	— Ние… да не сме ги убили? — попита Бека.
	— Не — неспокойно каза Ава. — Усещам ги. И двамата. Вие виждате ли ги? Наблизо са… някъде…
	— Точно тук — каза Орфео.
	Сера се завъртя. Той стоеше пред Карцерон. Астрид се носеше до него. От двете им страни стояха няколко десетки гнилочници, оцелели след месомелачката.
	— Омръзнаха ми игричките — каза той. — Искам талисманите, Серафина.
	Сера беше изтощена, кървеше, но вдигна арбалета си.
	— Ела и си ги вземи — каза тя.
	Орфео презрително се засмя. Щракна с пръсти и двама гнилочници грубо бутнаха някого напред — една малка русалка.
	— Сера! — изплака през сълзи момичето.
	— Не! — изкрещя Сера, когато позна русалката. Беше Коко.
	Астрид хвана детето за косата. Извади кинжала си от ножницата. Коко изхлипа от ужас. После стисна очи.
	Картината накара Сера напълно да изгуби контрол. Как можеше Астрид да им причинява това? На всички тях, на Коко?
	— Коя си ти? — изкрещя тя. — Това е дете, Астрид, безпомощно дете! Струва ли гордостта ти един невинен живот?
	— Убий я — каза Орфео.
	Астрид вдигна ножа.
	— Спри! — изпищя Сера. — Не я наранявай!
	Победена, тя се обърна към Гарстиг.
	— Донеси ми кутията — каза тя съсипана.
	— Мъдро решение — заяви Орфео и се загледа след гоблина, който хукна към палатката на Серафина.
	Астрид свали ножа, но не пусна Коко. Малката русалка хлипаше сърцераздирателно.
	— Тя ме измами, Сера. Влезе в палатката ми и ми каза, че ти трябвам. Съжалявам! Толкова съжалявам!
	Сера усети как я изпълва убийствена ярост. Ръката й сама намери пътя към меча. Пръстите й се свиха около дръжката. Преди обаче да успее да я извади от ножницата, някой я стисна за рамото.
	— Недей — прошепна Ава.
	— Ще ги убия — обеща Сера. — Ще ги убия и двамата.
	— Млъкни, Сера — изсъска Ава и впи нокти в плътта на Сера.
	Сера се сепна. Ава никога не бе говорила така досега, нито на нея, нито на друг. Тя се обърна и я изгледа. Изражението на Ава бе напрегнато, тя цялата трепереше. Сера не успя да се чуди дълго защо Ава се държи толкова странно, защото Гарстиг се върна със заключената кутия. Той погледна Сера — очите му безмълвно питаха дали няма и друг начин.
	Сера поклати глава.
	— Дай му я — нареди тя.
	Орфео взе кутията. Отвори я, надникна вътре и вдигна очи към Сера.
	— Къде е синият диамант?
	— У теб е — каза Сера. — Махди го намери по заръка на Трахо, а Трахо го е дал на теб.
	— И двамата знаем, че това не е вярно — каза Орфео. — Астрид ми каза, че синият диамант, който е у мен, е фалшив. Инфантата беше скрила истинския на кораба, а после го е дала на теб. Дай ми го, ако обичаш, иначе малката русалка…
	Астрид отново вдигна ножа.
	Сера бръкна под яката на куртката си и разкопча верижката, която й бе дала инфантата. Доплува до Орфео и му подаде медальона. Обгърна я отчаяние. С диаманта изчезна последната й надежда, последната надежда на всички води по света.
	— Астрид, вземи я, ако обичаш — каза Орфео и й подаде кутията.
	Астрид прибра ножа си и пусна Коко. Сера посегна да дръпне момичето към себе си, но Коко не заплува към нея.
	Прекалено е изплашена, помисли си тя. — Парализирана е.
	Орфео отскубна диаманта от обкова. Сложи го в кутията, после извади рубина от джоба си и го сложи при останалите талисмани. Накрая свали и черната перла и погледна Астрид.
	— Виждаш ли го, дете мое? Усещаш ли го? — попита той.
	Астрид кимна, смаяна. От кутията се излъчваше сияние. Щом талисманите бяха заедно, мощта им нарастваше.
	Орфео отметна глава назад.
	— Чуй ме, Хорок, и вие, обитатели на Отвъдното! — извика той. — Идвам да си взема онова, което ми принадлежи!
	— Не можеш да го направиш, Орфео — каза Сера, решена на всичко, за да го спре. — Боговете няма да го допуснат.
	— Тогава ще унищожа боговете и света, който създадоха — каза той, вторачен в нея с празните си черни очи. — Аз ще управлявам новия свят. Свят, в който аз ще решавам кой ще живее и кой ще умре, свят, в който аз ще бъда бог!
	Сера скри лице в ръце. Знаеше, че предстои да стане свидетел на унищожението на всичко и всички, които обичаше. И нямаше как да го спре. Беше се опитала, беше се борила, беше рискувала всичко… и бе загубила.
	Орфео се обърна към Астрид.
	— Ела, дете мое. Заедно ще сложим талисманите в ключалката. Време е да освободим Абадон.
	— Астрид, недей. Не му позволявай да го направи — помоли я Сера и свали ръце от лицето си. Опита се да заплува към Астрид, да я спре, но Ава, която бе застанала до нея, отново й попречи.
	— Абадон! — извика Орфео. — Абадон, ела!
	От дълбините на Карцерон се чу ужасяващ писък. Призивът на Орфео бе събудил чудовището. Сега то вървеше към портата. Орфео и Астрид поеха напред, за да го посрещнат. С дръжката на кинжала, който бе извадил от колана си, Орфео счупи леда по ключалката и после, заедно с Астрид, един по един постави талисманите по местата им.
	Последва метално стържене, докато резетата се завъртаха, и после отекна силен звън, когато щракнаха и портата се отвори.
	— Абадон! Ела при мен! — ревна Орфео.
	Чудовището отговори с още един писък. Сера го чуваше как стъпва тежко през Карцерон, как се приближава към тях.
	Черните перки около нея, и хора, и гоблини, се отдръпнаха от затвора. Някои крещяха. Други побягнаха към палатките си или се скриха зад скалите, осеяли равнината.
	Стъпките на Абадон прозвучаха по-близо и Орфео избухна в жесток, радостен смях. Извади черната перла от ключалката и я наниза обратно на кожената връв. Завърза връвта около шията си, после извади и останалите талисмани и ги върна в кутията.
	Астрид внимателно затвори капака. Кутията щракна и се заключи. Тя се усмихна ослепително на Орфео…
	… и подхвърли кутията към Коко.


>	Седемдесет

	— Плувай, Коко! Плувай! — извика Астрид, щом малката русалка хвана кутията.
	Коко се превърна в неясно петно. Стрелна се напред като риба-меч над главите на гнилочниците.
	На Сера й отне няколко секунди да осмисли случилото се.
	— Ава, Астрид не ни е предала! — възкликна тя. — Само се е преструвала! И Коко!
	Ава кимна. Цялата грееше. Пусна ръката на Сера.
	— Знаех, че е на наша страна — каза тя. — Усещах го. Виждах я, виждах доброто в нея.
	Шокиран, Орфео обърна празните си очи към Астрид.
	— Какво направи? — попита той заплашително.
	— Всичко свърши, Орфео — каза Астрид. — Не съм на твоя страна. Никога не съм била. Преструвах се, за да докарам теб и перлата ти тук, за да можем с приятелите ми да отворим Карцерон и да унищожим Абадон.
	— Но ние сме една кръв, Астрид — каза Орфео, клатещ невярващо глава. — Твоята кръв е и моя. Твоята магия е и моя.
	— Така е — съгласи се Астрид. — Но сърцето ми е само мое.
	Докато говореше, тя извади меча си от ножницата.
	— Глупачка такава! — кресна Орфео, почервенял от ярост. — Можеше да имаш власт, уважение, гордост — всичко, което някога си искала.
	— Аз вече имам всичко — каза Астрид. — Имам обичта на приятелите си.
	Орфео се обърна към Карцерон. Хвана решетката на портата и я разтърси.
	— Абадон, говори господарят ти! Ела при мен сега!
	Чу се още един писък, още по-близо до портата.
	Астрид вдигна меча си. Мускулите на ръката й се издуха.
	— Отстъпи от портата, Орфео — каза тя. — Искаш да унищожиш света? Първо ще трябва да унищожиш мен.
	Сера застана до нея. После Бека. Ава. Линг. Нийла.
	— Не, Орфео — каза Сера. — Ако искаш да унищожиш света, първо ще трябва да унищожиш всички нас.


>	Седемдесет и едно

	С боен вик Астрид се хвърли към него, вдигнала меч.
	Орфео веднага издигна водна стена пред себе си и отби удара. Мечът й се удари в решетката на портата със силен звън.
	— Алития! — извика Сера и се стрелна към Орфео.
	Паякът обаче знаеше какво да прави. Допълзя до Ава и приклекна над нея, за да я пази.
	Нийла, Бека и Линг бяха зад Сера с извадени оръжия, но преди да успеят да се приближат до Орфео, той разшири водната стена и я превърна в купол, обграждащ двама им с Астрид.
	— Извинете — каза той и намигна. — Семейни работи.
	— Не! Орфео, пусни я! — извика Сера. Пусна арбалета си на земята и заудря с юмруци по водната стена.
	— Трябва да й помогнем! — викна Бека. Удари с рамо стената. Нийла запрати фраг. Но усилията им оставаха безрезултатни. Водата бе твърда като скала.
	Четирите русалки можеха само да гледат безпомощно как Орфео напада Астрид. Първо хвърли към нея водовъртеж. Завихрената вода се уви около меча и го издърпа от ръката й. Оръжието падна на земята пред краката на Орфео и вдигна облак тиня.
	Без да губи време, Астрид вдигна глава и запя стило. После запрати бодливата водна бомба към главата на Орфео.
	Той отби удара с ръка. Бомбата избухна до стената на купола, а той хвърли нов водовъртеж. Астрид се опита да го избегне, но заклинанието я подхвана и я просна на земята, изкарвайки й въздуха.
	Тя лежеше и се опитваше да вдиша.
	— Ще я убие — каза Сера.
	— Ставай! Ставай, Астрид! — извика Линг.
	Бека пееше заклинание след заклинание в опит да пробие водната стена. Линг се опитваше да й помогне, но нищо не ставаше.
	В този момент водата процепи оглушителен рев. Дойде от Карцерон.
	— О, богове — промълви Сера. — Абадон. Орфео отключи портата. Той ще излезе! Трябва ни подводен огън, веднага!
	— Аз ще го направя! — каза Бека. Тя се стрелна към затвора.
	— Линг, Нийла, стойте тук! Продължавайте с опитите! — каза Сера. После си вдигна арбалета и заплува след Бека.
	— Бързо, Бека — подкани я тя. — Бързо.
	Бека беше най-добра от шестте в правенето на подводен огън. След няколко секунди вече напяваше заклинанието. Само че запалването на подводен огън беше едно от най-трудните заклинания.
	Докато Бека напяваше, през решетката се мярнаха два закривени черни рога. Под тях имаше безоко лице с уста без устни.
	Абадон бе точно толкова ужасяващ, колкото го помнеше Сера. Наложи се да призове цялата си смелост, за да остане на мястото си, да зареди арбалета и да се прицели.
	— Kýrios! — виеше чудовището. — Zhŭ! Dominus!
	Сера знаеше, че това са все думи за „господар“. Абадон викаше Орфео.
	— Бека, пази се! — извика Сера.
	Една ръка, черна и мускулеста, изпъстрена с червени жилки, се стрелна през решетката. Разтвори се длан. В центъра й имаше око без клепачи. Още няколко ръце стиснаха решетката. Чудовището започна да дърпа. Портите се отвориха още по-широко.
	Сера стреля. Стрелата се заби в една от ръцете. Абадон изръмжа, но продължи да дърпа решетката. Ледът се пропука. Древните порти заскърцаха и се завъртяха.
	— Бека! — изкрещя Сера.
	Последва едно силно Пуф! и от земята се издигнаха пламъците на синия подводен огън. Извисиха се до горния край на портата.
	Чудовището изпищя. Отдръпна се, залитайки от портата, обратно към затвора.
	— Стой тук, Бека! Поддържай огъня!
	Бека кимна бързо, без да спира да напява. Сера заплува обратно към останалите и дойде тъкмо навреме, за да види как Орфео обикаля около Астрид.
	— Наистина ли мислеше, че можеш да ме победиш? Мен? — попита той.
	— Все още го мисля — отвърна Астрид.
	Лицето на Орфео се сгърчи от ярост. Той запрати към Астрид фрагор лукс. Тя го видя и се метна настрани. Стилото също пропусна целта, но успя да издълбае дълбока рана в рамото й.
	— Дадох ти всичко. Всичко! — изръмжа той. — Така ли ми се отплащаш?
	— Не бих нарекла две рокли всичко — проточи Астрид.
	Орфео метна още един водовъртеж. Този се уви около опашката на Астрид и жестоко я стисна. Тя изви гръбнак от болка и изпищя.
	— Спри! — изкрещя Сера и удари с ръце по водната стена. — В името на боговете, спри!
	Нийла плачеше. Линг пееше заклинания, решена да пробие стената.
	Астрид, все още на земята, се опита да отпълзи от мъчителя си. Издърпваше се през пясъка с ръце, влачеше изтерзаната си опашка. От раната в рамото й шуртеше кръв. Бавно и мъчително Астрид се придвижваше към далечния край на купола, където Орфео бе стоял допреди няколко секунди.
	Нямаше как да му избяга. Той се появи зад гърба й, хвана я за косата и я дръпна.
	— Сбогом, малка глупачке — изсъска той. — Няма да те убия бързо. Нито пък леко.
	После я пусна и започна да пее заклинание.
	— Не… о, богове, не! — простена Сера и се свлече по водната стена. Понечи да извърне лице, не можеше да понесе гледката.
	Главата на Астрид висеше безволно. Тялото й бе неподвижно, опашката също.
	Но ръцете й бясно ровеха из тинята.
	Онова, което се случи в следващия момент, стана толкова бързо, че Сера спря да диша.
	С пронизителен вик Астрид се хвърли напред с меч в ръка. Извивайки силното си тяло, тя замахна с меча.
	Очите на Орфео се разшириха. Беше шокиран.
	— Неееееее! — извика той и се опита да избегне удара.
	Само че беше твърде късно.
	Острието на Астрид се заби в шията му и я преряза.
	Главата му падна на дъното. Тялото му се огъна и се свлече до нея. Издигна се струя тъмночервена кръв.
	Астрид го беше изиграла. Наистина беше пострадала, но не толкова тежко, колкото изглеждаше. Беше го подмамила, беше го разгневила до такава степен, че да забрави за меча й, погребан под наноса на дъното. Беше го оставила да я размята из цялото пространство под купола, докато не се добра до меча.
	Сега Астрид захвърли меча. Строполи се на земята до тялото на Орфео и нададе стон, извиращ от дълбините на душата й.


>	Седемдесет и две

	Сера, все още замаяна от шока, огледа пораженията от битката — безглавото тяло на Орфео. Астрид, свита на земята, обляна в сълзи. Язид, с тежко кървяща опашка. Ава, изпълзяваща изпод Алития. Черни перки, някои от тях тежко ранени, други мъртви. Остатъците от хиляди гнилочници. Войниците й се нуждаеха от помощ, а тя не знаеше откъде да започне.
	— Трябва да се погрижим за ранените, Сера — каза Линг. — Те са най-важни.
	— И Абадон — добави Нийла.
	Сера кимна, благодарна, че е заобиколена от толкова разумни приятелки. Замайването й премина. Тя бе готова за действие.
	Някои от командирите гоблини се навъртаха наоколо.
	— Гарстиг, Мулмиг, Рьок — каза тя. — Намерете колкото може повече здрави войници и им кажете да занесат ранените в лазарета.
	Тримата гоблина веднага тръгнаха, а Сера обърна поглед към Карцерон. Бека още беше там и напяваше заклинанието, но около портата бе тихо. Нямаше и следа от Абадон.
	Ава доплува до нея и Сера се обърна.
	— Къде е? — попита тя.
	— В дълбините на затвора — отвърна Ава. — Знае, че Орфео е мъртъв. Крие се от нас.
	— Орфео не е мъртъв — каза Астрид и бавно се надигна от земята. — Аз унищожих тялото, което ползваше, това е. Той още е тук и още е опасен.
	Тя запали подводен огън, висок и горещ, в кръг около останките му.
	— Душата му е жива. Ей там — каза тя и посочи черната перла, покрита с кръв, висяща от онова, което бе останало от шията му. — Никой не бива да я пипа. Той знае как да се вселява в различни тела. Така е оцелял четири хиляди години.
	— Трябва да изхвърлим и тялото, и перлата в магмения извор — каза Ава и потрепери.
	— Лавата ще унищожи само тялото — възрази Астрид. — Перлата е неунищожима. Огънят ще държи всички надалеч, докато не измислим какво да правим с нея.
	Сера нежно докосна Астрид по гърба. Астрид се обърна и двете русалки се прегърнаха силно.
	— Съжалявам — прошепна Сера.
	Астрид кимна. Бореше се със сълзите.
	— Нямаше друг начин да го спрем.
	— Въпреки това той значеше нещо за теб.
	— Да. Той ми върна магията. Никога няма да го забравя. И него няма да забравя.
	Когато овладя емоциите си, Астрид пусна Сера и прегърна и останалите.
	— Бива те за актриса, русалке — възхити се Нийла. — Аз определено ти повярвах.
	— И аз — призна Сера. — А трябваше да знам, че никога няма да минеш на страната на Орфео. Не трябваше да се съмнявам в теб.
	Астрид поклати глава.
	— Важно беше да се съмняваш в мен — каза тя. — Цялото представление трябваше да е убедително. Ако Орфео се усъмнеше, че съм на негова страна, никога нямаше да се добера до талисманите.
	— Усетих ти намеренията, mina — рече Ава. — Видях сърцето ти. Блестеше като слънце. Почувствах смелостта ти. И тази на Коко.
	— Исках да те спра — каза Сера. — Ава не ми позволи. Ако не ме беше удържала, щях да проваля всичко.
	Ава се усмихна гордо.
	— И Коко ли беше в играта? — попита Бека. Беше дошла при тях. Огънят продължаваше да гори.
	— Да — отвърна Астрид. — Орфео принуждава хората да правят каквото той поиска чрез заплахи да нарани близките им. Когато започна битката, аз му казах, че има едно дете, което всички вие много обичате и че сигурно е в лагера. Орфео ми поръча да я намеря. Намерих я. Коко ме познава и веднага щом й разказах за плана си, тя се съгласи да участва. Завързах я и я доведох тук. Орфео не заподозря нищо. Тя е много смела.
	— Къде е сега? — попита Нийла.
	— Крие се в една пещера на изток от лагера. Тя ми показа пещерата и аз й казах да се скрие там с талисманите и да не излиза, докато не отида да я взема. След като убием и Орфео, и Абадон.
	— Единият е готов, остава другият — отбеляза Нийла.
	Шестте русалки обърнаха погледи към Карцерон. Пламъците на огъня, запален от Бека, бяха намалели. Скоро щеше да угасне. Портата стоеше открехната. Замълчаха.
	Сера бе тази, която наруши мълчанието.
	— Това е, русалки. Ето за това ни призова Вража. Затова търсихме талисманите. Затова дойдохме тук.
	— Ще се справим ли? — попита Нийла.
	— А имаме ли избор? — отвърна Линг.
	— Ще се справим — решително каза Сера. — Заедно.
	Тя се обърна към Ава.
	— Ти си мислеше, че боговете са те забравили, Ава, но не е така. Сега знаеш отговора на въпроса, който те измъчва цял живот. Винаги си го знаела. Боговете не са ти отнели зрението само за да оцелееш след срещата с Оква Нахоло. Отнели са ти го, за да можеш да развиеш другото си зрение — онова, което ти позволява да виждаш дълбоко в душите на хората. Ако не беше видяла душата на Астрид, кой знае какво щеше да се случи. Когато влезем в Карцерон, насочи това зрение към чудовището, дъще на Никс, и ни кажи какво виждаш.
	Ава кимна. На устните й изплува решителна усмивка.
	Сера се обърна към Линг.
	— Линг, Абадон със сигурност е най-шумното чудовище, създавано някога. Той вие, крещи и пръска ярост. Трябва да има причина за тази ярост и мисля, че тя се крие не в думите на чудовището, а в тишината между тях. Ти си успявала да пробиеш и други непробиваеми тишини, дъще на Сикоракс, и ще пробиеш и тази. Знам, че ще успееш.
	— Бека — продължи Сера и сложи ръце на раменете на приятелката си. — Ти си най-практичната сред нас, имаш най-доброто стратегическо мислене. Благодарение на теб имаме подходящи оръжия, заредени с правилните муниции, имаме топли дрехи и достатъчно палатки. Ако има някой, способен да предугади следващия ход на чудовището, това си ти. Дъще на Пира, помогни ни да си проправим път в Карцерон.
	Сера застана пред Нийла и взе ръцете й в своите. Биолуминесцентната кожа на Нийла грееше в небесносиньо.
	— Нашата ярка звезда. Нашата луна и нашето слънце — каза тя на най-добрата си приятелка. — Ти ме убеди да продължа, когато бях загубила всичко. Сега помагаш на всички ни да не се отказваме. Повдигаш духа ни и засилваш надеждите ни. Сега трябва да влезем в сърцето на мрака. Дъще на Нави, освети пътя ни. Моля те.
	Остана само Астрид. Сера я погледна в очите и известно време не продума. Когато най-сетне заговори, гласът й трепереше от вълнение.
	— Ти беше мой враг, когато се срещнахме за първи път в пещерите на йелите. Сега си моя приятелка. И двете се страхувахме — една от друга, от самите себе си. Сега се научихме как да направим страха наш съюзник, да се вслушваме в него. Сега слушам, Астрид, и страхът ми казва, че най-великият маг, живял някога, създал Абадон, който е толкова силен, че една от нас или всички ние може би ще оставим костите си в Карцерон. Но той ми казва и че с нас е дъщерята на Орфео. Ако има някой, способен да разбере творението му, това си ти. И щом можеш да го разбереш, значи можеш да го победиш.
	Сера протегна ръце. Останалите последваха примера й. Когато всички ръце се хванаха и кръгът се затвори, Сера го усети — прилив на сила, мощен, неудържим като приливна вълна. Тя погледна приятелките си, тези смели, упорити, изпълнени с надежда русалки. Помисли си за Махди и Дезидерио, които бяха останали у дома, и сърцето й се изпълни с любов.
	Сера погледна всяка от останалите русалки. После си пое дълбоко дъх и каза:
	— Време е.
	Шестте се пуснаха и заплуваха към портата.
	Язид ги чакаше там с превързана опашка. Стиг и Рьок бяха до него.
	— Нека дойдем с вас — каза той.
	Сера поклати глава.
	— Не, Яз. Това започна с нас. С нас и ще свърши.
	Тя пое дълбоко дъх, готова за най-голямата битка в живота си, и вплува в затвора.


>	Седемдесет и три

	Пасаж бодлоперки — безлюспести, сребристи, подмина шестте русалки, докато плуваха по открития коридор отвъд високата външна стена на затвора.
	— Този коридор се е наричал Пистата на смъртта — каза Сера и посочи с ръка. — Според раковините, които слушах за Атлантида, по стените патрулирали стражи с арбалети. Ако някой затворник успеел да избяга от килията си, трябвало да успее и да премине по Пистата на смъртта. Само че никой никога не успял.
	— Чудя се дали ние ще успеем да минем Пистата на смъртта — рече Астрид.
	— Блоковете с килиите са зад това — каза Сера и посочи вътрешната стена. — Построени са като лабиринт, за да затрудняват бегълците. Стражите всеки ден размествали посоките на коридорите и стълбищата със система от лостове.
	— Абадон може да е къде ли не — забеляза Бека.
	— В центъра на комплекса има двор, където затворниците се занимавали с физически упражнения. Дворът има куполообразен таван от плочи дебело стъкло, свързани с метални рамки. Ако аз бях разгневен, кръвожаден луд, щях да се опитам да ни подмамя натам — каза Сера.
	— Защо? — попита Ава.
	— Там по-лесно ще ни убие. По-просторно е — отвърна Бека.
	Сера кимна.
	— Е, значи плуваме натам — каза Нийла с въздишка. — Защо да спираме да се движим към смъртта точно сега?
	— Някой има ли представа как ще влезем? — попита Линг.
	— Входът е там — посочи Сера една сводеста врата. — После ще трябва да измислим как да стигнем до двора.
	Шестте приятелки изпяха илюминати, докато плуваха през вратата. Бека хвана Ава под ръка.
	— Ако ще побеждаваме Абадон, трябва да открием слабото му място — каза Сера, която ги водеше по тъмен тесен коридор. — Астрид, Орфео споменавал ли ти е нещо за Абадон, докато беше при него?
	— Като например как се убива ли? — попита иронично Астрид. — Не. Караше ме да се упражнявам в заклинания почти през цялото време.
	— Докато бях в плен на Лучия… — започна Сера.
	— Чакай… какво? — не повярва на ушите си Астрид.
	— После ще ти разкажа, но прекарах известно време в леговището на Алития…
	— Страховитият бронзов паяк на Миромара? — попита Астрид. — Онзи същият, който видях да дрънчи из лагера?
	— Същият, да — каза Сера. — Той ми каза, че Абадон е сътворен от безсмъртни души.
	— Безсмъртни души. Тоест, не може да умре. Изобщо. Което значи, че няма слабо място — каза Астрид. После въздъхна. — Дали имам време да си променя решението?
	— Абадон е толкова силен. Само да знаехме откъде черпи тази сила, може би щяхме да успеем да я блокираме — размишляваше Бека.
	Русалките се умълчаха, когато пред тях се появиха килиите. Вратите бяха от железни решетки, вбити дълбоко в каменните стени. Заключваха се с големи катинари. Илюминатите не смогваха да разпръснат напълно мрака.
	— Може би душите дават сили на Абадон — предположи Ава, връщайки ги към разговора.
	— И някой талисман — додаде Линг.
	— Но той няма талисман. Те са само шест — възрази Нийла. — Черната перла е още при Орфео, а останалите са при Коко.
	— Не, имаше още един — напомни им Линг. — Орфео е имал друг талисман преди черната перла.
	— Изумрудът! — възкликна Бека.
	— Точно така — каза Линг. — Когато със Сера бяхме в Атлантида, говорихме с една витрина. Тя ни каза, че Орфео унищожил първия си талисман — изумруд, който му бил дал Евексион, богът на лечителите. Той го стрил и го слагал във виното на хората, които принасял в жертва на Морса, за да ги направи здрави и силни.
	— Но всъщност не го е унищожил. Не е възможно — каза Бека. — Талисманите са дарове от боговете и не могат да бъдат унищожени. Просто е променил формата му.
	— Значи Абадон е не само безсмъртен, но и го захранва талисман? — невярващо каза Астрид. — Свършено е с нас, русалки.
	Тя беше отплувала напред и сега плуваше заднешком, докато говореше. Изведнъж от вратата на килия се стрелнаха две ръце и я сграбчиха за шията.
	Очите на Астрид се разшириха от ужас, тя неволно издаде задавено възклицание. Ледените пръсти сякаш се бяха впили в сърцето й.
	— Ей, пусни я! — извика Нийла.
	Тя се втурна към Астрид и отлепи пръстите от шията й. Когато се дръпна по-далече от вратата, Астрид видя едно лице, притиснато към решетките, оградено от сплъстена коса, покрито с лед. Тъмните очи горяха злобно. Разтегнатите в жестока усмивка устни разкриваха два реда гнили зъби.
	— Какво е това? — изхриптя тя, потърквайки шията си.
	— Призрак — отвърна Сера. — Карцерон бил действащ затвор до унищожението на Атлантида. Със сигурност е имало затворници в килиите, когато Мероу и другите вкарали вътре Абадон.
	— Значи те… те… — Ава не можа да довърши.
	— Давили се — довърши вместо нея Сера. — Когато Атлантида потънала.
	— Олеле. Става все по-хубаво — отбеляза Астрид.
	Пред вратите изплуваха още лица. Астрид извади меча си.
	Един призрак го зърна и се изкиска.
	— Какво ще направиш, русалке? Ще ме убиеш ли?
	— Стойте далече от килиите — нареди Сера на приятелките си. — Плувайте в средата на коридора. Бека, дръж Ава здраво.
	Русалките плуваха покрай килиите, а призраците в тях им подвикваха, опитваха се да ги подмамят по-близо, обещаваха им, че скоро и те ще се превърнат в призраци. Астрид погледна напред и видя, че коридорът свършва с разклонения вляво и вдясно. Стана й по-леко, когато стигнаха края му.
	— Накъде, Сера? — попита тя.
	— Наляво, струва ми се.
	— Хм, не. Няма да стане — каза Астрид и посочи към левия коридор.
	Там стояха трима призраци, мъже. Бяха голи до кръста, с къси ленени препаски, прихванати с кожени колани. Имаха бронзови гривни по ръцете и враждебно изражение.
	— Стражи — каза Сера. — Насам — посочи тя. Заплува надясно, но в следващия миг спря рязко. И този коридор беше блокиран от стражи.
	Докато Астрид се чудеше какво да направят, и двете групи стражи тръгнаха към русалките, принуждавайки ги да се върнат в края на централния коридор.
	— Ще трябва да се върнем по пътя, по който дойдохме — каза тя.
	Само че преди да поемат обратно, стражите отляво хванаха един огромен железен лост, стърчащ от стената. И тримата го натиснаха с всички сили.
	Последва дълбоко стържене, после звук от триене на камък в камък. Целият затвор се разтресе. В пода се появиха пукнатини, а коридорът, в който стояха русалките, плавно се надигна, принуждавайки ги да плуват нагоре. Стражите изчезнаха. С ехтящо изщракване коридорът зае новата си позиция и вместо да се взират в каменна стена, шестте русалки сега се взираха в дълбините на нов коридор.
	— Какво стана? — попита Ава.
	— Стражите преместиха коридора. Карат ни да навлезем по-навътре в лабиринта — обясни Сера.
	Астрид проточи шия в опит да види по-надалеч в мътната вода. И тук имаше килии с призраци в тях, но не се виждаха стражи.
	— Трябва да внимаваме — каза Бека. — Ава, ти плуваш в средата. Всички останали да оформят кръг около нея.
	Групичката пое по новия коридор, после мина през още два, преди отново да им се изпречат стражите. Както и предишния път, стражите дръпнаха лост, но този път коридорът се спусна надолу.
	— Водят ни някъде — каза Сера. — Към двора.
	— Бека беше права — каза Линг. — Абадон иска да ни заведе до открито пространство. За да му е по-лесно да ни избие.
	— А ние все още не знаем как да убием него — натърти Сера.
	— Няма да е зле да измислим нещо по-бързичко — отбеляза Нийла. Посочи напред с меча си. Пред тях зееше широка врата. От нея се изливаше светлина. — Ето го двора.


>	Седемдесет и четири

	Шестте русалки доплуваха до вратата предпазливо с вдигнати оръжия. Когато стигнаха, всички, освен Ава се огледаха, измериха високите стени, останките на фонтан, хълмовете от лед, но не видяха нищо подозрително.
	— Трябва да е тук — прошепна Сера. — Нали доведе нас тук.
	Тогава го чуха: кратък, рязък звук като изстрел. Прозвуча така, сякаш някъде се счупи парче лед. Или стъкло.
	Астрид погледна нагоре.
	— Велика Нерия — прошепна тя. Останалите също вдигнаха погледи.
	Абадон висеше от стъкления таван, хванал се за него с две от ръцете си. Другите бяха протегнати във водата, а очите на дланите им се взираха в русалките. Безоката глава бе проточила шия надолу и душеше водата. Тялото му, с цвета на сянка, обгърната в червено сияние, бе напрегнато и готово да скочи.
	— И се предполага аз да знам как да се справим с това нещо? — попита Астрид. — Значи сме обречени. Защото нямам никаква представа.
	— Ще се справим, русалки. Не губете кураж — смело каза Нийла, която грееше в яркосиньо. — Ще му видим сметката.
	— Ава, усещаш ли нещо? — попита Сера.
	— Опитвам се — каза Ава, — но той ме блокира.
	— Бекс…
	Бека беше на мах пред нея.
	— Сера, ти заставаш пред него заедно с мен — нареди тя. — Астрид, ти поемаш тила. Линг, вие с Нийла минавате отстрани. Ава, стой тук до вратата и не се разсейвай. Трябва да видим какво става в душата му.
	В същия момент Абадон скочи. Беше толкова бърз, че русалките нямаха време да реагират. Острите му нокти удариха Линг и я завъртяха. Тя се блъсна в стената и падна на земята с дълбока рана отдясно на тялото. Шурна кръв и през плътта се мерна белотата на ребрата й.
	Ето как ще си отидем всички, светкавично, с много кръв, помисли си Сера мрачно. — Освен ако Ава не успее да надзърне в него. А Астрид да използва видяното, за да го убие.
	— Ей! Ей, тинеядецо! Насам — извика Астрид в опит да отвлече вниманието на чудовището от Линг.
	Тя заплува към Абадон и го убоде с меча си. Създанието се завъртя мигновено и Астрид се размина на косъм с ноктите му, но отвличането на вниманието свърши работа и Сера успя да хване Линг и да я скрие под надвиснала козирка от лед.
	Сера си свали палтото.
	— Притисни го към раната — каза тя и се върна да помага на останалите.
	Всички заеха позициите, които им бе отредила Бека, и започнаха да тормозят чудовището със заклинания.
	Нийла му метна фраг. Той удари Абадон в гърба, но само го разядоса още повече.
	Бека се опита да го огради с подводен огън, но той избегна пламъците и я запрати в един леден хълм. Докато тя се надигаше, Астрид хвърли към Абадон стило.
	Заклинанието попадна в целта, откъсвайки парче плът от рамото на създанието. То зарева и се хвърли към нея. Тя се защити с меча си и поряза една от ръцете му. Чудовището почти успя да я хване с останалите си ръце, но Сера вдигна водна стена и го спря.
	Русалките не спираха, бореха се с Абадон с всичко, за което се сетеха, но успяха да му нанесат само повърхностни рани.
	Астрид, за пореден път избегнала ръцете на Абадон, доплува до Сера.
	— Наритва ни перките! — извика тя.
	— Ще ни изтощи и после ще ни смаже! И ще излезе оттук! Ами ако мине през огъня, който запали около Орфео, и му вземе перлата? Ами ако Орфео вмести душата си в Абадон? — каза Сера.
	Преди Астрид да успее да отговори, чудовището се хвърли към тях и ги принуди да заплуват в различни посоки.
	Хайде! Измисли нещо! — развика се Астрид на себе си, ужасена от възможността Абадон да избяга.
	Тя беше наследницата на Орфео. Тя беше онази, която живя с него и която знаеше как мисли той. Но колкото и да се стараеше, не можеше да измисли начин да убие чудовището на Орфео.
	Абадон отново се хвърли към нея и я принуди да плува към вратата, където стоеше Ава. Астрид се скри до Ава за момент, колкото да си поеме дъх.
	— Добре ли си, Ава? — попита тя и се обърна да я погледне.
	Очите на Ава бяха пълни с едри, сребристи сълзи.
	— Какво има? — разтревожи се Астрид. — Ранена ли си?
	Ава поклати глава.
	— Виждам ги — каза тя задавено. — Виждам душите. Толкова са много, Астрид, и всички страдат ужасно. Искат да се освободят. От четири хиляди години искат да се освободят.
	Докато Ава говореше, Абадон приклещи Бека пред един леден хълм.
	— Няма да стане! — кресна Астрид и се стрелна натам.
	Замахна с меча си с всичка сила и го стовари върху крака на чудовището. Острието се вряза дълбоко в плътта му. Абадон изрева, завъртя се и се метна към нея. Астрид подскочи нагоре, преметна се над главата на чудовището и се приземи близо до козирката, под която се криеше Линг. Абадон отново се метна към нея. Астрид се изстреля от мястото си. Ръцете на чудовището останаха празни.
	Астрид се подпря на ледения хълм, задъхана. Погледна Линг. Очите й бяха затворени. Беше много бледа. Кръвта от раната й се просмукваше през импровизираната превръзка.
	— Линг? Линг, добре ли си? Линг! — извика тя.
	Линг отвори очи.
	— Астрид, ако… ако не оживея, изпей ми погребалните песни — изхриптя тя.
	— Не — отказа Астрид, обхваната от паника. — Ще се оправиш, Линг.
	— Астрид, моля те…
	— Не! — викна Астрид. Гневът бе изместил страха от душата й. Толкова много хора бяха загинали заради Орфео и лудостта му. Тя не искаше да изгуби още някого. — Няма да ти изпея погребалните песни, Линг! Никой няма да пее ничии погребални песни. Ще се оправиш. Кълна се в боговете, че…
	Гласът й заглъхна. Изпита усещане сякаш току-що над главата й бе минало окото на урагана.
	— Погребални песни — прошепна тя. — О, богове. Погребални песни.
	Как се убива безсмъртна душа? — бе попитала Сера.
	— Не се убива — прошепна Астрид. — Освобождава се. Точно както Орфео се надяваше да освободи Алма.
	— Астрид, какви ги говориш? — попита Линг.
	— Погребални песни. Така ще се справим. Линг, ти си гений!
	— Вярно е, но какво общо имат песните…
	Астрид прибра меча си в ножницата. Изплува изпод козирката.
	— Абадон! — извика. — Ей, чудовище!
	— Астрид, какво правиш? — извика Линг.
	— Не знам! — викна в отговор Астрид. — Никога досега не съм го правила!
	Как се пее погребална песен? — запита се тя отчаяно.
	Тя си спомни Залата на старейшините в Цитаделата, когато двамата с Дезидерио се опитваха да избягат от Рилка. Тогава бе чула погребалната песен за баща си. Заклинанието бе с прекрасна стара ондалинианска мелодия. Сега щеше да вземе нея, да добави собствен текст и да се надява, че магията й е достатъчно силна.
	— Абадон! — извика тя и заплува към чудовището. — Абадон, чуй ме!
	— Астрид, не! — извика Сера.
	Тя заплува към нея, но Нийла я спря.
	— Чакай, Сера! — каза тя. — Слушай!
	Всички се заслушаха, когато гласът на Астрид, силен и изразителен, се издигна във водата. Беше изпяла няколко бързи заклинания, докато се биеше с Орфео, но сега за пръв път я чуваха да пее истински.
	Абадон тъкмо бе нападнал Бека, но когато гласът на Астрид се засили, чудовището спря и бавно се обърна към нея. Изглеждаше омагьосано от песента и от красотата на главата й. Ръцете му се протегнаха към Астрид. Една по една, дланите се разтвориха. Очите се взряха в русалката, без да мигат.
	— О, богове, не. Ще я разкъса на две — каза Бека.
	Сякаш чул думите на Бека, Абадон се хвърли към Астрид с рев.
	— Не! — изпищя Нийла.
	Ръцете на Астрид бяха свити в юмруци, но тя не трепна. Чудовището спря на няколко метра от нея, гръдният му кош се издигаше и спускаше тежко. Отметна глава назад и изрева толкова силно, че русалките притиснаха ръце към ушите си. Целият затвор се разтресе. Част от стената зад гърба на Сера се напука и се срути.
	— Погребални песни — развълнувано каза Сера. — Пее на душите, за да ги върне в морето.
P>
	На живота приливът е само спомен далечен
	за всеки, когото Орфео е пожертвал със песен.
	Но няма за тях ни покой, ни упокоение,
	няма церемонии, гроб или погребение.
	Без място за отмора в безкрайното море,
	скръбта, гневът им нивга не ще спре.
	В безкрайно страдание, без последен дом
	затворени са те във Абадон.
	Хорок, ела и вземи тез души,
	дом последен им дари.
P$
	Астрид продължи да пее. Чудовището се хвана за главата, после падна на колене. В едната страна на тялото му се появи тънка цепнатина. От нея блесна светлина, бяла, ослепителна. Водата в двора започна да се върти.
	— Ава, какво виждаш? — извика Сера.
	— Души! Хиляди души! — викна в отговор Ава. — Искат да излязат!
	Абадон отново изрева. Звучеше така, сякаш го изтезаваха.
	— Действа, Астрид! — извика Нийла. — Продължавай! Абадон се разпадаше. Още и още души си проправяха път навън. Светлината им заливаше двора. Енергията им беше страховита.
	Те ще сринат Карцерон, помисли си Астрид. — И ще погребат всички, които се намират в него.
	Още едно парче стена се срути. Сера хвана Ава и Нийла и заплува с тях към центъра на двора. Бека повдигна Линг, която още лежеше под козирката, и отиде при тях. След няколко секунди козирката се отчупи от ледения си хълм и падна на земята.
	— Няма къде да отидат! — извика Нийла. — Искат да отидат в подземния свят, но не могат!
	— Трябват им перли! — кресна Ава.
	— Астрид! — извика Нийла. — Използвай…
	Думите й прекъсна трясъкът от отчупило се парче стъкло от тавана, което пропусна Астрид на косъм.
	— ПЕРЛИТЕ! — изкрещя Нийла, докато водата се избистряше, и започна да сочи като побесняла към шията си.
	Астрид не разбра какво се опитва да й каже. Ръката й се вдигна към собствената й шия. И тогава я докосна. Огърлицата на Алма! — каза си тя. Беше направена от хиляди перли. Но бяха малки. Дали щяха да свършат работа?
	Без да спира да пее, тя разкопча огърлицата и заплува към Абадон.
	Ревът на чудовището се бе превърнал в писъци. Цялото му тяло се бе напукало. Светлината, изливаща се през пукнатините, бе толкова ярка, че заслепяваше.
	— Бързо, Астрид! — подкани я Сера тъкмо когато се срути поредното парче стена.
	Астрид разкъса огърлицата и пръсна перлите в кръг около Абадон.
	Пред погледите на русалките от тялото му изригнаха лъчи светлина и изчезнаха в перлите. Една по една, освободените души намираха убежище.
	Абадон си пое дъх за последен път и се строполи на ледения под. Докато Астрид и останалите го гледаха, гърдите му хлътнаха. Очите по дланите му се изцъклиха и помътняха. Тялото, вече просто една празна черупка, се смачка.
	— Ти успя! — каза Сера и се хвърли на шията на Астрид.
	— Ние успяхме — поправи я Астрид и също я прегърна. — Всички заедно.
	Бека и Нийла плеснаха опашки. Линг, бледа като корема на скат, успя да стисне ръката на Ава.
	И тогава Карцерон потрепери. Чу се звук като от изстрел, когато стъкленият таван се пропука.
	— Трябва да се махнем оттук, преди сградата да се срути върху нас — каза Бека.
	— Не можем да ги оставим — рече Нийла и кимна към перлите. — Трябва да си отидат у дома. Ако Карцерон се срути, никога няма да успеем да ги съберем.
	— На Линг й трябва лекар — припомни им Сера и лицето й се сгърчи при вида на кръвта, която се просмукваше между пръстите на Линг. — Бека, можеш ли да я заведеш до лагера?
	Бека кимна.
	— Ще преплуваме през дупката в тавана — каза тя. — Нямаме време да се лутаме из лабиринта и да избягваме призраците.
	— Добра идея — каза Сера. — Хайде и ние да тръгваме.
	Тя хвърли неспокоен поглед на тавана.
	Палтото на Сера, което Линг бе притиснала към раната си, бе напоено с кръв. Бека свали своето палто и го завърза около гръдния кош на Линг. Преметна едната й ръка през раменете си и заплува към тавана.
	Астрид, Нийла, Ава и Сера се стрелнаха към пода на двора и започнаха да събират перлите възможно най-бързо. Ава опипваше пода за всяка. Астрид и Сера откъснаха по парче плат от роклите си и направиха от тях кесии. Нийла и Ава събираха перлите в палтата си. Всички се пръснаха да търсят укритие при звука от поредното пропукване на стъкления купол, но по някакво чудо стъклото издържа и те се върнаха към работата си.
	— Ава, усещаш ли да сме пропуснали някоя перла? — попита Сера, когато свършиха.
	Ава поклати глава.
	— Събрахме всичките, сигурна съм.
	— Тогава да вървим. — Астрид събра краищата на своята самоделна кесия и ги завърза. Останалите направиха същото. Сера завърза кесията на Ава. После я хвана за ръката и заплува към пукнатината в купола. Нийла и Астрид ги последваха.
	Четирите успяха да се проврат през назъбения процеп непокътнати и тъкмо поеха към лагера, когато в купола се отвори още една пукнатина. Тази вече дойде в повече на древното стъкло. Куполът се срина и по двора, върху останките на трагичното чудовище на Орфео, заваляха смъртоносни парчета стъкло.
	— Измъкнахме се тъкмо навреме — отбеляза Астрид, която плуваше най-отпред.
	Русалките плуваха в мълчание, докато Сера не каза:
	— Той ще дойде ли?
	— Зависи колко силна е била магията ми — каза Астрид.
	— Ще дойде. Сигурна съм, че те е чул — каза Сера.
	Астрид кимна.
	— Надявам се — каза тя. — Хайде. Имаме да приберем още една перла.


>	Седемдесет и пет

	Сера виждаше разтревожените, извърнати нагоре лица на хора и гоблини, които оглеждаха водите над Карцерон.
	Язид първи ги видя. Ухили се.
	— Ето ги! — извика той и посочи.
	Сера, Астрид, Нийла и Ава преплуваха над затвора и се спуснаха в лагера. Сложиха кесиите с перли на земята, а войниците се втурнаха към тях.
	— Успяхте ли… — започна Язид.
	— Успяхме — отвърна Нийла.
	Цялото тяло на Язид се отпусна от облекчение. Той прегърна силно сестра си.
	— Много ме беше страх, че няма да успеете.
	— Сериозно ли, Яз? — попита Нийла, явно трогната.
	Язид моментално смени тона.
	— Ами, хм… имам предвид, че би ме било страх. Ако не бях толкова корав и готин.
	Нийла се разсмя.
	— Моля ви, кажете ми, че Линг е добре — попита Сера с тревога в гласа.
	— Добре е — каза Линг и доплува до групичката. Лина й помагаше. — Доста ме боли, но съм добре.
	Тя вдигна чистата риза, в която се беше преоблякла. В долната част на гръдния й кош се виждаше дълга, назъбена редица шевове.
	— Двайсет и два — каза тя. — Лина се справи страхотно.
	Лина се усмихна свенливо, поласкана от добрите думи.
	Кора и двама аскари бяха наблизо.
	— От това ще остане прекрасен белег — отбеляза Кора със завист. После се обърна към Сера.
	— Чудовището… наистина ли е мъртво?
	— Мъртво е — отвърна Сера.
	Кора отметна глава назад и нададе пронизителен победоносен вик.
	После си свали кораловата гривна, на която бяха отбелязани всички устобръсначи, убити от нея, и я сложи на ръката на Сера.
	— Добра работа, сестро аскара — каза тя. Допря чело до това на Сера и я прегърна силно.
	Сера отвърна на прегръдката, почерпи сила от безстрашната кралица-воин.
	— Благодаря ти — каза след малко. — Нямаше да се справим без теб.
	После пусна Кора. Хиляди изтощени, изпити лица бяха обърнати към нея. Войниците се бяха събрали в полукръг пред Карцерон.
	Сера застана пред тях.
	— Абадон е мъртъв! — извика тя и вдигна юмрук високо във водата.
	Над събраното множество гръмнаха радостни възгласи. Войниците вдигнаха копията и мечовете си и започнаха да си хвърлят шлемовете. Възгласите не спряха дълго време, минута след минута, докато Сера не вдигна ръка за тишина.
	— Едно огромно зло заплашваше света ни! — извика тя. Гласът й звънна във водата. — Благодарение на вас, злото го няма. Морски хора, гоблини, морски създания, дори човеците се бориха заедно и даже умираха заедно за тази победа. Благодарение на вашата смелост и сила, Орфео и Абадон са победени. Благодарение на вашата любов към моретата и пресните води, обитателите им вече не са заплашени от унищожение. Дължа ви своята благодарност, уважението си и любовта си. Ще се погрижим за ранените, за мъртвите и след това ще се грижим един за друг. Завинаги, от днес нататък и до края на света. Миромара, Матали, Ондалина, Атлантика, Кин и Пресноводието заедно с нашите съюзници гоблини, заедно с тролските кланове и всички морски създания, малки и големи, с Хищниците и Воините на вълните, никога няма да забравим как алчността и жаждата за власт почти доведоха света ни до пълното унищожение. Обещавам ви, кълна се в живота си, че с помощта на водачите на всички морски царства ще се погрижа между нас да се възцарят мир и хармония. Бъдещето ни, бъдещето на общия ни дом зависи от това.
	Отново се разнесоха възгласи. Войниците се прегърнаха и после се върнаха към трудната задача да се погрижат за ранените и да съберат телата на загиналите. Докато всички се пръскаха по задачите си, над главите им се появиха Сето Роркал и неговите гърбати китове. Спуснаха се надолу и започнаха да бутат стените на Карцерон с глави. Древните камъни заскърцаха и застенаха, преди да се предадат и да се срутят на морското дъно.
	— Всичко свърши — каза Гарстиг. — Най-сетне.
	— Почти, но не съвсем — отбеляза Сера.
	Тя се обърна към Ава, но Ава отговори на въпроса й, преди да го е задала.
	— Да, идва — каза тя. — Усещам го.
	След миг пред тях доплува величествен колекант, с дълго, сиво тяло, изпъстрено със сребристи петна. Над множеството се спусна почтително мълчание. Всички наведоха глави.
	Огромната риба ги огледа и после с глас, древен като времето, каза:
	— Ти ме призова, Астрид Колфинсдотир. Къде е душата, която желаеш да ми предадеш?
	— Тук има много души, които искаме да ти предадем, велики Хорок — отвърна Астрид. — Откраднати души, които от столетия копнеят да намерят убежище при теб.
	— Ще ги приема — каза Хорок.
	Астрид и Нийла вдигнаха четирите кесии с перли и заплуваха към Хорок. Сложиха ги на дъното пред него и ги отвориха. Перлите меко сияеха.
	Хорок внимателно събра всичките в широката си уста. Колкото и перли да изчезваха зад зъбите му, устата му така и не се напълни. Имаше място за всички.
	— Сега са щастливи — прошепна Ава.
	— Има и още една — каза Астрид.
	Хорок кимна.
	— Тази душа ме избягва от столетия, но най-сетне дойде и нейното време.
	Астрид доплува до трупа на Орфео. Угаси огъня, който беше запалила, и се надвеси над тялото. С безкрайна предпазливост, за да не докосне перлата, тя хвана кожената връв, на която бе закачена, и я занесе на Хорок. Пусна единия край на връвта и остави перлата да се изхлузи от другия. Хорок я хвана, преди да падне, и се приготви да си тръгне.
	— Хорок, чакай… — спря го Астрид.
	Колекантът спря. Обърна се към нея.
	— Колфин… аз… нямах време… — заекна тя с очи, пълни със сълзи.
	Сера застана до нея.
	— Майка ми и баща ми… — започна тя с пресеклив глас. — Така и не успях да се сбогувам. Не успях да им кажа…
	— Те знаят, деца — каза Хорок. После погледна към Бека. — И Абигейл, и Матю знаят. Само тялото умира. Любовта продължава да живее.
	След тези думи, с плавно движение на опашката, колекантът отплува.
	— Абигейл и Матю? — повтори тя и хвана Бека за ръката. — Родителите ти?
	Бека кимна. Ава я прегърна през раменете. Астрид хвана Бека за другата ръка. Нийла се хвана за Сера и Ава. Бяха окървавени, покрити с белези, но кръгът на сестринството им оставаше цял.
	— В края на краищата Орфео получи каквото искаше — каза Астрид, докато всички гледаха как Хорок се отдалечава. — Най-сетне ще се събере с любимата си Алма.
	Сера искаше да благодари на приятелките си, да им каже колко много значат за нея, но сърцето й бе толкова преизпълнено с емоции, че не можеше да говори. Затова тя си пое дълбоко дъх и запя.
P>
	Как да ви кажа, дъщери магични,
	сестри мои кръвни, обични,
	благородни, храбри, светли като ден,
	колко много значите за мен?
	Спомняте ли си историята как започна тя?
	Зовът неустоим, като огромна приливна вълна
	във сън явил се, в спящото съзнание,
	изпратен от онази, що притежаваше познание.
	Безмилостна на вид, но пълна с добрина
	показа ни Орфео, разказа ни жестоката му съдба.
	За създанието, в страх и мъка сътворено,
	във тъмния леден затвор потопено.
	Тя каза ни, че ще го победи една
	и сетне ни отправи горещата молба:
	Преборете злото и спасете нашите води,
	единни бъдете, магови дъщери.
	Да станем едно, водите да спасим?
	Това тогава ми се стори блян непостижим.
	Бъди смела, рече ми тя, стани на себе си господар
	и заедно с товара тежък ми даде и дар.
	Пет русалки верни, смели — безценна компания,
	сред които понявга избухваха пререкания.
	Там, в пещерите, преди приключенията опасни
	не подозирахме дори как заедно ще пораснем.
	Бяхме пострадали, сълзи горчиви проляхме,
	криехме болка, надежда, от страхове се тресяхме.
	Но лека-полека доверие се зароди,
	започнахме да вярваме една на друга, на себе си дори.
	След тежки изпитания, след загуба и гняв,
	сърцата ни разбити бяха, владееше ни страх.
	Но на приятелството магията ни научи,
	че от разбито сърце цяло може да се получи.
	Приятелства, родени в лесни времена,
	не биха устояли на гибелна вълна.
	Но връзка, изкована в болка, във страдание
	на бури силни устоява и на урагани.
	Боговете само знаят след време
	коя от нас по какъв път ще поеме.
	Но зная аз, че докато дишам,
	сестри, другарки, приятелки ще ви наричам.
	Едно сърце, една душа, това сме ние,
	кръвни мои сестри, като морето, дето бреговете мие.
P$
	Последните ноти от песента на Сера се издигнаха във водата.
	Ясни и чисти.
	Безупречни и верни.
	Сияещи и истински.
	И след това изчезнаха.


>	Седемдесет и шест

	— Изглежда толкова красива. Готова ли си?
	Сера кимна. Усмихна се на Махди, който сам изглеждаше великолепно със светлосиньото си сако от морска коприна, и го хвана под ръка.
	Той я поведе през централното фоайе и излязоха от двореца.
	— Нервна ли си? — попита я.
	— За церемонията? Не. За дишането ти, да.
	Беше чула хрип в гърдите му. Сигурна беше.
	— Добре съм — каза Махди. — Лекарите казаха, че няма проблем да дойда. Стига си се притеснявала толкова, Сера.
	— Как да не се притеснявам?
	— Ами вече не съм в кома! — отвърна той, весело и малко отчаяно.
	Сера прехапа устни. Махди се дразнеше, когато тя или някой друг започваше да се суети около него заради здравето му. Нямаше търпение да се върне към нормалния си живот. Да се върне към задълженията си. С всеки ден укрепваше, но въпреки това тя не спираше да се тревожи. Не можеше да се възпре. Беше на ръба да го изгуби и сега всичко я плашеше. Притесняваше се, ако е пребледнял или зачервен. Ако изглежда уморен. Ако не яде достатъчно. Ако кихне или се закашля.
	Когато се върна от Южното море, го намери седнал в леглото, в съзнание. Това бе най-щастливият ден в живота й. Беше го прегръщала и целувала, бе плакала от радост.
	Само че още не беше прескочил трапа. Предстоеше му дълъг път до пълното оздравяване. Възстановяването му бе бавно и изпълнено с трудности, но сега, девет месеца по-късно, той беше в движение през по-голямата част от деня, макар лекарите да настояваха да си почива следобед. Скоро щеше да се върне в Матали, за да управлява, когато станеше по-силен.
	Продължиха да плуват към центъра на града, с Алития по опашките. Накрая стигнаха до scuola superiore.
	Сера не беше издокарана в официална рокля или пищните одежди на кралица. Носеше семпла черна рокля от черна коприна — одеждите на учен. Тази сутрин за няколко часа можеше да позабрави, че е кралица, и да се превърне в поредната седемнайсетгодишна русалка, горда, че завършва гимназия заедно с още стотина съученици.
	Образованието на Сера бе прекъснато от нашествието в Миромара и от кървавите битки с Валерио, Орфео и Абадон, но откакто се бе прибрала от Южното море, Сера се бе заела сериозно да навакса.
	Махди доплува с нея до предните редове на училищната аудитория.
	— Толкова се гордея с теб. Ще пляскам най-силно, когато извикат твоето име — каза той и я целуна по бузата. После отиде да седне при Таласа, Фосегрим, Дезидерио и Астрид.
	Серафина откри мястото си между двама съученици. Церемонията започна. Имаше музика, изнасяха речи и най-сетне започнаха да раздават дипломите.
	— Серафина ди Меровингия! — извика деканът. — Summa cum laude, със специални заслуги по история!
	Сера изплува на подиума, стисна ръката на декана и си взе дипломата. Беше написана върху водораслов пергамент и подписана с мастило от сепия. Докато плуваше обратно към мястото си, я притискаше към гърдите си.
	Summa cum laude. „Пълно отличие“ на латински.
	Беше си скъсала опашния плавник от работа, за да получи високи оценки. След няколко месеца щеше да се запише в коледжиото и да започне висшето си образование. Ако всичко вървеше добре, щеше да защити докторската си дисертация по древна история на Атлантида след шест години. Знаеше, че няма да е лесно да управлява кралството и да учи едновременно, но се беше справяла и с по-големи трудности.
	Всички се бяха справяли и с по-големи трудности.
	Копнеж прониза сърцето й. Искаше й се Нийла, Линг, Бека и Ава да са с нея сега. Всички се бяха върнали в Серулия, за да се възстановят от премеждията в Южното море, но след няколко седмици всички, освен Астрид, се бяха разотишли. До една липсваха ужасно на Сера, но тя разбираше, че си имат техни собствени задължения.
	Линг бе назначена за международен посланик от Старейшината на Кин. Сега прекарваше цялото си време в плуване от едно морско царство до друго, за да разрешава спорове и конфликти. Баща й бе оцелял в ужасния трудов лагер, където бяха затворени заедно с Линг. Войските, освободили затворниците, го бяха открили отслабнал и изнемощял, но той бе успял да се вдигне на перки и да се прибере у дома, където сега се възстановяваше. Майката и братята на Линг бяха изпаднали във възторг от завръщането му.
	Бека бе решила да напусне работата си при Боделс и да запише политология в университета. Беше кандидатствала в един в Лагуната, под Венеция. Прекарваше там лятото с Марко, с когото се опитваха да изяснят отношенията си.
	Астрид живееше в Серулия. Рагнар Колфинсон, адмиралът на Ондалина, и Серафина, бяха отменили пермутавия — древното съглашение между Миромара и Ондалина, според което двете кралства си разменяха деца на владетелите. Ако не бяха го отменили, на Дезидерио щеше да се наложи да отиде да живее в Ондалина, а Астрид да остане в Серулия и нямаше да могат да бъдат заедно. Астрид бе решила да остане в Серулия по собствена воля. И по зова на сърцето си. Беше се влюбила в Дез, а и той в нея. След година щяха да се врекат един на друг.
	Ава се бе върнала в Макапа, в Амазонка, при родителите си. Беше си намерила работа като учител на незрящи деца и обожаваше работата си. Останалите русалки й бяха направили подарък, преди да напусне Серулия — пираня-помощник на име Сладурчо. Когато го пуснаха от бамбуковата клетка, в която бе пристигнал, той светкавично ухапа Сера, залая Нийла и Линг, продупчи полата на Бека и изръмжа на Астрид. Ава се влюби в него, макар да знаеше, че никога няма да забрави Бебе.
	Нийла също се беше върнала вкъщи, в Матали, където я чакаше Уда, домашната й рибка-балон, и бе отворила най-модерния бутик в Матали Сити. В него се продаваха дрехи по нейни собствени модели, както и последните творения на най-известните дизайнери в света. Тя никога повече не облече розово.
	Язид бе назначен за началник на Хищниците от дук Марко и в момента се намираше на тайна мисия заедно с бойците си и Воините на водата, зает с разчистването на кошмарния остров от боклук в Тихия океан.
	Таласа бе спасена от Дома на сенките и се беше върнала в Серулия. Даваше на Серафина уроци по пеене на заклинания три пъти седмично. Фосегрим се бе потопил в обичния си острокон и надзираваше плановете за възстановяване на сградата след нападенията на ездачите на смъртта. Манон Лавьо, заедно с призраците и алигаторите си, се беше върнала в Мисисипи. Както бе казала на Сера, престоят в Серулия й беше харесал, но не беше разумно да оставя блатните обитатели твърде дълго без надзор.
	Останалите пет талисмана бяха прибрани в специално направена каса. Сера от време на време я отваряше и ги разглеждаше, за да не забрави колко много жертви им бе струвало намирането им. Решена да промени нещата към повече откритост, тя бе наредила руините на Атлантида да станат достъпни за всички народи, за да се учат всички от грешките на миналото и никога да не ги повтарят. Тя лично надзираваше изграждането на център за обучение там и беше договорила мир с опафагите. Сера вярваше, че ако не разкрие на поданиците си истината за миналото, няма да може да ги поведе към бъдещето.
	През тялото й премина тръпка, когато си спомни колко близо бе до провала. Ако не беше успяла да убеди Алития да не я изяжда, ако атаката на Черните перки не беше изпълнена брилянтно… Е, нямаше защо да мисли за това.
	Беше успяла. Беше си върнала трона. Фойеркумпелите си бяха платили за предателството. Както и Валерио, и Порция.
	Лучия бе избягала от града и, изглежда, от кралството. Никой не я беше виждал или чувал от нощта на нападението на Черните перки. Сера я беше обявила за беглец от закона и беше предложила награда за главата й. Вярваше, че скоро ще бъде заловена.
	Прозвучаха първите ноти на заключителната песен и отвлякоха Сера от мислите й. Тя се изправи заедно с останалите абитуриенти и всички изплуваха в редица от аудиторията. Махди бе организирал парти за всички в двореца, в Двора на кралицата. Когато Сера изплува от училището и излезе на течението, някой се хвърли към нея и я прегърна през кръста.
	— Честито! — възкликна Коко. Подаде на Сера букета от морски рози, който носеше, и остави и родителите си да поздравят Сера.
	Сера бе претърсила всички лагери за родителите и сестрата на Коко, Ели. За огромна нейна радост, и тримата бяха намерени и семейството отново се бе събрало.
	Абитуриентите и семействата им бавно плуваха по хълма към двореца. Из целия град биеха камбани. Серулианците се бяха събрали по течението или висяха от прозорците си, ако живееха покрай него. Хвърляха цветя и въздушни целувки, надаваха радостни възгласи и отправяха пожелания към завършилите ученици.
	Махди се приведе към Сера.
	— Мисля, че те обичат почти колкото мен — каза той.
	Сера се усмихна и стисна ръката му. Някакъв блясък привлече погледа й. Беше малкият пръстен от черупка, който й бе направил някога. Когато Лучия му го бе дала като доказателство за смъртта на Сера, Махди го беше запазил. Даде го на Сера, когато тя се върна от Южното море. Mērē dila, mērī ātmā, бе прошепнал той, преди да сложи пръстена на пръста й за втори път.
	Щяха да се оженят, те двамата с Махди. Точно както бе решено преди години. Някой ден, но не сега. И двамата имаха кралства за управляване и толкова много за учене. Той трябваше скоро да се отправи към Матали. Щеше да бъде толкова трудно да се раздели с него. Но нямаше да е завинаги.
	Веселата процесия стига до разклон в течението. Там се издигаше статуя на предишната владетелка и съпруга й — кралица Изабела и принц Бастиаан, родителите на Сера.
	Сера доплува до статуята и направи дълбок реверанс. И двамата й липсваха ужасно, искаше й се да бяха тук днес, да празнуват с нея. Очите й се напълниха със сълзи, но тя ги спря, преди да прелеят. Беше изгубила толкова много. Всички бяха изгубили толкова много. Но тя бе благодарна за онова, което бе останало.
	Любовта не умира, беше й казал Хорок.
	Сера огледа народа си — щастлив, в безопасност. Погледна брат си и приятелите си и после спря поглед на мъжа, когото обичаше с цялото си сърце.
	— Да — прошепна тя. — Така е.


>	Епилог

	В една каменна пещера под тъмните води на една дива, древна река, вещиците пееха.
	Ръка за ръка, те плуваха в кръг и напяваха вечните си заклинания.
	Светът мислеше, че са мъртви, убити от един жесток мъж и войниците му. Имената им бавно изчезваха от паметта на хората, дори от паметта на онези, които вещиците бяха призовали.
	Точно това искаха те. Работата им трябваше да се извършва в тайна, незабележимо. Колкото по-малко хора знаеха за нея, толкова по-добре.
	Водачката им седеше на трона си от еленови рога, черните й очи блестяха нащрек. Тя слушаше инкантите и кимаше на думите от песента. В ръцете й три очи, сложени в кехлибарени пръстени, се въртяха и оглеждаха зорко.
	Ако някой, морски човек или терагог, се бе приближил достатъчно, може би щеше да чуе, че и водачката пее с останалите.
P>
	Русалки шест, задачата ви стигна своя край,
	Абадон, чудовището, получи своя дял.
	Двамата с твореца му намериха покой,
	приключи мисията ви, с опасности безброй.
	Ала работата на йелите не ще се прекрати,
	дорде из всичките води мир не се възцари.

	Серафина мъдро управлява и не се помайва,
	но нейде в дълбините друга се спотайва.
	Русалка без душа, изпълнена със мерзост,
	която на трона миромарски неотдавна седна.
	Във мрачна пещера се крие и крои
	как светлината ваша да угаси.
	Убежище й даде Карис, Морса й помогна да сполучи
	и чака тя сега разплата да получи.
	Като родителите си и тя не се срамува
	с човеци зли кроежи пъклени да струва.
	Престъпни умове привлича в свойта схема
	със песента омайна на сирена.
	Тя казва им къде се скъпа риба хваща,
	а те със планини от злато се отплащат.
	Безшумно, с хитрост и лукавство
	събира тя тъй необходимото богатство.
	Русалки шест, магични дъщери,
	внимавайте, не се оставяйте тя да ви заблуди.
	Пазете се, приятелки, от нейната злина,
	помагайте на тез, що хвърля във беда.
	Пазете живота във дълбините,
	в бездните, в полетата, в пещерите.
	Пазете делфините, китовете и тона,
	пазете тюлените, орлите, на водите закона.
	Спасете създанията с люспи, с перки,
	спасете крилатите, що искат да жертват човеците мерзки.
	Една задача изпълнихте, друга имате сега,
	борете се, деца, да запазите водите от смъртта.
	Във дълбините и на повърхността,
	борете се, за да възтържествува любовта!
P$


>	Речник

#	А
	Абадон — огромно чудовище, създадено от Орфео, после победено от другите велики магове и затворено под водите на Антарктика.
	Абелар — пясъчната акула на Коко.
	Ава — русалка от Амазонка, Една от шестте, призовани от йелите, за да убият Абадон. Наследница на мага Никс. Сляпа е, но има шесто чувство.
	Айсгайсти — смъртоносни духове, които живеят в студени води. Създадени от Морса, те не са нито живи, нито мъртви. Влачат жертвите си след себе си, докато плътта не изгние, и после се хранят с костите.
	Алегра — миромарска фермерка, която пренася тайни раковини от Махди до Сера.
	Алития — триметров, отровен морски паяк, направен от бронз, смесен с кръвта на Мероу. Белогрим, богът ковач, отлял тялото, а морската богиня Нерия вдъхнала живот на Алития, за да пази трона на Миромара от самозванци.
	Алма — любимата на Орфео. Когато тя починала, той загубил ума си от мъка.
	Амплио — заклинание, с което се усилва звук.
	Анарахна — паяк на миромарски.
	Артемезия — бабата на Сера, кралица на Миромара, която смятала семейство Волнеро за замърсена кръв и забранила кралското семейство да сключва бракове с него.
	Астрид Колфинсдотир — русалка от Ондалина, една от шестте, призовани от йелите, за да убият Абадон. Наследница на Орфео, сестра на Рагнар и дъщеря на Колфин.
	Атлантика — морското царство в Атлантическия океан, домът на Бека.
	Атлантида — древен остров, земен рай в Средиземно море, населен с предците на морския народ. Островът бил управляван мъдро и справедливо от шестима магове: Орфео, Мероу, Сикоракс, Нави, Пира и Никс. Когато островът бил разрушен, Мероу спасила атлантидите, като помолила Нерия да им даде риби опашки и перки.


#	Б
	Баба Вража — водачка (обършия) на йелите, речни вещици.
	Бако Гога — мъж, приличен на змиорка. Шпионин на Валерио и Порция Волнеро.
	Бебе — пиранята водач на Ава.
	Бека — русалка от Атлантика, една от шестте, призовани от йелите, за да убият Абадон. Наследница на Пира.
	Белогрим — богът на огъня.
	Биолуминесцентен — морско създание, което излъчва собствена светлина.
	Бълбукник — гоблински уред за пробиване на магмени жили и пускане на малки количества лава.


#	В
	Вадус — огледалното кралство.
	Валерио, принц от кръвта — братът на кралица Изабела. Главнокомандващ на Миромара. Чичо на Серафина. Баща на Лучия.
	Великата бездна — дълбока подводна пропаст в Кин, където се смята, че е скрит талисманът на Сикоракс и където изчезнал бащата на Линг, докато изследвал мястото.
	Вело — заклинание за увеличаване на скоростта.
	Верита — богиня на справедливостта.
	Витрина — душата на красиво, суетно човешко същество, което е прекарвало толкова много време да се любува на отражението си в огледалото, че остава хванато в него след смъртта си.
	Водовъртеж — заклинание, което завихря водата.
	Воини на вълните — човеци, които пазят морето и обитателите му от себеподобните си.
	Вричане — церемония, при която двама души разменят брачни клетви. Веднъж изказани, те не могат да бъдат нарушени до смъртта им.
	Всевиждащ камък — гранат, който след изпяването на окуло позволява на заклинателя да види човек или предмет на голямо разстояние.
	Всегласни — русалки, които притежават способността да говорят всички русалски диалекти и да общуват с други морски създания на техния език.
	Въздушен огън — огънят, който правят човеците извън водата.


#	Г
	Гнилочник (cadavru) — съживен човешки труп, лишен от душа.
	Гри-гри — торбичка с разнообразни съставки, събрани от вуду магьосник, с цел да се помогне на носителя й да постигне нещо.
	Гулдемар — вождът на племето гоблини меертойфел.


#	Д
	Дезидерио — миромарец, Черна перка, по-големият брат на Серафина.
	Докими — „съд“ на гръцки. Церемония, в която престолонаследницата на Миромара трябва да докаже, че наистина е наследница на Мероу, като пролее кръвта си, за да я вкуси Алития, морският паяк. След това трябва да изпълни песен-заклинание, да изпее годежните си клетви и да се закълне да даде на кралството дъщеря.
	Домът на сенките — Дворецът на Орфео.
	Дрол Оладелго — господар на Вадус, огледалното царство.
	Дукове на Венеция — титла, създадена от Мероу, чиито носители защитават морето и неговите обитатели от терагогите.
	Дяволска опашка — защитен гъсталак от тръни, който се носи над Серулия.


#	Е
	Евексион — бог на изцелението.
	Ездачи на смъртта — войниците на Трахо, които яздят черни морски коне.
	Екзекуторна песен — погребален ритуал за изпращане на душата на престъпник в морето.
	Елизабета Конторини — сестра на Марко Конторини, настоящ дук на Венеция.
	Есме, графиня — призракът на креолска графиня, един от трите призрака, които правят компания на Манон Лавьо.


#	Ж
	Жан Лафит — пират, един от трите призрака, които правят компания на Манон Лавьо.
	Желязо — отблъсква магията.


#	З
	Зала на въздишките — обширен и безкрайно дълъг коридор във Вадус, огледалното царство, чиито стени са покрити с огледала. Всяко от тях отговаря на огледало в света на терагогите или на морския народ.
	Златна монета — талисманът на Пира, с изображение на Нерия върху нея.
	Зловредник — същество, направено от глина и съживено с кървава песен.


#	И
	Изабела — майка на Серафина. Владетелка на Миромара, докато брат й Валерио я убива.
	Илюмината — песен-заклинание, с което се създава светлина.
	Илюзио — заклинание за дегизировка.
	Инкантариум — стаята, в която йелите инканти държат Абадон под контрол с помощта на магически напеви и подводен огън.
	Инфанта — Мария-Тереза Испанска, чийто кораб бил потопен от пират, който искал синия й диамант. Тя дала на пирата фалшив диамант, а истинския дава на Серафина.


#	Й
	Йели — речни вещици.


#	К
	Кабалабонг — игра с морски коне, подобна на човешката игра поло.
	Камо — заклинание за маскировка.
	Камъкът на Нерия — син диамант с форма на сълза, който Нерия дала на Мероу в отплата за това, че тя спасила най-малкия й син Кир от акула.
	Каникааг — гигантски водовъртеж в Гренландско море. Смята се за мястото, на което бил скрит талисманът на Орфео.
	Канта маг — един от миромарските магове, пазител на магията.
	Канта малус — тъмна песен, отровен дар за морския народ от Морса, подигравка с даровете на Нерия.
	Каргьорд — хълмиста пустош край северната граница на меертойфелското царство. Тренировъчен лагер на Черните перки.
	Карис — жрица на Морса, богинята на смъртта.
	Карцерон — затворът на Атлантида. Ключалката му може да бъде отключена единствено от шестте талисмана на владетелите. В момента се намира в Южното море.
	Кин — морското царство в Тихия океан. Домът на Линг.
	Коболди — гоблински племена от Северно море.
	Козима — русалка, придворна на Серафина. По прякор Коко.
	Коледжо — морският еквивалент на нашите колежи.
	Колфин — адмирал, владетел на арктическото морско кралство Ондалина.
	Комодор/а — дясната ръка на ондалинианските адмирали. Началник на разузнаването и на армията.
	Конвока — песен-заклинание, което създава телепатична връзка между група русалки.
	Кора — русалката, която управлява Кандина, васал на императора. Предводителка на аскарите.
	Креолци — наследници на колонизаторите на Луизиана, особено на онези от френски, испански, африкански и индиански произход.
	Кръвен обет — заклинание, при което няколко русалки смесват кръвта си, за да се свържат в неразрушима връзка, която позволява на всяка да има достъп до магическите способности на другите.
	Кървава песен — кръв, извадена от сърцето, която съдържа спомени, и когато се извади, ги превръща в живи картини.


#	Л
	Лагуна — водите край бреговете на човешкия град Венеция. На морските хора е забранено да влизат там.
	Либер маг — един от маговете на Миромара, пазител на знанието.
	Лина — пресноводна русалка, стопанка на глутница сомове, която скрива Серафина, Нийла и Линг от Трахо.
	Линг — русалка от кралство Кин, всегласна. Една от шестте, призовани от йелите, за да убият Абадон. Наследница на Сикоракс.
	Лунен камък — талисманът на Нави. Сребристосин, с големината на албатросово яйце, излъчва светлина.
	Лунна медуза — биолуминесцентна медуза.
	Лучия Волнеро — придворна дама на Серафина от семейство Волнеро — аристократичен род, древен и почти толкова могъщ колкото Меровингите.


#	М
	Макапа — родното село на Ава в Пресноводието Магмена лампа — източник на светлина. Стъклена лампа, в която има пречистена лава, добивана и преработвана от фойеркумпелите.
	Månenhonnør — празник в чест на Луната в Ондалина.
	Månenkager — сладкиш, който се яде на лунния празник, направен от пресовани молюски, поръсен със стрит седеф. Блести като луната. В тестото се слага сребърен друп за късмет.
	Манон Лавьо — блатната кралица, русалка, която живее в река Мисисипи край Ню Орлийнс.
	Марко — настоящият дук на Венеция, брат на Елизабета.
	Маркус Трахо, капитан — предводител на ездачите на смъртта.
	Матали — морското царство в Индийския океан. Домът на Нийла.
	Махди — престолонаследник на Матали. Годеник на Серафина. Братовчед на Язид и Нийла.
	Меертойфел — едно от четирите гоблински племена.
	Меровинги — родът, произлязъл от Мероу.
	Мероу — една от шестимата велики магове, управлявали Атлантида, прародителка на Серафина. Първият владетел на морския народ. Песните заклинания се появили по нейно време и тя е създателка на церемонията докими.
	Миромара — кралството на Серафина. Империя, обхващаща Средиземно, Адриатическо, Егейско, Балтийско, Черно, Йонийско, Лигурийско и Тиренско море. Включва също Азовско и Мраморно море, както и Гибралтарския пролив, Босфора и Дарданелите.
	Мокрети — парите на морския народ. Състоят се от златни троки, сребърни друпове и медни каурита. Валутата на черния пазар са златните дублони.
	Морса — древна богиня-мършоядка, чиято работа била да отнася телата на мъртвите. Тя обаче разгневила Нерия, когато започнала да се занимава с некромантия. Нерия я наказала, като й дала лицето на смъртта и тялото на змия, след което я прокудила.
	Морски коне — създания наполовина коне, наполовина влечуги, със змийски очи.
	Мършояди — морски елфи, които обират бойни полета и места, сполетени от природни бедствия, и преследват слабите, болните и ранените.


#	Н
	Нави — една от шестимата магове, управлявали Атлантида. Прародителка на Нийла.
	Нашоба — жесток воин от племето чокто. След смъртта си водач на Оква Нахоло.
	Неки — кръвожадни формоменители, които живеят в северната част на Атлантическия океан.
	Нерия — богинята на морето.
	Нийла — маталийска принцеса, една от шестте, призовани от йелите, за да убият Абадон. Най-добрата приятелка на Серафина, сестра на Язид и братовчедка на Махди. Нийла е биолуминесцентна.
	Никс — един от шестимата магове, управлявали Атлантида. Прародител на Ава.


#	О
	Оква Нахоло — Белите хора от водата на езика чокто. Духовете на воини-убийци, прокълнати от бога на слънцето да живеят в блатата на Мисисипи завинаги. Черните им сърца съдържат спомени за извършените престъпления и убиват всеки, който ги зърне.
	Окула — заклинание, което позволява да се вижда на голямо разстояние.
	Олта, река — районът от Пресноводието, където се намират пещерите на йелите.
	Ондалина — морското царство в Арктика.
	Опи — октопод, домашен любимец на Марко.
	Орфео — най-могъщият от шестимата магове, управлявали Атлантида. Лечител. Талисманът му бил зелен изумруд. Съсипан от смъртта на жена си Алма, той се заклел да се изправи срещу боговете, за да си я върне. Морса му дала черна перла, за да измами смъртта, създател на чудовището Абадон, достатъчно силно да нападне подземния свят. Прародител на Астрид.
	Острокон — морският еквивалент на библиотека.


#	П
	Паешкото царство — блато, чието име идва от арахнидите, които ловуват по бреговете му.
	Пазител на правосъдието — върховен представител на закона в Миромара.
	Перла невидимка — перла, която съдържа песен-заклинание за невидимост. Камъчетата невидимки не са толкова силни, колкото перлите.
	Пермутавий — договор между Миромара и Ондалина, подписан след Войната от Рейкянес Ридж, според който владетелите на двете държави разменят децата си, след като те навършат определена възраст.
	Пира — една от шестимата магове, управлявали Атлантида. Прародителка на Бека.
	Подводен огън — магически огън, който се използва да обгради и задържи нещо или някого.
	Порция Волнеро — майка на Лучия, една от придворните на Серафина. Искала да се омъжи за Валерио, чичото на Серафина.
	Пракс — практическа магия, която помага на морския народ да оцелее. Включва заклинания за дегизировка и ехолокация, както и такива, които им помагат да плуват по-бързо или да се скрият в тъмен мастилен облак. Дори хората със съвсем слаби магически способности могат да ги правят.
	Пресноводие — царство на морския народ, което обхваща всички реки, езера и блата на земята.


#	Р
	Рагнар — адмиралът на Ондалина. По-големият брат на Астрид.
	Раковина — черупка, в която се съхранява гласова информация.
	Räkä — гоблинска напитка от ферментирала охлювна слуз.
	Рилка — комодората на Колфин, вторият по власт човек в Ондалина.
	Рубинен пръстен — талисманът на Никс. Голям камък в златен обков.
	Рурсус — езикът на Вадус, Огледалното царство.


#	С
	Сали Уилкс — избягала робиня. Една от трите призрака, които правят компания на Манон Лавьо.
	Серафина — законната кралица на Миромара и водач на съпротивата на Черните перки. Една от шестте русалки, призовани от йелите да убият Абадон. Наследница на Мероу.
	Серулия — столицата на Миромара, родно място на Серафина.
	Сизигия — когато Слънцето, Луната и Земята са подредени в редица — приливите са най-високи и магията е най-силна. Кралските сватби на морския народ се провеждат единствено на сизигия.
	Сикарио — морският скорпион на Лучия.
	Сикоракс — една от шестимата владетели на Атлантида. Прародителка на Линг.
	Силвестър — октопод, домашен любимец на Серафина.
	Сирена — русалка, която пее срещу заплащане.
	Скагхауфен — столица на гоблините меертойфели.
	Scuola superiore — морският еквивалент на гимназията.
	Skøre tåber — откачени глупаци на меертойфелски.
	Snack — мариновани очи от сепия, гоблинско лакомство.
	Сомнио — заклинание за приспиване.
	София — една от най-добрите Черни перки и довереник на Сера. Спасява живота й при обира на миромарската съкровищница.
	Стикстоф — главнокомандващ на меертойфелската армия Стило — заклинание за създаване на топка от вода, покрита с шипове.
	Summa cum laude — с пълно отличие на латински.


#	Т
	Таласа — канта магата на Миромара, пазителка на магията. Обръщението към нея е „магистра“.
	Таро — колода от седемдесет и осем карти с рисунки и символи. Използват се за предсказване на бъдещето.
	Талисман — предмет с магически свойства.
	Терагог (гог) — човек.
	Топка мозайка — талисманът на Сикоракс. Изящно гравирана бяла топка, съдържаща сфери в други сфери. Върху нея е издялан феникс.
	Тотшлегер — доверен гоблински командир.
	Терагоги — човеци. Доскоро не са били способни да се преборят със заклинанията на морския народ.
	Треперушка — най-дълбоките страхове на човек. Дрол Оладелго се храни с тях.
	Тъмна песен — мощно канта малус заклинание, което може да нарани човек. Освен по време на война, е незаконно.


#	У
	Уилиуоу — дух-вихър край нос Хорн. Държи талисмана на Пира.
	Устобръснач — един от видовете дракони, които се въдят в Матали. Този вид обаче е див и кръвожаден и се ползва от империята да пази Мадагаскарския басейн от нашественици.


#	Ф
	Фабра — пазар; кварталът на работниците и занаятчиите в Миромара.
	Фир — Отвъдното според гоблините.
	Фойеркумпели — гоблини-миньори, едно от коболдските племена, които извличат магма от потоците под дъното на Северно море и я пречистват за светлина и отопление.
	Фосегрим — един от маговете на Миромара, либер маг, пазител на знанието.
	Фрагор лукс, фраг — песен-заклинание за създаване на светлинни бомби.
	Фрист — клан гигантски ледени тролове, които охраняват Цитаделата на Ондалина.


#	Х
	Хагарла — кралица на драконите устобръсначи.
	Хафгуфа — кракенът. Според легендите вождовете на меертойфелите могат да призовават чудовището, когато имат нужда от помощ.
	Хищници — воини, които защитават морето и неговите обитатели от терагогите. На земята са известни като Воини на вълните.
	Хорок — пазителят на душите в Атлантида, който отнася мъртвите в подземния свят, а душите им затваря в перли.


#	Ч
	Черните перки — членове на съпротивата в Серулия, с главна квартира в острокона.
	Черноноктест дракон — един от множеството видове дракони, които се отглеждат в Матали и представляват основният източник на богатството на империята. Огромни и силни, черноноктестите дракони се използват в армията.
	Черна перла — талисманът на Орфео, даден му от Морса.


#	Ш
	Шестимата царували — маговете на Атлантида, всеки от които притежавал магически талисман, който усилвал собствената им магия.

#	Я
	Язид — братът на Нийла, братовчед на Махди.
