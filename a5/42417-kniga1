D>
	На хората от всички народности, заселили Хаваите
D$


>
	Това е роман. Духът и историята на Хаваите са спазени в него, но героите, родовете и семействата, разните институции, както и повечето събития са плод на писателско въображение. Изключение прави образът на английския учител Улиасутай Каракорам Блейк, чийто реално съществувал прототип е личност, допринесла много за развитието на Хаваите.


>	I. От безбрежната дълбина

	Преди милиони и милиони години, когато континентите вече били оформени и основните очертания на земята установени, в света съществувала една реалност — тогава, както и сега — доминираща над всички останали. Това бил могъщ, неспокоен океан на изток от най-големия континент: непокорна и вечно променяща се, гигантска водна маса, която по-късно щели да нарекат Тихи океан.
	Над мрачната му повърхност се носели страховити ветрове, които издигали водите му в огромни вълни и ги разбивали върху крайбрежията на света, откъртвали скали и подкопавали земята. В тъмната утроба на океана вече се зараждали странни форми на живот — най-напред миниатюрни, после по-големи и сложни, но за тях не е запазен никакъв спомен. По най-отдалечените брегове на океана кацали за отдих птици с грамадни криле и сетне отново продължавали полета си.
	Подвластни на лунното притегляне, тогава по-силно, отколкото сега, мощни приливи и отливи раздирали огромния океан и не му давали покой. Още не били натрупани големи пясъчни наноси, затова водите, които стигали до брега, били непрогледно тъмни, черни като нощта и заплашителни.
	Милиони години преди момента, в който на брега на океана се възправил човек, за да обгърне с взор неговото величие и да се осмели да навлезе сред бурните му вълни, това предвечно море съществувало, по-голямо от всички други океани, взети заедно, диво, ужасяващо със своите невероятни размери и повелително във всемирното си въздействие.
	Какъв необозрим простор! Какви нестихващи вълнения, променящи самото равновесие на земята! В каква неописуема самота съществувал океанът, скрит в мрака на нощта или изгарящ под ослепителната сила на слънцето, което било по-младо, отколкото е сега.
	През определени периоди океанът изстивал. По краищата му се натрупвал лед, който изсмуквал огромни количества вода, и тогава променливата брегова линия на континентите се издавала много по-напред. После неуморният океан сто хиляди години разрушавал открития континентален шелф, стривал скалите на пясък и зачевал нов живот.
	По-късно фантастичните ледени натрупвания се стопявали, освобождавали студени води, които се връщали в бушуващия океан и заливали бреговете на континентите. Тогава неизтощимата морска енергия засипвала дъното на океана с пластове от тиня, скелети и сол. В течение на милион години океанът образувал почва, а после ледовете отново се връщали; водите се отдръпвали назад; земята лежала оголена. Ветрове от Севера и Юга виели зловещо над пустите морета и разпенвали изумителни вълни върху разпадащия се бряг. Така океанът продължавал ту да изгражда, ту да руши.
	Господар на живота, пазител на бреговете, регулатор на температурите и скулптор, изваял планините, великият океан съществувал и властвал.


	Милиони и милиони години, преди човешки крак да стъпи на брега му, централните пространства на този огромен океан пустеели и там, където днес се намират прочути острови, нищо не се издигало над бушуващите вълни. Разбира се, първични форми на живот понякога раздвижвали дълбините, но основното в океана били мощните вълни, които се издигали по волята на луната и ветровете. Те се носели мрачни по повърхността на пустото море и се спускали надолу върху собствените си пропасти — ужасяващи, властни и самотни.
	После, един ден, по протежение на три хиляди километра откъм северозапад на югоизток, в базалтовата скала, която образувала дъното на океана, се появила пукнатина. От някакво гигантско разчупване на основната земна структура започнала да излиза нажежена до бяло, разтопена скала. Изплъзнала се от вътрешния си затвор, тя влязла в съприкосновение с мократа и тежка океанска грамада. Скалата мигновено експлодирала и хвърлила стълбове от освободена пара нагоре през шестте хиляди метра вода, която я притискала.
	Нагоре и все нагоре се носели обезумелите въздушни мехури, изминали почти шест километра и най-сетне се разпръснали върху водната повърхност във формата на облак. В този миг океанът възвестил, че започва да се образува нов остров. След време той може би щял да се превърне в микроскопична точица земя сред великата пустота. Но още нямало хора, които да отпразнуват мига на раждането. Възможно е някакво странно и отдавна изчезнало летящо създание да е забелязало изригващата пара и да е снишило полета си, за да я огледа, но по-вероятно е бъдещият остров да се е родил сред мрак, шеметно високи вълни и предначалното нищо.
	Близо четиридесет милиона години — необозримо дълъг, необхватен за разума период от време — единствено океанът знаел, че върху гръдта му се изгражда остров, защото нямало друга земя над водната повърхност. Близо четиридесет милиона години през дългата пукнатина в океанското дъно избликвала разтопена скала, проправяйки си път през по-рано изригналата, и всеки нов изблик допринасял по нещичко за образуванието, възникващо от морското дъно. Понякога хиляда или може би десет хиляди години минавали тихо, преди да изригне нов градивен материал. Друг път под пукнатината се оформяло огромно налягане и се изплъзвало с невъобразима ярост през съществуващите отвърстия, изхвърляло облаци от пара на километри над повърхността на океана. Това пораждало вълни, които заобикаляли цялото земно кълбо и се разбивали върху собствените си гребени на хиляди километри разстояние. Такава неописуемо яростна експлозия най-накрая увеличавала височината на подводния остров с няколко педи.
	Но изтичането на разтопена скала най-често било бавно и неспирно, без мощни и драматични изблици. От сърцевината на земята нагоре се изтръгвали пласт подир пласт, съскали страшно при допира със студената вода и се плъзгали по склоновете на образуващите се малки планини. Изграждането било по-успешно, когато разтопената скала не изригвала разбита на прашинки, а се стичала и залепвала по склоновете; така тя се споявала с вече избликнали потоци и създавала основа за бъдещите.
	Колко дълго, безкрайно дълго траело това изграждане! Близо четиридесет милиона години първият остров се борел да се издигне от утробата на океана, да се превърне във видим къс земя. Близо четиридесет милиона години островът съществувал под водата, а подземният вулкан съскал, давел се, бълвал и изригвал скала, но тя оставала все така скрита под тъмните, неспокойни вълни на океана, за който това било незначителна неприятност, дребен амбициозен израстък без никакви последствия.
	Най-сетне в северозападния край на подводната пукнатина се получило изригване на разтопена скала, различно от предишните. Скалата била същата, избликнала със същата ярост и през същите отвори в земните недра. Но този път изхвърленият нагоре поток стигнал до повърхността на водата. Получила се невероятна експлозия, когато втечнената скала се ударила едновременно във водата и във въздуха. Облаци пара се издигнали на много километри във въздуха. Върху високите вълни падала и съскала пепел. Детонации раздрали въздуха и ехото им се понесло през огромните празни пространства.
	Най-сетне над повърхността на океана се появила скала. Остров — видим, ако е имало очи да го съзрат, осезаем, ако е имало пръсти да го докоснат — изникнал от дълбините.
	Когато човешкият ум се връща назад към това събитие — особено ако принадлежи на лице, стъпвало на този остров — е склонен да му отдаде по-голямо значение, отколкото всъщност то заслужава. Наистина, родило се парче земя. Наистина, усилията, продължавали четиридесет милиона години, най-сетне се увенчали с появата на купчина скали, не по-голяма от тялото на човек. Но събитието фактически нямало трайно значение, защото в дългата история на океана множество подобни купчини изниквали за миг над повърхността, после изчезвали, обречени и забравени. Значимостта на появата на този първи остров над пукнатината в земните недра се свеждала единствено до факта, че той устоял и започнал да расте. Уголемявал се упорито и мъчително, сантиметър по сантиметър. Несигурността на оцеляването и болезненият растеж му придавали истинската значимост.
	Случайната поява на острова не била важна. Запомнете това. Тя съвсем не била важна. Важно било оцеляването и търпеливото му изграждане. Островът завоювал правото си на съществуване с безконечни усилия. През първите десет хиляди години от раждането й малката купчина скали сред огромния мъртъв океан се люшкала между живота и смъртта като преследвана от зли сили. От време на време разтопена лава се надигала през вътрешните канали и изригвала от процеп само на няколко сантиметра над вълните. Нагоре се понасяли тонове лава и с безумно съскане падали обратно в океана. За щастие част от лавата се задържала върху новородения остров и увеличавала височината му с няколко метра. Тогава изглеждало, че островът наистина е в безопасност.
	После на юг, там, където бурите се зараждат в невероятните дълбини, възниквала и се втурвала през света мощна вълна. Приближаването й се долавяло отдалеч; с гигантска тътнеща сила, с вой и свистене тя се нахвърляла върху малката купчина скали и продължавала безумния си бяг.
	През следващите десет хиляди години нямало видим остров, но под вълните, готов да се върне към живот, оставал огромният планински връх, извисен на шест хиляди метра от дъното на океана; и когато нови вулканични изригвания се понасяли нагоре през отворите, планината отново се съграждала в търпелив опит да оцелее. Раздирана, съскаща, изхвърляща стълбове от пепел, масивът й се гърчел в конвулсии. Пробивал вълните. Нейният остров пак се раждал.
	Това било неукротимото вълнение на вселената, яростното раждане, хладното откъсване от смъртта; и все пак колко обещания се криели в стълкновението на стихиите, докато един остров се борел за своя живот, изчезвал печално и отново победоносно се издигал. Вие, хората, които по-късно ще дойдете да заселите тези острови, не забравяйте колко пуст е бил океанът, когато бури рутели скалите, нито как е триумфирала планината, издигайки нагоре нови скали.
	Един милион години островът — дете на яростта — пазел несигурното си равновесие. Но в края на краищата, след неописуемо търпеливо изграждане, успял да се установи. Сега всеки нов поток от лава намирал твърда основа, върху която да гради. Сантиметър по сантиметър отломките се слепвали, докато островът станал достатъчно голям, за да го виждат птиците отдалеч. Това наистина било земя, която можело да бъде обитавана, ако е имало хора, земя с навеси за лодките, ако е имало лодки, с камъни, от които биха могли да се построят къщи и храмове. Сега тук се издигал остров в истинския смисъл на думата, който заемал полагащото му се място насред великия океан.
	Ала преди да стане възможен животът на този остров, необходима била почва, каквато още не съществувала. Когато изригвала във въздуха, разтопената лава обикновено се превръщала в пепел, но понякога се спускала като лепкава течност по склоновете на планината и образувала големи плоски скали. И в двата случая вятърът, дъждът и хладните нощи започнали да стриват на прах новата лава и да я превръщат в почва. Когато се насъбрала достатъчно почва, островът бил готов.
	Първите форми на живот, стигнали дотук, били незабележими, почти невидими — лишеи и нисши видове мъх. Донасяли ги вълните и ветровете, кръстосвали с рев океаните. С упоритост, равна на упоритостта на самия остров, тези частици живот се установявали тук, а израствайки, отчупвали нови късчета скала и образували още почва.
	По това време в далечните континенти, до които стигал океанът, вече съществувал растителен и животински свят, съставен от дървета, трудолюбиви животни и насекоми. Новият остров бил подходящо място за някои от тях, но те не можели да растат и да се заселят там, защото ги делели две хиляди мили открит океан.
	Започнала ужасяваща борба. Дълго преди появата на човека по далечните брегове имало живот и той се отправял на нови проучвателни пътешествия като онези, чрез които вече съществуващата земя била заселена с твари и растения. Но срещу тези живи създания се изправяли две хиляди мили размирен океан — бурен, солен и неумолим.
	То се знае, първи стигнали до острова рибите, защото се движели на воля из океана. Но не може да се каже, че те станали част от острова. Първото не-океанско същество, което го посетило, било птица. Тя навярно долетяла от север с проучвателна мисия — търсела храна. Кацнала върху още топлите скали, не намерила нищо за ядене и отлетяла, за да загине може би в южните морета.
	Минали хиляда години, без да долетят други птици. Един ден силна буря изхвърлила на брега кокосов орех. Обвивката му позволявала дълго да се задържи върху вълните, идвал от югозапад и изминал повече от три хиляди мили с удивително упорство. Ала на брега, плискан от солена вода, нямало почва и кокосовият орех загинал; обвивката и черупката му обаче допринесли за образуване на почва за по-сетнешни пришълци.
	Годините се нижели. Слънцето правело своите величествени кръговрати. Луната ту едреела, ту се смалявала, приливи и отливи къпели лицето на земята. От север се спускал лед, който покривал островите за десет хиляди години, тежестта и силата му разчупвали скали и образували земя.
	Годините се нижели — празни, безконечни, значими години. Веднъж друга птица долетяла до острова да си търси храна. Този път тя намерила няколко мъртви риби на брега. Сякаш от благодарност изпразнила стомахчето си и изхвърлила малко семенце, погълнато от нея на далечен остров. Семенцето покълнало и пораснало. Така след цяла вечност на скалистия остров се появил растителен живот.
	Невъзможно е да се разбере колко време изминало оттогава. Между долитането на първата птица, останало безрезултатно, и идването на втората, която донесла семенцето, изтекли повече от двадесет хиляди години. Подир още двадесет хиляди пристигнала нова живинка — женско насекомо, оплодено на далечен остров преди страшна буря. Понесено от стихийните ветрове, зародили се на юг, насекомото било издигнато високо, на три хиляди метра над повърхността, и носено цели три хиляди километра на север, преди да падне върху новия остров, където дало живот. Появили се насекоми.
	Годините се нижели. Долитали и други птици, но не носели семенца. Ветровете довели и други насекоми, но те не били женски или не били оплодени. Ала на всеки двадесет или тридесет хиляди години — време по-дълго от съществуването на човешкия род — до острова стигала, по волята на случайността, някаква живинка; и по волята на случайността тя се внедрявала там. Така за период от време, който умът не може да обхване, по волята на случайността островът бил заселен.
	В един от най-знаменателните дни в неговата история от някаква далечна земя на югозапад дотук се добрала птица, в чиито оплетени пера се криело семето на дърво. Като кацнала на скалистия бряг, птицата започнала да чисти перата си с човка, семето паднало и от него израснало дърво. Минали още тридесет хиляди години и друг също тъй невероятен случай донесъл кълна на друго дърво. След пет милиона години на бушуващи бури, долитащи птици и довличани до брега мокри клони с полепнали по тях охлюви и личинки на острова се появила гора с цветя, птици и насекоми.
	Нищо, нищо не стигало до острова лесно. Самите му скали били изхвърлени от километри дълбочина през огнени комини. Изсипвали се с невъобразима мъка върху повърхността на земята. Бури мъкнали лишеите. Птиците долитали със сковани криле. Урагани съпровождали насекомите, а кълновете на дървета стигали дотук в тъмната утроба на заблудена птица или сгушени в перушината й.
	В безвремие, мъчително, в бури, глад и урагани на острова бил даден живот, а този живот се поддържал от неспирни вулканични изригвания, които сипели още лава, раздробявана на жизнено необходимата почва. Островът живеел сред стихии и в стихиите се родила невероятната му красота.
	Бреговете на острова, подкопавани от океана, били покрити с изумителни канари, в които се отразявало вечерното слънце и ги превръщало в назъбени златни колони. Планините били високи и насечени, тъмнозелени дървета покривали полите им, а върховете били сковани в лед; в дълбоко врязаните в брега тихи заливи се оглеждали планините. Долини и красиви равнини, водопади и реки, поляни за разходка на влюбени, места, подходящи за бъдещи градове — прекрасният остров разполагал с всички тези привлекателни и подканящи цивилизацията достояния.
	Но те не били видени от човек, по съблазнителните поляни не бродели влюбени, защото островът се сдобил с красотата си много, много преди ерата на хората. А щом достигнал най-голямото си съвършенство, започнал да умира. Роден от стихии, той бил обречен да загине сред стихии.
	Земята внезапно се разтресла, цели нейни пластове пропаднали и се свлекли, а когато отново се уталожила след период от хиляди години, островът се бил смъкнал в океана с около четиристотин метра и по върховете му вече никога не се образувал лед. Вулканите спрели да изригват, не се изсипвала нова лава, от която да се създаде нова почва на мястото на потъналата. Един милион години ветрове виели срещу хълмовете, океанът изгризвал насипите. Година след година островът се свивал и намалявал. Започнал да се руши, да се разбива и да се връща в океана, от който бил изникнал.
	Изнизали се един милион години и после още един, а островът, който бил израснал така търпеливо в северозападния край на голямата пукнатина върху дъното на океана, бавно, бавно изчезнал. Птиците, намирали храна по хълмовете му, отлетели другаде, отнасяйки нови семена. Оплодени по бреговете му насекоми били ответи от бурите към други острови и животът продължавал. На всеки двадесет или тридесет хиляди години някаква частица от природата на острова се отскубвала и животът продължавал.
	Докато островът ставал все по-малък, друга форма на живот се активизирала. В топлите, бистри и хранителни води около бреговете започнали да виреят коралови полипи; след смъртта им, няколко педи под водната повърхност, бавно се натрупвали дребничките им порести скелети. Подир хиляда години те изградили около острова подводен пръстен. Продължили да го издигат още хиляда години и с течение на времето миниатюрните животинки построили коралов риф.
	На север се топели ледове и коралите потъвали под огромната тежест на неочаквано нахлулите води. Температурата на океана се променяла и животинките измирали. Поройни дъждове обливали хълмовете, затрупвали бреговете с тиня и задушавали дребничките корали. Нови ледени грамади се образували на север и на юг, изтегляли водата от загиващия остров. Тогава коралите умирали тутакси.
	През цялото време, като всичко, свързано с този остров в предългата му история, коралите живеели сред заплахи и катаклизми. Но в промеждутъците те изграждали. И така, миниатюрните животни, деца на стихиите, построили нов остров на мястото на стария, който постепенно се смалил и потънал в океана.
	Какъв ужасен преход от живота към смъртта! Какво безсмислие — островът, роден от мощни сили и сблъсъци, за да разцъфне с невероятна красота върху гръдта на океана, богат на дървета, обичан от птиците, готов да посрещне човека, стига той да пристигне… Какво безсмислие, че този остров, възникнал така мъчително, е трябвало да загине не по-малко мъчително, преди човешко око да е видяло великолепието му!
	В течение на милион години, на десет милиона години островът съществувал мълчаливо в неизвестния океан, после умрял, оставяйки само един пръстен от коралови рифове, където можели да си почиват морските птици и да си играят гигантските вълни на неспокойния океан. Безконечен живот и безконечна смърт, безкрайно погубване на красота и възможности, неуморни приливи и отливи, прииждане и оттегляне на океана. Настъпва нощ, после зноен ден, островът чака, но не се появява човек. Нижат се дни и нощи, загива неземната красота на тучни долини и на водопади, без да ги е видял човек. Остава само кораловият риф, един варовиков венец върху повърхността на великия океан, дал живот на острова; паметник, изграден от скелетите на милиарди и милиарди дребни животинки.


	Докато първият остров се издигал и отново се връщал в небитието, други бъдещи острови на югоизток от него също се борели за кратко съществуване, следвано от сигурна смърт. Някои започнали своя цикъл почти едновременно с първия. Други се забавили. Те изниквали над повърхността на океана едва когато първият се гърчел в предсмъртни мъки, така че във всеки миг след началната му агония човекът, ако тогава съществуваше, би могъл да наблюдава стъпка по стъпка процесите на живота и смъртта на островите, наредени във верига, дълга три хиляди километра. Като прииждаща вълна на самия океан, скалистите острови се издигали и пропадали, но докато цикълът на океанската вълна трае няколко минути, възникването и изчезването на тези острови продължавано близо шестдесет милиона години.
	В дадено време всеки остров съществувал спокойно в своя цикъл — той или се издигал и разцъфтявал, или загивал. Не искам да кажа, че човекът, ако би могъл да наблюдава цикъла, би успял да определи точно в кой етап от този цикъл се намира даден остров; навярно е имало периоди от милиони години, когато никой не би могъл да различи етапите. Но безличният, разтопен център на земята сигурно неслучайно изпращал на този или онзи остров нови количества лава. Чакащият океан също знаел, защото чувствал кога скалистите брегове падат по-лесно в обятията му. Знаели и кораловите полипи, защото усещали, че е време да започнат изграждането на паметник на онзи остров, който скоро щял да бъде мъртъв… тоест до двадесет или тридесет милиона години.
	Безкрайни цикли, безкрайно раждане и умиране, безкрайно появяване и изчезване. Спрат ли ужасяващите вулканични изригвания, островът е вече обречен. Спокойствието, тихият океан, долитането на птици, които носят семенца, са приятни явления, но създадената красота предварително е осъдена на разрушение. Едно нощно жужене на насекоми, едно нежно плискане на прибоя върху пясъка — и ето че започва нов ледников период, който ще смрази напълно живота. Безграничен цикъл, безконечни промени.


	Към края на основния цикъл, когато западните острови вече умирали, а източните се изграждали, нов вулкан издигнал конуса си над повърхността на океана и в серия от титанични експлозии изригнал достатъчно разтопена скала, за да се създаде спокойно нов остров, който след безброй години щял да бъде избран от хората за главен остров в групата. По-нататъшната му вулканична история била паметна с това, че обитаемата му земя се образувала от свързването на две отделни вериги от вулкани.
	След като първоначалният вулкан успял да създаде остров, по мощните му склонове се появили допълнителни кратери, от които изтичала лава. Сред океана изникнал по-голям вулкан, отдалечен не много от първия, и изградил собствена величествена структура. Тя породила подобна верига от събития.
	Няколко ери двете големи вулканични системи се издигали сред океана в огнено съревнование. После, това било неизбежно, първата започнала да отмира и пламъците й да загасват, докато втората продължавала да сипе милиони тонове лава по стръмните си склонове. Със съскане, експлозии и трясък в океана падали скали и се събирали огромни натрупвания, които изграждали следващия вулкан все по-бързо и с все по-солидни основи върху океанското дъно.
	След време потъващата лава от втория голям вулкан пропълзяла до основите на първия, после се заизкачвала по скатовете му и накрая потекла върху замръзналите потоци от лава, образували предишния остров. Сега празното водно пространство, което разделяло двата вулкана, се запълнило и те се слели. Вплели огнените си ръце, споени от преплитащи се потоци разтопена скала, двата вулкана встъпили в брак и съюзът им родил общ плодоносен и растящ остров.
	Почвата му била образувана от десетки по-малки вулкани, които изригвали в продължение на неколкостотин хиляди години, после замлъквали и изгасвали. Един от тях изригнал с невиждано великолепие и оставил кратер, подобен на дълбока купа. Друг, в самия край на острова, откъдето контролирал подстъпите откъм океана, оставил за спомен висок нос, подобен на диамант.
	Когато островът бил вече оформен — божествено красив, очарователен — някаква природна сила, сякаш по таен план, скрила в недрата му огромно богатство. То не би могло да е диаманти, защото на острова не му стигали двеста и петдесет милиона години, за да успее да събере въгленосната растителност, от която се образуват диамантите. По същата причина богатството не би могло да бъде петрол или каменни въглища. Не би могло да е и злато, защото островът не притежавал нито необходимата възраст, нито необходимите условия за създаването на този метал. Не би могло да бъде никое от тези общоприети съкровища, но било по-голямо от тях.
	Вулканичният базалт, от който се изградил островът, бил порест. Когато яростните океански бури връхлитали острова, част от водите, с които го обливали, се връщали в океана чрез течащи на повърхността реки, а друга част се просмуквала до самото сърце на острова. Така милиарди тонове вода се промъкнали в скрити подземни резервоари.
	Водата, разбира се, не оставала там, защото в порестата скала имало пролуки, които я отвеждали обратно в океана, и след време водата се изгубила. Но ако някое животно или човек имали възможност да проникнат в скалите, биха могли да използват тази вода, тъй като целият остров представлявал подземен басейн; цялата му сърцевина била просмукана от животворната вода.
	Но не това било изключителното съкровище на острова, защото човекът би могъл да пробие всяка пореста скала на който и да е остров и да хване вода. Тук, на този остров, имало допълнителна ценност, получена като по чудо.
	Когато ледовете се появявали и изчезвали, предизвиквайки покачването на великия океан, когато самият остров бавно потъвал и пак се съграждал от нова лава, когато се извършвали тези титанични конвулсии, южният бряг на острова бил ту изложен на слънцето, ту дълбоко потопен в океана. В първия случай брегът бил прорязван от планински потоци, които пръскали наноса си в равнината, разстилали глинеста почва и стрита на прах лава. Понякога океанът изхвърлял парченца от черупки, силни бури разчупвали канари и изсипвали отломъците им върху брега. Малко по малко, в течение на сто хиляди години, брегът събирал всички тези наноси.
	После, щом океанът отново се покачвал, той стоварвал огромната си тежест върху брега, който оставал да лежи с векове под тонове тъмнозелена вода. Но безмилостният океан оказвал не само хидравличен натиск, той същевременно бил носител и на живот; от вълните му се сцеждали тиня, мъртви тела, влачени от водата раздробени дървета и пясък. Всички тези земни и морски дарове се свързвали в твърда скала под огромната тежест на океана.
	При катаклизмите островът се издигал над морската повърхност и прибирал нови дарове, свлечени от хълмовете, после потъвал под вълните, за да се обогати с още запаси от животворяща тиня. Но винаги, когато чудовищният океан блъскал брега неспирно в течение на десет хиляди години, се образувала нова скала, непромокаем щит, който покривал ниските части на предпланините и навлизал в океана. Тази скала похлупак затваряла в гигантски подземен резервоар всичко, което лежало под нея.
	А това, което лежало отдолу, естествено, било вода. Дълбоко под видимата повърхност на острова, под скалата похлупак, била затворена най-чистата, най-сладката, най-изобилната вода в земите покрай или сред великия океан. Водата стояла там под огромно налягане, достъпна за човека, който би открил скривалището й. Нещо повече, водата била готова да изхвърчи нагоре пет, десет, петнадесет метра и да облее с животворната си сладост всеки, който би проникнал през скалата похлупак, за да я освободи. Животворната вода в почти неизчерпаемо количество чакала. Скрита под скалата похлупак, тя чакала. Чакала.


	Любопитните растения и животни, попаднали някога на първия северозападен остров, имали предостатъчно време, за да стигнат до новопоявилите се земи. За определен вид трева навярно били нужни милион години, за да завърши пътешествието си по цялата верига. Но нямало защо да се бърза. Бавно, с невероятно търпение, дървета, лози и пълзящи растения се промъквали до островите, докато в друга част на света едно ново и много по-властно животно се изправяло и се готвело за нашествие на островите.
	Преди да спре да расте островът, образуван от два вулкана, със скрито съкровище от вода, в далечни места се бил развил човекът. Преди последният остров да е добил завършените си очертания, хора издигнали в Египет величествени паметници и създали стабилна форма на управление. Те вече имали писмо и можели да записват спомените си.
	Докато вулканите от тази верига все още продължавали играта си, Китай развил сложна философска система, Япония изработила принципи на изкуството, които по-късно щели да обогатят света. Докато островите добивали завършената си форма, Христос говорел в Ерусалим, а Мохамед дошъл от горещата пустиня с ново виждане за рая. Но хората още не знаели за този, който ги очаквал тук на островите, които били най-младата част от огромната видима повърхност на земята. Били нови. Били диви. Били пусти. Очаквали. Книги, които четем и до днес, били написани, преди някой, освен прелетните птици, да е знаел за тези острови. Песни, които пеем и до днес, били сътворени и записани, докато островите продължавали да са необитаеми. Библията вече била съставена, също и Коранът.
	Дивите, пусти млади острови, галени от слънцето и брулени от вятъра, очаквали.
	Понеже им било съдено, когато най-сетне бъдат открити, да ги приветстват като късчета от рая, заслужава да се вгледаме внимателно в техните последни минути на изчакване, в онези тъжни, сладки и мъчителни дни, преди първите канута да стигнат до тях.
	Островите били красиви, това е вярно. Залесените им планини били прелестни. Хилядите им хладни водопади били изумителни. Стръмните им скали, там, където неспокойният океан бил издълбал скатовете на големите планини, се спускали на стотици метри право в морската вода, а между отвесните скали гнездели птици. Реките били пълноводни. Бреговете на островите били бели, а вълните, които ги миели — кристално сини. Нощем звездите висели ниско като едри, блестящи огнени точки и сочели местоположението на островите, образували величествени пътеки за луната и за слънцето.
	Колко красиви били островите! Колко наситени с хармония и покой! Трудно е дори да си представим първичното им ненарушимо величие. Ако раят се състои само от красота, тези острови били най-прекрасният рай, достиган от човека, защото земята и морето били великолепни, а климатът приятен.
	Но ако представата за рая включва и способността да се поддържа животът, тогава тези острови по времето, когато били в очакване, в дните на Христос и Мохамед, съвсем не били божествени. На тях почти нямало храна. По прекрасните им склонове виреели много растения, но нито едно от тях не можело да поддържа живота. Имало отделни панданови дървета с немногобройни, горчиви и трудни за дъвкане плодове. Срещали се папратови дървета с не особено вкусна сърцевина, имало също и някои корени. Имало риба и птици, ако някой можел да ги улови. Но нищо друго.
	Вън от тази група рядко се срещат тъй негостоприемни големи острови. Ето какво нямали те: кокошки, прасета, добитък или кучета, които могат да се ядат; нямали банани, сладки картофи или хлебно дърво; нито пъпеши, манго или какъвто и да е плод; нямали палми, от които да се получи захар; там нямало храна. Островите дори не притежавали основния, чудодеен плод за поддържане на живота в тропиците — кокосовия орех. Отделни орехи достигали бреговете, но не можели да виреят на солената крайбрежна почва.
	Човекът, дошъл на островите, трябвало да си носи храна, за да живее. Би постъпил умно, ако си донесял и различни строителни материали, за да живее цивилизовано, защото на острова нямало бамбук за украса на дома, нямало черничева кора, от която да си направи платно за дрехи и постелки, нямало свещниково дърво, чиито плодове да използва за свещи. Нямало и много цветя: нито ясмин, нито хибискус, нито разноцветни орхидеи. Вместо тези носещи радост и поддържащи живота растения имало едно странно дърво, което е безполезно, но когато се изсуши, непрекъснато излъчва аромат — дървото на смъртта, или сандаловото дърво. То самото не било нито отровно, нито вредно, но начините, по които щяло да се употребява по-късно на тези острови, му създали незавидна слава.
	Почвата на островите не била много добра. Не приличала на богатия чернозем, който руските селяни вече обработвали, нито била глинеста и плодородна като земята на индианските племена в Дакота и Айова. Тук почвата пила червена и подобна на пясък; очевидно съдържала желязо, защото била образувана от разпаднал се базалт, но й липсвали други необходими съставки. Ако някой земеделец би добавил към тази почва недостигащите й минерали и би я напоявал, тя би станала много плодородна. Но сама по себе си била бедна на минерали и вода.
	Наистина върху островите се изливал обилен дъжд, ала не както трябва. От североизток постоянно духали пасати и довеждали ниски облаци, наситени със сладка вода. Но по североизточните брегове на всеки от островите се издигали високи зъбери и планини, на които облаците се натъквали и изпускали водата си в порой там, където не била полезна, и никога не стигали до югозападните равнини, където се намирала червената почва. От равнинните земи, които биха могли да се обработват, три четвърти били всъщност пустинни. Ако някой уловял водата, която се стичала без полза по стръмните планински склонове и падала в морето, и я прехвърлел отвъд планинските върхове към равнините, тогава би могло да се прибира и реколта. Или ако някой откриел тайните резервоари в бъбреците на острова, тогава и водата, и храната биха били изобилни. Но докато не станело това, хората по тези острови никога нямало да имат достатъчно вода и храна.
	И така, красивите негостоприемни острови очаквали да бъдат завладени от смели люде с храна и решителност. Най-доброто, което би могло да се каже за островите по онова време е, че там нямало отровни змии, лоши трески, комари, обезобразяващи болести или чума.


	Не бива да се забравя още едно нещо. От всички растения на островите по времето на Христос деветдесет и пет на сто не се срещали никъде другаде по света. Островите били уникални, самотни, особени, вън от главния поток на живота, програмирани като отделен клон на природата… или, ако предпочитате, истински природен рай, където всеки поникнал стрък имал възможност да се развива по свой начин, по волята и до пределите на собствените си заложби.
	Споменах за търсещата приключения птица, която донесла първото семенце в утробата си. То било семе от трева, може би от трева, чиито братя и сестри (ако тези понятия могат да се използват за тревите) останали на родните си острови и се развивали така, както се развивало семейството им през милиони поколения. На първоначалното си място тревата запазвала своите обичайни характеристики, без да търси рисковани изменения; ако пък се появели такива изменения, нормалните, здрави стръкове бързо ги задушавали и тревният вид се запазвал.
	Но на новите острови същата трева, оставена сама сред красота, слънце и дъжд, се превърнала в друга трева, уникална и пригодена за тази среда. Хората, които ще я видят след милиони години, ще могат да познаят, че това е трева и че е произлязла от познатите им стръкове, които продължават да съществуват другаде; но също така ще забележат, че това е нов вид трева, с други качества, различна по жизненост и обещаваща нещо ново.
	Долитало ли е някакво насекомо от далечен голям континент до тези острови? Ако е така, тук то е станало различно насекомо, с по-дълги крачка или с хоботче, което пробива по-дълбоко. Птици, цветя, червеи, дървета и охлюви — всички придобили на тези острови несъществуващи другаде форми и качества.
	Тогава, както и сега, не било известно място на земята, което би могло да се състезава с тези острови по способността си да поощрява растенията и животните да се развиват свободно и смело, за да осъществят напълно собствените си възможности. Девет от всеки десет вида, израснали тук, не са се срещали другаде по земята.
	Защо е станало така, остава мистерия. Възможно е това чудо да се дължи на щастлива комбинация от дъждове, климат, слънчева светлина и почва. Възможно е обяснението да се крие във факта, че тук в течение на милиони години всичко растящо е било оставено да се развива необезпокоявано и само да определя съдбата си. Или в обстоятелството, че тревата, стигнала до тези острови, е трябвало да разчита единствено на себе си, защото не би могла да бъде оплодена вече от други треви от собствения й вид. Но каквато и да е била причината, фактът си остава — тук се появили нови видове, виреели добре, заяквали и се размножавали. Защото тези острови били лаборатория за опити и развитие.
	И тъй, надарени с подобни качества, островите чакали. Христос бил разпнат, а те чакали. Англия била заселена от смесени, но мощни раси, а островите чакали своите заселници. Могъщи владетели управлявали в Индия, в Китай и в Япония, а островите продължавали да чакат.
	Негостоприемните острови били потенциален рай; на тях почти не се намирала храна, но огромни богатства можели да бъдат разработени; островите чакали. Вулканите, които още издигали валове с нови потоци от лава, окачвали фенери в небето, та ако някой човек в кану се загуби върху огромната тъмна гръд на океана и се скита без посока, да забележи заревото под далечния облак и то да му послужи за пътеводна звезда.
	Бели рибояди и речни рибарки се стрелкали над водната повърхност към земята, дългокрили морски птици очертавали сигурни навигационни линии от бурната океанска пустош до самото сърце на островите, където гнездели. Ако човек в кану би проследил в здрача някоя от едрите птици, цепещи въздуха с раздвоената си опашка, би разбрал, че птицата се е устремила към земя.
	Красивите острови, чакащи в слънце и буря, напомняли красиви жени, които очакват в настъпващата вечер мъжете си с отворени обятия, с топла плът и утеха. Всичко, което предстояло да бъде заченато на островите, както и в утробите на тези жени, щяло да стане само по волята и чрез силата на мъже. Мисля, че островите винаги са знаели това.
	Затова мъжете от Полинезия, от Бостън и Китай, от планината Фуджи и от Филипините няма да дойдат на тези острови с празни ръце, малодушни и уплашени, че ще загинат от глад. Тук няма храна. На тези острови не ще намерите сигурност. Донесете си храна, донесете своите богове, своите цветя и плодове, своите представи. Защото в противен случай ще загинете.
	Но ако дойдете със зърна, които да покълнат, с добра храна и добри идеи, ако дойдете с богове, които да поддържат духа ви, с готовност да работите, докато главата ви клюмне и ръцете ви отмалеят, тогава ще получите достъп до тази чудодейна лаборатория, където всяко творение на природата е свободно да се развива според собствените си възможности и желание.
	В тези сурови условия островите чакали.


>	II. От слънчевата лагуна

	Казах, че островите, изникнали над пукнатината в океанското дъно, не били земен рай, но на две хиляди и четиристотин мили южно от тях съществувал остров, който заслужавал това прозвище. Намирал се на северозапад от Таити, където вече живеели силни хора, със своя цивилизация, и само на няколко мили от остров Хавайки, политическата и религиозната столица на региона.
	Този остров, наречен Бора Бора, извисявал острите си канари и мощните си зъбери сред океана. Имал дълбоки заливи и искрящи пясъчни крайбрежия, зад които зеленеели дървета. Трудно било да се повярва, че е възникнал случайно — толкова бил красив; сякаш боговете го били изваяли и очертали заливите му. Тази илюзия се подсилвала от факта, че целият остров бил заобиколен от защитен коралов пояс, в който дивите океански вълни се разбивали яростно и напразно се мъчели да скочат отвъд него в спокойната, зелена и богата на риба лагуна. Рядък по хубостта си бил остров Бора Бора — див, цветущ и прекрасен.
	Рано една сутрин, по времето, когато в Париж синовете на Карл Велики водели разпри за управлението на оставената от баща им империя, бързо тясно кану с вдигнато триъгълно платно и карано от яки гребци се носеше по открития океан зад Хавайки; то търсеше входа към лагуната на Бора Бора, а от брега на острова един страж наблюдаваше с ужас приближаването на лодката.
	Той видя как кормчията дава сигнал на гребците да свалят платното и те веднага се подчиниха, видя как кануто умело се издига върху високите вълни, които се мъчеха да го разбият върху рифа. Но със завидно умение кормчията яхваше вълните и насочваше кануто към опасния отвор в кораловия вал.
	— Давайте! — изкрещя той и гребците заработиха още по-трескаво — отблъскваха кануто от скалите и го тласкаха към протока.
	Водата нахлуваше с устрем, надигаха се огромни вълни, но греблата понесоха лодката вихрено и тя се вмъкна през отвора.
	— Спокойно! — подвикна кормчията по-тихо и с видимо облекчение.
	Доволен от малката си победа, той потърси с поглед одобрението на единствения пътник в кануто — висок, мършав мъж с хлътнали очи и черна брада, стиснал в дългите си тънки ръце дървен жезъл, на който бяха изрязани фигури на богове. Но пътникът не го похвали, защото мисълта му бе съсредоточена върху важни събития, задвижени с негова помощ. Той гледаше покрай кормчията и над гребците към най-високата скала сред острите върхове на Бора Бора. Върху склона на същата насечена планина бе наблюдателният пункт на стража, който сега се понесе тичешком по стръмните пътеки към двореца на краля, като викаше с всичка сила:
	— Първожрецът се завръща!
	Викът издаваше ужаса на стража, а жените, които го чуха, се приближиха до мъжете си в тъмните, покрити с палмови листа колиби и ги загледаха с още по-голяма привързаност.
	Макар че развълнуваният страж предаваше ужасяващото си съобщение на всички, той всъщност бързаше да предупреди един човек и докато тичаше през сенките на палми и хлебни дървета, постоянно си повтаряше:
	— Богове на Бора Бора, дайте скорост на краката ми! Не ме оставяйте да закъснея!
	Стражът се спусна до една тръстикова колиба, по-голяма от околните, падна на земята и изкрещя:
	— Първожрецът е в лагуната!
	Отвътре излезе висок, тъмнокож млад придворен, почеса се още сънен по главата и попита тревожно:
	— Тук ли е вече?
	— Премина през рифа — предупреди стражът.
	— Ти защо не ме…
	Силно възбуден, младият мъж грабна една официална наметка от тапа — напукана черничева кора, и без да се бави да я нагласи както трябва, затича към двореца с вик:
	— Първожрецът приближава!
	Мина бързо покрай други придворни и щом се озова пред краля, се хвърли по очи върху покрития с меки панданови рогозки пръстен под.
	— Първожрецът след малко ще стъпи на острова! — извести той развълнуван.
	Човекът, към когото бяха отправени тези тревожни думи, бе красив тридесет и три годишен мъж с едра глава и ниско подстригана, посивяла покрай слепоочията коса. Необичайно раздалечените му очи гледаха сериозно и излъчваха мъдрост. Ако също като своите подчинени бе изпитал ужас от завръщането на първожреца, той умело го прикриваше. Въпреки това високият млад придворен забеляза, че господарят му се отправя с несвойствена бързина към съкровищницата, където облече дълга до глезените лека кафява роба от тапа, после метна през лявото рамо и кръста си скъпоценна лента от жълти пера — символ на властта му. Намести шлема от пера и мидени черупки, а около врата си сложи гердан от акулски зъби. В този миг високият придворен даде сигнал и по брега в царствен ритъм забиха барабани.
	— Отиваме да отдадем почит на първожреца — обяви мрачно кралят и изчака зад него да се строят във внушителна редица тъмнокожи воини, голи до кръста и с набедрени покривала от кафява тапа.
	— Бързо, бързо! Не бива да се бавим! — почти против волята си ги подканяше той.
	Макар всички да признаваха върховната му власт на Бора Бора, кралят смяташе за разумно да не пести почестите към духовния владетел на острова, още повече че характерът и изискванията на новия бог Оро не бяха добре известни. Бащата на краля бе подценил силата на новото божество и при един тържествен събор в храма на Оро неговият първожрец внезапно го бе обвинил в неверие; черепът на стария крал бе разбит, а тялото му извлечено навън като поредното човешко жертвоприношение пред червения Оро, всемогъщия обединител на островите.
	Но въпреки старанието на краля, когато процесията напусна двореца, високият придворен предупреди:
	— Първожрецът скоро ще стъпи на брега!
	При тези думи кралят и свитата му се затичаха, като всеки крепеше символа на своето положение. Кралят разбираше, че изглежда нелепо, но от страх не смееше да върви бавно. Като хвърляше погледи към високия придворен, който го бе уведомил късно, и към воина, който, без да спира да тича, се мъчеше да оправи набедреното си покривало, той взе да се поти и да се моли задъхано:
	— Ако ще има събор, о, богове на Бора Бора, пощадете ме!
	Кралят се препъваше под горещото утринно слънце, мърмореше от гняв и наранено достойнство. Все пак той стигна до мястото за акостиране няколко мига преди кануто. Без сам да знае, запотеното лице и смущението не му навредиха, а по-скоро му помогнаха, защото първожрецът забеляза със задоволство притеснението на краля и си позволи тънка усмивка. Но тя бързо изчезна и жрецът продължи да гледа небрежно към планинския връх.
	Кормчията спря кануто леко, като внимаваше да не привлече погледа на жреца с неволна несръчност, защото гребците знаеха какво послание носи духовният водач от храма на Оро, а това изискваше през този ден всички мъже да бъдат нащрек. Когато кануто бе закрепено към брега, първожрецът слезе с царствено достойнство; наметката от бяла дървесна кора, украсена по края с кучешки зъби, блестеше под дългата му черна коса.
	Като внушителен символ на Оро, жрецът, понесъл жезъла си с изрязани божествени изображения, тръгна към краля с леки поклони, изразяващи уважението му към върховенството на владетеля. После се изправи и мрачно зачака, докато крал Таматоа, предполагаемият властелин, се поклони и остана приведен достатъчно дълго, за да се убедят всички, че властта му по тайнствен начин е била прехвърлена в ръцете на жреца. Едва тогава кралят заговори.
	— О, благословен от боговете! — започна Таматоа. — Какво е желанието на Оро?
	Насъбралата се тълпа от красиви, тъмнооки мъже и жени, голи до кръста, затаи дъх, което първожрецът забеляза с радост. Той не бързаше да отговори. Лек ветрец откъм зелената лагуна играеше в палмите по брега и разклащаше листата на хлебното дърво. Най-после първожрецът възвести тържествено:
	— Ще има събор!
	Никой не ахна, за да не привлече внимание върху себе си. Това би могло да се окаже съдбовно.
	Първожрецът продължи:
	— В Таити ще се изгради нов храм и ще се съберем да отдадем почит на бога, който ще живее в храма.
	Той замълча, а по лицата на слушателите му се изписа видим страх. Дори крал Таматоа, който имаше основание да е сравнително спокоен, че ще бъде пощаден, усети как коленете му се подкосяват, докато очакваше да чуе страшните подробности в края на всяко съобщение за междуостровен събор в храма на Оро.
	Но първожрецът също изчакваше, защото смяташе, че колкото по-дълго продължи смъртната уплаха, толкова по-добре непокорните жители на Бора Бора ще разберат нрава и мощта на техния нов бог. Днес той щеше да се изхитри и да накара самия крал да зададе опасните въпроси.
	Мухите, които жужаха над мъртви риби по брега на лагуната, сега се насочиха към голите гърбове на застиналите в очакване хора, ала никой не помръдваше, за да не се набие на очи в тези ужасни мигове. Кралят чакаше. Жрецът чакаше. Най-сетне Таматоа попита с приглушен глас:
	— Кога ще бъде съборът?
	— Утре! — отвърна първожрецът сурово и новината веднага бе изтълкувана така, както той бе желал.
	Кралят си помисли: „Щом съборът ще се проведе утре, значи това е било решено още преди десет дни! Иначе как ще може новината да стигне до Таити навреме, та да успее тяхното кану да се върне в Хавайки утре? Нашият първожрец трябва да се е съвещавал тайно с жреците на Оро през последните десет дни“.
	Мухите хапеха потните гърбове, но никой не трепваше в очакване на следващия зловещ въпрос. Накрая Таматоа попита:
	— Колко души трябва да дадем за Оро?
	— Осем — бездушно отвърна жрецът.
	Сложи жезъла пред себе си, а смълчаното множество отстъпи назад.
	Мършавият тъмнокож мъж в блестящо бяло одеяние тръгна към своя храм, но когато хората вече мислеха, че няма да се занимава повече с тях, внезапно се извърна и с ужасяващ гъргорещ звук насочи жезъла си право към кормчията, който го бе довел благополучно в лагуната.
	— А този ще бъде първият! — изкрещя той.
	— Не! Не! — започна да се моли кормчията и коленичи върху пясъка.
	Едрият сух жрец се извисяваше над него неумолимо и продължаваше да го сочи с жезъла си.
	— Когато морето бушуваше и се нахвърляше върху нас — монотонно продължи жрецът — той не се молеше за спасението ни на бог Оро, а на бог Тейн.
	— Не! Не! — търсеше пощада кормчията.
	— Аз наблюдавах устните му — с жестока категоричност заяви жрецът.
	Към разтреперания кормчия се спуснаха помощници на първожреца и го повлякоха, защото краката на ужасения човек отказаха да се движат.
	— И ти! — прозвуча отново страшният глас, а жезълът се насочи към един нищо неподозиращ наблюдател. — На свещения ден в храма на Оро ти клатеше глава. Ти ще бъдеш вторият!
	Жреците се устремиха към посочения мъж и го повлякоха, но вършеха това внимателно, за да не го наранят, тъй като човешките жертви, принасяни на Оро, трябваше да са напълно здрави и без белези.
	Първожрецът се оттегли тържествено и остави на крал Таматоа тежката задача да набележи още шест жертви.
	— Къде е моят помощник? — попита той, а от мястото си зад тълпата, където се бе надявал да остане незабелязан, разтреперан пристъпи напред високият придворен.
	— Защо излязох толкова късно да посрещна светия жрец? — запита Таматоа.
	— Стражът се спънал и паднал. Той закъсня — обясни придворният.
	Иззад тълпата внезапно се разнесе женски глас:
	— Не, това не е вярно!
	Но съпругът на жената, дребен човечец с не особено умно лице, бе изтеглен пред краля, където застана треперещ като бананов лист. Кралят го изгледа с отвращение и заповяда:
	— Той ще бъде третият.
	— Не, умолявам те! — запротестира стражът. — Аз тичах много бързо. Но когато стигнах двореца, той спеше. — И посочи кралския помощник.
	Кралят си спомни, че младият придворен го бе ядосал днес, и обяви решително:
	— Той ще е четвъртият. Останалите ще бъдат подбрани измежду робите.
	С тези думи кралят тръгна към двореца, а стражът и високият придворен, вече завързани от жреците, гледаха в безпомощно изумление, отчаяни от нещастието, което неволно си бяха причинили един на друг.


	Докато изплашеното множество се разпръскваше и всеки оцелял безмълвно се поздравяваше, че за този събор е избягнал ненаситния глад на Оро, един млад вожд, облечен в позлатена дреха от тапа, което показваше, че е от кралската фамилия, стоеше огорчен и мълчалив в сянката на хлебно дърво. Той не се бе скрил страхливо, защото бе по-висок и по-мускулест от повечето мъже и нямаше равен по упоритост, дързост и смелост. Беше застанал отделно от другите, понеже мразеше първожреца, презираше новия бог Оро и се отвращаваше от непрестанното искане на човешки жертвоприношения.
	Първожрецът бе забелязал, разбира се, че младият вожд не е сред посрещачите му — нарушение на приетите правила, което така го бе вбесило, че докато траеше тържествената церемония, бе въртял насам-натам проницателните си очи и търсил младия мъж. Най-после го бе видял, застанал дръзко под хлебното дърво, и двамата бяха си разменили дълги, предизвикателни погледи, които бяха прекъснати едва когато млада жена със златиста кожа и с дълга коса, окичена с бананови цветове, бе подръпнала ръката на съпруга си и го бе принудила да сведе очи.
	Сега, след като церемонията бе свършила, достолепната съпруга започна да го моли:
	— Тероро, не бива да ходиш на събора.
	— Кой друг може да управлява нашето кану? — попита той раздразнено.
	— Толкова ли е важно кануто?
	— Дали е важно? — погледна я изумен мъжът й. — Че кое е по-важно от кануто?
	— Твоят живот — отвърна тя просто. — Мъдрите мореплаватели не тръгват, когато облаците вещаят буря.
	Пренебрегвайки страховете й, Тероро се отправи замислено към едно паднало дърво, чийто край лежеше в лагуната. Отпусна се ядосан на дървото, натопи мургавите си крака в сребристата вода и започна да рита, сякаш мразеше и самото море, но след малко красивата му, спокойна съпруга, ухаеща на бананови цветове, дойде и седна до него. Като дете, което си играе, запляска с крака в хладната зелена вода и съпругът й скоро забрави гнева си. Дори когато погледна към тесния нос, където се намираше местният храм и където сега жреците освещаваха осмината мъже, обречени на Оро, той заговори без животинския гняв, който бе изпитвал по време на церемонията.
	— Не се боя от събора, Марама — каза твърдо Тероро.
	— Аз се боя за теб — отвърна жена му.
	— Виж нашето кану! — отклони той разговора и посочи дългия навес близо до храма, където бе прибрано огромно кану. — Не искаш някой друг да го управлява, нали? — подразни той жена си.
	На Марама, дъщеря на жрец, който бе избрал свещени дървета за лодката им, не бе нужно да се напомня колко голямо е нейното значение, затова тя се задоволи само да изтъкне:
	— Мато от Севера би могъл да управлява кануто.
	Тогава Тероро разкри истинската причина да иска да присъства на опасния събор.
	— Брат ми може да се нуждае от моята помощ.
	— Крал Таматоа ще има много защитници — отвърна Марама.
	— Без мене може да се случи нещо лошо — упорито настояваше Тероро и умната Марама, чието име означаваше луна, всевиждащата и състрадателна луна, разбра какво е настроението на мъжа й, затова опита с друг аргумент.
	— Тероро — започна тя — първожрецът подозира главно тебе, че си неверен на неговия червен бог Оро.
	— Не ме подозира повече, отколкото другите — промърмори Тероро.
	— Но ти си тоя, който показва неверието си — не се предаваше Марама.
	— Понякога не мога да го прикривам — призна младият вожд.
	Марама се огледа плахо, за да види дали не ги подслушва някой шпионин, защото първожрецът имаше свои хора навсякъде. Но днес наоколо нямаше никой и с натопени в лагуната крака тя продължи с внимателните си съвети.
	— Трябва да ми обещаеш, че ако отидеш в храма, ще се молиш само на Оро и ще мислиш единствено за Оро. Спомни си как жрецът познал какво мисли кормчията по движението на устните му.
	— Бил съм на три събора в Хавайки и знам какви са опасностите — увери я Тероро.
	— Но не знаеш сегашната опасност — настояваше жена му.
	— Кое е по-различно този път? — попита Тероро.
	Марама отново се огледа и като не забеляза никого, продължи:
	— Не се ли питаш защо първожрецът остана десет дни повече в Хавайки?
	— Навярно се е готвил за събора.
	— Не. Това трябва да е било решено преди много дни. Останал е, за да позволят на лодките от Таити и Муреа да се върнат до утре в Хавайки. Миналата година една жена от Хавайки ми довери, че жреците там смятат нашия първожрец за най-способния и възнамеряват да го издигнат на по-висок пост.
	— Много добре ще сторят — процеди Тероро. — Нека го махнат от този остров.
	— Но те няма да го направят върховен жрец, ако собственият му остров не е напълно подчинен.
	Докато я слушаше, той започна да долавя важна нишка в мисълта й, както ставаше винаги когато говореше умната, кръглолика като луната жена. Наведе се напред, за да я чува по-добре, а тя продължи:
	— Според мен на този събор първожрецът ще трябва да направи всичко, което е по силите му, за да докаже на другите жреци в Хавайки, че той е по-предан на Оро от тях.
	— За да заслужи високия пост ли? — попита Тероро.
	— То се знае.
	— Какво смяташ, че ще предприеме? — продължи да пита Тероро.
	Марама се колебаеше дали да изрече отговора. В този миг над лагуната неочаквано духна вятър и леки вълни заляха краката й. Тя ги издърпа от водата и ги избърса с ръце, като все още мълчеше, затова Тероро продължи мисълта й:
	— Смяташ, че за да направи впечатление на другите, първожрецът ще пожертва краля?
	— Не — поправи го Марама. — Той ще сложи твоите крака върху дъгата.
	Тероро се пресегна и откъсна едно листо от хлебното дърво.
	— Тогава ще спрат ли убийствата? — попита замислено.
	— Не — тъжно отвърна жена му. — Ще продължат, докато всичките ти приятели не напуснат лагуната. Едва тогава Оро ще бъде в безопасност на Бора Бора.
	— Мъже като Мато и Па?
	— Те са обречени — потвърди Марама.
	— Но не и кралят, така ли?
	— Не — убедено каза царствената млада жена. — Кралете на Таити и Муреа обичат брат ти, а такава смела стъпка ще настрои не само тях, но и хората им срещу новия бог.
	— Аз обаче мога да бъда принесен в жертва на Оро, така ли?
	— Да. Кралете винаги са готови да повярват и най-лошото за по-младите братя.
	Тероро се обърна и изгледа красивата си жена, като си мислеше: „Не вярвам в разсъжденията й. Тя много прилича на баща си“. А на глас каза:
	— Не бях мислил по този начин, Марама. Знаех само, че този път съществува по-голяма опасност.
	— Така е, защото ти, братът на краля, още почиташ бог Тейн.
	— Само в сърцето си.
	— Но щом аз мога да надникна в сърцето ти — поклати глава Марама — значи и жреците могат.
	Преди Тероро да успее да каже нещо, се появи развълнуван вестоносец с гривна от жълти пера на ръката, което бе знак, че принадлежи на краля.
	— Търсихме те — обърна се той към Тероро.
	— Оглеждах кануто — промърмори младият вожд.
	— Кралят те вика.
	Тероро стана от поваленото дърво, отърси водата от краката си и кимна за сбогом на жена си. Следвайки вестоносеца, той се яви в двореца — голяма, ниска постройка, крепена от излъскани до блясък колони от кокосово дърво, украсени с вдълбани изображения на богове. Покривът бе направен от сплетени палмови листа; нямаше под, прозорци или странични стени. Заместваха ги навити на рула рогозки, които можеха да се спускат при дъжд или за да се скрие вътрешността на двореца от чужди погледи. Главната стая съдържаше множество символи на царственост — богове от пера, гравирани акулски зъби, огромни мидени черупки от Юга. Постройката притежаваше две особено ценни качества. Първото беше изгледът й към лагуната, в чийто външен риф вълните се разбиваха постоянно и образуваха високи облаци от ситни водни пръски. Второто ценно качество на постройката беше, че всичките й части бяха свързани с тънки и здрави, златистокафяви плетеници от сенит — прекрасното островно въже, направено от влакната в черупките на кокосовите орехи. За изграждането на двореца беше използвано повече от три километра въже; гъвкавият златист сенит свързваше всички дървени части на постройката. Човек можеше да стои в стая, обвързана със сенит, и да се любува на сложните мозаечни плетеници, така както мореплавателят се възхищава нощем на звездите или детето ненаситно се радва на вълните, които се разбиват о брега.
	Под закрепения с островно въже покрив седеше крал Таматоа. Едрото му широко лице изразяваше дълбоко смущение.
	— Защо се свиква събор? — попита строго той. После, сякаш се боеше от отговора, отпрати всички, които подозираше, че може да са шпиони. Придвижи се напред върху рогозката на пода и подпря ръце на коленете си. — Какво означава това?
	Тероро, който невинаги беше много проницателен, често представяше обясненията на жена си като свои.
	— Навярно нашият първожрец иска да бъде издигнат на по-висок пост в храма на Хавайки, а за да постигне това, трябва да направи нещо впечатляващо — отвърна той и замълча многозначително.
	— Какво например? — запита кралят.
	— Ами… да унищожи и последните прояви на почит към бог Тейн в Бора Бора, като — да речем — пожертва теб… насред събора.
	— Тъкмо от такъв заговор се боя — призна Таматоа. — Ако изчака съборът да започне, може внезапно да посочи мене, както направи с баща ни, и… — Обезпокоеният крал махна с ръка и заключи тъжно: — Тогава моето убийство ще бъде оправдано като извършено по волята на Оро.
	— По-скоро по волята на първожреца — поправи го Тероро.
	Таматоа помълча, сякаш се мъчеше да прочете мислите на по-младия си брат, и добави с раздразнение:
	— А смъртта ми ще остане неотмъстена.
	Самосъжалението не беше свойствено за Таматоа, чиито бойни качества и благоразумно управление бяха запазили малкия остров Бора Бора от нашествията на по-големите му съседи, затова Тероро заподозря, че брат му крои нещо и се въздържа да разкрие собствените си планове за събора.
	— Кануто ще бъде спуснато във водата по пладне — подхвърли той спокойно.
	— Ще бъде ли готово за отплаване до залез-слънце? — попита кралят.
	— Да, но се надявам, че ти няма да се качиш в него.
	— Твърдо съм решил да отида на този събор — отвърна Таматоа.
	— Там може да те сполети само зло — настояваше Тероро.
	Кралят стана от рогозката и се отправи опечален към входа на двореца, откъдето се виждаха величествените скални върхове на Бора Бора и огряната от слънцето лагуна.
	— На този остров съм израснал сред радост — заговори той развълнувано. — Винаги съм се движил в сянката на тези върхове, тези вълни винаги са плискали глезените ми. Виждал съм и другите острови. Заливите на Муреа са красиви. Приятно е да се наблюдават върховете на Таити и дългите пясъчни брегове на Хавайки. Но нашият остров е земен рай. Ако трябва да бъда принесен в жертва, за да може този народ да живее според волята на новите богове, тогава нека бъда пожертван.
	Спомените на Таматоа за младостта на двамата братя в Бора Бора постигнаха онова, което хитростта му не успя, и Тероро извика:
	— Братко, не отивай в Хавайки!
	— Защо не? — попита Таматоа, като се оглеждаше неспокойно, и се върна на рогозката си.
	— Защото заминаването ти при боговете няма да спаси Бора Бора.
	— Защо не? — повтори Таматоа и приближи лице до Тероро.
	— Защото, когато тоягата се стовари върху тебе, аз ще убия първожреца. Ще се развилнея из остров Хавайки и ще го разруша. Тогава другите острови ще разрушат Бора Бора.
	— Точно така си и мислех! — кресна кралят. — Ти кроиш план за бунт. О, Тероро, с бунт не ще се постигне нищо. Ти няма да дойдеш на събора.
	— Ще бъда там — промърмори упорито Тероро.
	Кралят се изправи мрачно в утринните сенки и насочи десния си показалец към него.
	— Забранявам ти да напускаш Бора Бора.
	В този миг кралят воин, едър и смръщен, стоеше като символ на неограничената власт, а от насочения му пръст Тероро почти потрепери. Искаше му се да хване този пръст, после дланта и накрая цялата силна ръка на брат си, да го свали на рогозката, за да си поговорят честно, но младият вожд никога не би посмял да докосне краля, защото знаеше, че чрез него боговете изпращат манната — небесното духовно пречистване — на Бора Бора. Да докосне краля или дори да стъпи върху сянката му, значеше част от тази манна небесна да пресекне, което щеше да е заплаха не само за краля, а за всички островитяни.
	Но желанието на Тероро да поговори с брат си бе тъй силно, че той се хвърли ничком върху рогозката, пропълзя по корем до него и сведе лице пред краката му, като шепнеше:
	— Седни с мен, братко, и нека поговорим.
	Мухите жужаха в утринната жега, а двамата мъже заговориха.
	Бяха красиви, снажни, с разлика от шест години помежду им, понеже имаха и сестра. И двамата чувстваха, че ги съединява особена връзка, защото още момчета бяха рязнали китките си в един тържествен ден и всеки бе пил от кръвта на брат си. Баща им, принесен в жертва на Оро, бе нарекъл първия свой син Таматоа, Воина. А когато в семейството се бе родило и второ момче, бащата се бе зарадвал: „Какво щастие! Когато Таматоа стане крал, брат му ще бъде първожрец“. Затова бе дал на втория си син името Тероро — Мозък, Умния, човек, който ще може да разгадава бързо сложни неща. Ала досега той не бе доказал, че отговаря на името си.
	Таматоа се бе развил като истински островен воин — едър, як и сериозен. Подобно на всеотдайните си прадеди бе бранил Бора Бора от заговори и нападения. Шест пъти през деветгодишното си управление бе отблъсквал мощните нашественици от Хавайки, затова внезапното върховенство на Оро, новия бог на този остров, беше тъй оскърбително. Старите врагове се готвеха да завземат с коварство това, което не бяха успели да завладеят със сила. Тероро, от друга страна, не бе оправдал даденото му име и нямаше признаци, че ще стане жрец. Висок и жилав, с красиво слабо лице, той обичаше свадите, имаше буен нрав и бавно схващаше отвлечените мисли. Но най-големият му недостатък бе, че не можеше да запамети родословията и свещените напеви. Неговата страст бяха мореплаването и достигането до непознати води. Вече бе пътувал с кануто си до далечния остров Нуку Хива, а плаването до Таити му се струваше детска игра.
	— Страхувам се, че боговете ще спуснат дъгата за теб — прошепна Таматоа.
	— Устоявали сме им преди, можем да устоим и сега.
	— По-рано имаха лодки и копия, а сега имат планове и кроят заговори. Нямам голяма надежда.
	— Страхуваш ли се? — направо попита Тероро.
	— Да — призна си кралят. — Изпълняват се нови замисли, но аз не ги разбирам напълно. Как успя първожрецът така лесно да подлъже нашите хора?
	— Предполагам, че хората лесно приемат нови богове. Като виждат много жертвоприношения, смятат, че боговете са доволни. Струва им се, че така островът е в по-голяма безопасност — опита се да намери обяснение Тероро.
	Кралят се загледа в очите на брат си и предпазливо попита:
	— Ти би ли могъл да приемеш новия бог?
	— Никога — твърдо заяви Тероро. — Аз съм роден с благословията на бог Тейн. Баща ми умря, като защитаваше Тейн, а също и неговият баща. Никога не мога да приема друг бог.
	— И аз — въздъхна дълбоко кралят. — Но се боя, че първожрецът ще ни унищожи.
	— Как ще успее? — пламна буйният млад вожд.
	— С измама, с планове, с хитри замисли.
	— Аз ще го измамя! — отчаяно извика Тероро. Удари длан в коляното си и промърмори: — Ще разбия главата му като кокосов орех.
	— Точно затова не бива да ходиш на събора.
	Тероро застана смирено пред брат си, но продължи да упорства.
	— Любими брате, точно затова трябва да отида. — Направи няколко стъпки по рогозката и вдигна уверено глава. — Първожрецът няма да ни унищожи. Ако ние загинем, и той ще загине заедно с нас. Целият остров ще загине. Братко, заклех се пред баща ни, че ще те защитавам. Ще отида на събора, за да те браня. Но ти обещавам, че няма да се бунтувам, ако не се нахвърлят върху теб.
	— Няма да се нахвърлят върху мен, Тероро, а върху теб.
	— Ще трябва да го сторят бързо като гладни акули — засмя се Тероро.
	С тези думи той излезе навън в лъчезарния по пладне Бора Бора. Слънцето блестеше точно над главата му, провираше се между палмовите клони и листата на хлебното дърво, сплиташе леки нишки от прах. Голи деца играеха и си подвикваха, рибари изтегляха лодките си на брега. В сънливата обедна мараня, в сиянието и праха, легнали над острова, всичко изглеждаше красиво. Спокойни мигове, в които слънцето висеше насред небесния свод, без да хвърля сенки; бръмчаха мухи; старите жени спяха.
	Тероро вървеше бавно през красивата прашна омара към голямото кану на Бора Бора, използвано за тържествени церемонии, и отдалече викаше:
	— Във водата! Във водата!
	От тръстиковите колиби покрай лагуната наизлязоха мъже, като сънливо препасваха набедрените си покривала от тапа и преглъщаха последните хапки от кокосов орех.
	— Повикайте жреците да благословят нашето кану — нареди Тероро.
	Не след дълго пристигнаха четирима свети мъже. По лицата им бе изписана радост, защото от всички ритуали, които изпълняваха на острова, най-голямо общо веселие предизвикваше връщането на кануто за тържествени церемонии към истинското му място. Свалиха палмовите клони, които затваряха дългия навес откъм морето, и огромното кану с две корита бе насочено внимателно към водата. После един много стар жрец на име Тупуна, чиято дълга бяла коса бе закрепена с шишове на темето му, раздели на две космите на брадата си, отправи очи към лагуната и морето отвъд нея и запя:
P>
	Таароа, ти, богът на тъмното и бурно море,
	Таароа, ти, господарят на бурите и на тихите вълни,
	Таароа, ти, защитникът на умните мъже от рифа,
	Таароа, приеми „Чакай западния вятър“
	върху твоята гръд,
	отведи кануто ни до Хавайки, до Муреа
	и до Нуку Хива,
	до Черния бляскав път на Таароа,
	до Черния бляскав път на Тейн.
	Отведи го до Пътя на Паяка,
	отведи го до Любимия път на Таароа.
	Ти, богът на тъмното и бурно море,
	приеми като дар за тебе това кану.
P$
	Сред мълчание и душевна възбуда Тероро издърпа последната подпора, придържаща кануто към брега, и то бавно започна да навлиза в лагуната, да потапя високия си нос в леките вълнички и накрая се издигна върху гръдта на Таароа, която бе неговият дом.
	Младите вождове, които тази нощ щяха да бъдат гребците, бързо скочиха в двете корита на кануто и нагласиха подвижните седалки, като ги движеха напред или назад във вдлъбнатия улей. Тероро грабна своето гребло с гравирано изображение на бог, блъсна силно кануто и го запрати далече в лагуната; зад кърмата се влачеха потопените в зелената вода крака на Тероро.
	— Вдигнете платното! — извика той. — Ще опитаме вятъра.
	Откъм високите скали подухна обеден бриз, който наду платното и задвижи голямото кану. Мъжете загребаха бързо и скоро „Чакай западния вятър“ се понесе подобно на светкавица по лагуната.
	Летеше като албатрос, едва се потапяше във вълните. Плъзгаше се по водата като подхванат от вятъра лист на хлебно дърво. Движеше се като млада жена, която бърза за среща с любимия си, като самия бог Таароа, който оглежда царствено океанските си владения. Носеше се като духа на загинал в битка воин, поел към вечните селения на Тейн. Пресече лагуната, както можеше да я пресече само тя — великолепната лодка кану на Бора Бора, най-бързият плавателен съд на света по това време, който можеше да се движи със скорост от тридесет възли, да изминава по десет възли на ден, като плава без почивка час подир час, дни наред; огромната, солидна лодка, дълга двадесет и пет метра, с издигната кърма, по-висока от шест метра, със здрава платформа над двете й корита, на която можеха да се возят четиридесет души или статуите на четиридесет богове, пренасяща прасета, плодове и вода, скрити във вътрешността й.
	„Чакайте западния вятър, защото е силен и сигурен, поема от самото сърце на урагана“, бяха посъветвали строителите на лодката.
	Не можеше да се разчита на северния вятър, а и източният не бе по-добър, защото духа постоянно. Южният вятър носи само неприятни малки бури, а не разтърсващи земята урагани, които траят със седмици и могат да откарат кануто до най-далечни места. Чакайте западния вятър! Той тръгва от сърцето на урагана. Той е вятърът, достоен за това кану.
	В този ден духаше обикновен източен вятър. Някои мореплаватели биха сметнали, че е доста силен, но за островитяните от Бора Бора, които мечтаеха да се появи западният и да ги откара чак до Нуку Хива, той изглеждаше твърде слаб. Все пак вятърът бе подканящ и Тероро внезапно извика:
	— Оттатък рифа!
	„Чакай западния вятър“ вече се движеше със скорост повече от петнадесет възли, а предпазливите мореплаватели обикновено минаваха през опасния риф с по-ниска скорост. Но в този слънчев ден Тероро насочи безценната си лодка право към малкия отвор на границата между спокойните зелени води на лагуната и бурния син океан зад нея.
	Кануто сякаш очакваше сблъсъка с гигантските вълни, защото се напрегна под вятъра, нагази по-дълбоко във водите на лагуната и се хвърли към прохода в рифа. За миг гребците зърнаха жестоките пръсти от сив корал, които посягаха да сграбчат смелата лодка, но опасността бе забравена скоро, тъй като пред тях вече се издигаха високи вълни.
	Платното изплющя със сила не по-малка от тази на младите вождове в лодката и бързото кану се стрелна напред, заби нос в голямата сиво-синя вълна и победоносно се изкачи на гребена й; после полетя сред вятъра, бушуващите вълни и безкрайното синьо море на Таароа.
	— Ех, че кану! — възкликна Тероро, а водните пръски отмятаха черната коса край лицето му.
	Тридесетимата гребци посрещаха с особен възторг последните минути свобода, с които Тероро ги даряваше, защото всеки от тях знаеше, че щом падне нощта, той ще ги поведе на друг вид пътешествие — церемониално, безрадостно, криещо смъртна опасност. В мислите си виждаха олтара, където ще се пролива кръв, представяха си ужасните тояги на жертвоприношенията. И не само това. Всеки от гребците знаеше, че когато „Чакай западния вятър“ стигне утре призори до брега на Хавайки, един от тях ще бъде повален завинаги.
	Затова в яркия слънчев ден, заобиколени от разпенени вълни и морски птици, те се наслаждаваха на краткотрайната си радост, че карат бързото кану, шампиона на островите, карат го с увереност, позната само на опитните мъже. Кануто откликваше на техните желания; по тяхна воля отскачаше напред. И сега, когато го изведоха в свободния, жизнерадостен океан, то отново им се подчиняваше, осъществяваше с точност до сантиметър намеренията им. После кануто пак мина през отвора в рифа и накрая стигна до брега. Колко умело бяха построили и овладели своето кану тези островни мъже. С каква сигурност изпълняваше то волята им!


	Когато се спусна мрак, „Чакай западния вятър“ изглеждаше много по-различно. Издигнатите краища на кърмата бяха украсени с цветя и жълти знамена от черничева кора тапа. Постоянната платформа, свързваща двете корита, бе покрита с излъскани дъски. На предния й край бе поставен свещен храм с тръстиков покрив, към който сега се движеше в мъртва тишина тържествена процесия от жреци в свещенически облекла.
	Първожрецът в бяло одеяние, което завършваше над глезените с наниз от акулски зъби, с шапчица от червени пера върху черната си коса, се отправи към тръстиковия храм, после спря. В този миг всички жители на Бора Бора, от краля до робите, паднаха на земята и скриха лицата си, защото дори кралят нямаше право да наблюдава онова, което предстоеше да се извърши.
	Статуята на самия Оро, направена от пера, привързани със сенит, с очи от мидени черупки, трябваше да се постави в храма, за да отпътува за Хавайки. Изпод бялото си одеяние първожрецът извади фигурата на божеството, покрита с палмови листа, издигна я високо и започна да се моли с ужасяващ глас. После коленичи и постави божеството в храма. Отстъпи назад, удари кануто с жезъла си и извика:
	— Отведи в безопасност своя бог до Хавайки, „Чакай западния вятър“!
	Падналото по очи множество се изправи. Никой не говореше. Гребците заеха същите места, на които бяха седели през деня. Гадателите на острова, мъдри стари мъже, облечени в тържествени кафяви одежди и с шапчици, украсени с кучешки зъби, се качиха на платформата. Някои носеха кратуни, с които да разгадават знаменията, други оглеждаха изгасващото слънце, за да открият поличби, без да споделят с никого какво са забелязали.
	Тероро, облечен в жълто и с воински шлем от пера и акулски зъби, зае мястото си на носа, а кралят, в скъпоценно жълто одеяние, което покриваше глезените му, застана насред лодката. Отново настъпи тишина и първожрецът обяви, че е готов да приеме жертвите.
	Няколко слуги на Оро излязоха напред, понесли палмови вейки. Наредиха ги внимателно зад храма, така че да образуват определени фигури. Върху тях поставиха странни дарове — голяма риба от лагуната, акула, уловена в открито море, костенурка, донесена от далечен остров, и една свиня, обречена още от раждането си на Оро. Четирите мъртви жертви не бяха поставени една до друга, а на по около петдесет сантиметра разстояние; бързо ги покриха с други палмови вейки.
	Сега, в последния момент, жреци доведоха осемте човешки жертви и жителите на Бора Бора в зловещо мълчание наблюдаваха как техните съседи тръгват на последното си пътешествие. Видяха кормчията, издебнат да се моли на стария бог Тейн. Човекът, който бе задрямал в храма. И закъснелия страж. И сънения млад придворен. Хората гледаха опечалени как те тръгват. Следваха ги четирима роби — създания, за които не се говореше, които не биваше да се докосват и бяха смятани за нечисти трупове още докато са живи.
	Щом започнаха да качват в кануто набелязаните жертви, съпругата на един от робите (ако жената на роб можеше да се нарече така достойно) нададе пронизителен вик.
	— Оуе! Оуе! — повтаряше тя тази сърцераздирателна островна дума, произнасяна само в мигове на върховна скръб.
	Викът, особено когато го надаваше робиня, беше невероятно нарушение на порядъка и всички в кануто потрепериха, уплашени от тази зла поличба. Тероро си помисли: „Сега нашият остров наистина ще бъде в немилост. Кралят бездруго ще бъде принесен в жертва“. Крал Таматоа си мислеше: „Първожрецът има право да бъде разярен. Брат ми е обречен“. Тридесетимата гребци си мислеха: „Утре може би ще трябва да принесат в жертва и двамина от нас“.
	Първожрецът не мислеше нищо. Бе така изумен от това престъпване на табуто, че само насочи жезъла си към жената, която крещеше. Четирима жреци мигом я хванаха, повлякоха я към лагуната и потопиха главата й във водата. Но робинята със сатанинска сила се отскубна от ръцете им, освободи главата си и пророчески закрещя:
	— Оуе! Оуе, Бора Бора!
	Един жрец удари лицето й с камък и когато тя политна назад, други двама се нахвърлиха върху нея и я държаха под водата, докато умря. Ала това не бе достатъчно, за да се възмезди нарушеното табу, и първожрецът се провикна:
	— Чия беше тази жена?
	Някой посочи едного от робите в кануто и първожрецът леко кимна.
	От задната част на платформата слезе жрец, който от много години изпълняваше длъжността палач, и с широк размах на бойна тояга с топчест край разби черепа на изненадания роб. Трупът му се свлече, но преди кръвта да опетни кануто, бе изхвърлен с главата надолу в лагуната, откъдето го прибраха няколко жреци, за да го използват за жертвоприношение върху местния олтар. Друг роб веднага бе хванат на брега и завлечен в кануто. Сред такива нещастия и зли поличби „Чакай западния вятър“ се насочи към морето. Този път кануто сякаш споделяше вината на пътниците и не се понесе към рифа леко, а се придвижваше бавно. Докато изгреят звездите, по които Тероро можеше да насочва „Чакай западния вятър“, лодката бе изминала незначителна част от мрачния си път до храма на Оро на остров Хавайки.
	Малко преди разсъмване съзвездието, което в други части на света астрономите отдавна бяха нарекли Лъв, се показа на изток, а гадателите, чието задължение бе да определят тези неща, мъдро се съгласиха, че времето наближава. Посъветваха се с първожреца и той потвърди, че скоро ще настъпи свещения за Оро, обагрен в червено час на зазоряването. Той кимна и един огромен барабан започна да бие бавно и ритмично, огласяйки с ударите си далечните морски простори.
	Останалият свят бе потънал в мълчание. Очакваше се дори гонещите се вълни и птиците, които на зазоряване обикновено надават викове, да притихнат с приближаването на страшния Оро. Чуваше се само барабанът. После, когато нощта избледня и на изток се появиха червени ивици, Тероро дочу ударите на втори барабан, а малко по-късно и на трети, по-далечен. Лодките кану, още невидими една за друга, се събираха, за да образуват тържествена процесия в протока на Хавайки. Барабаните зазвучаха по-силно и се разнесе мощен тътен — удар след удар, удар след удар. Червената зора заля небето и над тихото море започнаха да изникват високи платна и флагове, увиснали печално в безветрието. Първожрецът задвижи ръце по-бързо, барабанчиците учестиха ударите си, гребците подкараха кануто по-енергично към сборния пункт — все още в пълно мълчание. Когато огненото слънце изплува на хоризонта, единадесет канута в ярки цветове, понесли жертвени дарове, се строиха в две величествени редици, насочени към храма на Оро. Докато се плъзгаха напред, Тероро ги оглеждаше внимателно и установи със задоволство: „Никой няма по-хубаво кану от нашето“.
	Барабаните внезапно спряха. Първожрецът подхвана тревожен напев, в който изведнъж нахлу ужасяващ, нечовешки звук — яростните удари на продълговат, тесен барабан, напомнящи страдалчески вик, а когато достигнаха връхната си точка, първожрецът изкрещя, едрият палач размаха тоягата с топчест край и разби главата на високия млад придворен, който бе спал, вместо да будува.
	Помощници на жреците благоговейно поеха трупа, други отместиха палмовите вейки над първите жертвоприношения — рибата, акулата, костенурката и свинята. Сега стана ясно защо между тези дарове бе оставено разстояние по петдесет сантиметра, тъй като мъртвото тяло на придворния бе внимателно положено в първото празно място.
	Напевът започна отново и ударите на ужасния барабан пак се разнесоха като вопъл за безотговорния страж. Тоягата се стовари с голяма ярост, а трупът бе положен нежно между акулата и костенурката. Още три пъти прозвуча безумният продълговат барабан и в червената светлина на зората страшната тояга разби още три глави. Когато започна денят, предната част на платформата бе запълнена; свещената статуя на Оро, увита с палмови листа и украсена с венци от златни пера, бдеше над петте човешки жертви, наредени между рибата, акулата, костенурката и свинята. Останалите десет канута бяха приготвили под дивия стон на барабаните също такива жертвоприношения и сега всичките лодки изминаваха последната половин миля до храма.


	Пътуващите с кануто „Чакай западния вятър“ се приближаваха към брега с различни мисли, но в едно всички бяха съгласни — оправдано бе някой бог да изисква по-специални жертвоприношения в особено тържествени дни. А колкото до обичайните четирима роби, никой не се вълнуваше от тяхната смърт, още повече че някаква робиня бе нарушила безсрамно едно табу. Робите бяха предопределени за жертви.
	В тези последни минути първожрецът разсъждаваше: щом Бора Бора тъй упорства във верността си към Тейн, колкото повече жертви се принесат на Оро, толкова по-добре; и много подходящо е една от жертвите да бъде вчерашният кормчия, известен с предаността си към Тейн. „Унищожи ги от корена до последния клон“, мърмореше си първожрецът. Той не смяташе, че петимата вече пожертвани са твърде голям дар, нито че с останалите четирима, набелязани да умрат, с роба и неговата жена, или пък със случайните допълнителни жертви по време на самия събор ще се надхвърли разумната граница. Оро бе мощен бог. Той бе извършил непостижимото за боговете досега — обединил беше всички острови. Затова заслужаваше да бъде честван. И на другите богове винаги бе отдавана почит с молитви, уважение и съблюдаване на табута, а на върховен бог като Оро се полагаха най-големите жертви — акули и мъже. Първожрецът не намираше, че девет човешки жертви са много. Напротив, той мечтаеше за деня, в който Бора Бора ще нахлуе в някой отдалечен остров и ще се върне с тридесет-четиридесет пленници, за да бъдат принесени в жертва на тържествена церемония. Трябва да направим впечатление на всички острови, размишляваше той.
	Други бяха мислите на крал Таматоа. То се знае, той не съжаляваше, нито се чувстваше отговорен за гибелта на закъснелия страж и на младия си придворен. Те му бяха изменили, а смъртта бе приетото наказание за всяка измяна. Не би могъл да жали и за четирите нечисти трупа — робите бяха родени, за да бъдат пожертвани. Кралят обаче се срамуваше, че една негова робиня е показала такава слабост и е закрещяла само защото предават мъжа й на Оро. Според Таматоа най-простият начин да се осигури постоянен приток на манна небесна беше да се предлагат подходящ брой жертви, но въпреки това изпитваше притеснение от факта, че сега бе прието на всеки събор да се принасят в жертва по девет души, а и по още няколко в зависимост от случая. Бора Бора не беше голям остров и не разполагаше с много мъже. Само благодарение на изключителната им смелост бяха успели да запазят своята независимост. И кралят се питаше: „Внезапното налагане на бог Оро не е ли замислено от мъдрите мъже на Хавайки, за да се обезлюди моят остров и да постигнат с хитрост онова, което не можаха да постигнат в бой“. Дълбоко го озадачаваше и друга опасна възможност: „Дали жреците от Хавайки не блазнят нашия първожрец с обещания за по-висок пост само докато дойде време да се отърват от Тероро и от мен“. И за първи път Таматоа намери в ума си думи за същността на своето безпокойство: „Трудно е да бъдеш крал, когато се сменят боговете“.
	Тероро виждаше нещата по-просто. Той беше вбесен. Мислите му бяха ясни и целенасочени. Можеше да извини смъртта на робите, защото такъв бе земният закон, така бе на всички острови. Но да се убиват поради дребни причини най-добрите бойци на Бора Бора само за да се задоволи един нов бог, беше грешно и гибелно. „Ето трупа на Теръп, положен между акулата и костенурката, той беше най-изкусният ми кормчия и първожрецът знаеше това. И Тапоа лежи безжизнен до акулата. Той беше умен и щеше да стане добър съветник.“ Тероро беше тъй гневен, че не смееше да погледне нито към брат си, нито към първожреца, за да не би да разкрие мислите си. Затова се взираше пред себе си към големите лодки и слушаше печалните барабани, които биеха за смърт. „Ако не се справим с първожреца сега, мислеше той, тези барабани ще бият и за гибелта на самата Бора Бора.“ Разбираше добре, че смъртта на още осем-девет от най-добрите бойци ще остави острова открит за нашествия. „Ще обмисля план“, закле се той.
	По-нисшите жреци възприемаха с известно задоволство както вече убитите жертви, така и предстоящите. Появата на бог Оро бе изправила всеки жрец пред вътрешна борба. „Да приема ли новия бог, или да остана верен на Тейн?“ Сега бяха доволни, че са избрали печелившия бог. Жреците признаваха, че на острова още имаше известно несъгласие, но забелязваха, че след всеки нов събор почитта към Тейн намаляваше. „Жертвоприношенията ни помагат да привлечем вниманието на Оро, разсъждаваха те, и тогава той ни изпраща манна.“ Заключенията им бяха повлияни от факта, че като жреци можеха да бъдат до голяма степен спокойни — едва ли щяха да ги принесат в жертва, за да се получи манна. Ролята им в предстоящите церемонии беше проста и известна — да окачват жертвите, да ядат от жертвената печена свиня, а също и варени банани, печени грудки и осолена риба. А в края на събора трябваше да хвърлят човешките трупове в свещената яма. Около бог Оро се създаваше някакво въодушевление, което не съществуваше при другите богове, и жреците се радваха, че бяха сред първите, заели неговата страна.
	Тридесетимата гребци имаха само една мисъл: „Аз ли ще бъда?“.
	А тримата още живи роби нямаха никакви мисли… поне мисли, разбираеми за останалите пътници в кануто. Странното беше, че тези трима мъже, макар и да знаеха от рождението си, че са обречени, изпитваха съвсем същите страхове, същото болезнено свиване под сърцето и същото непривично изпотяване под мишниците, както и мъжете, които не бяха роби. Но никой не би им повярвал.
	Тревогата на робите не продължи дълго, защото в мига, когато Тероро опря кануто си до брега на Хавайки, едрият жрец развъртя страшната тояга и уби първия, после втория и третия роб. Телата им бяха изхвърлени на пътеката, по която щяха да изтеглят кануто, и скоро всичките пътници, дори кралят и първожрецът, се приведоха и се заеха с почетната задача да издърпат мощната лодка на брега, върху площадката, където щеше да бъде осветена за новата година.
	В същия миг, в който кануто бе оставено в покой, първожрецът се извърна и насочи в светлото утро жезъла си към един от най-верните приятели на Тероро. Преди обреченият да помръдне, ужасната тояга се стовари върху него и разцепи черепа му на две. Тялото му бе окачено на кърмата, за да стои на стража през дните на церемонията. Оцелелите гребци, поразени от ранга на убития, с дълбок срам се мъчеха да потиснат мисълта: „Не бях аз“.


	Предварително бе решено съборът да трае три дни и през това време не трябваше да се чува никакъв звук, освен гласовете на жреците. Събранията ставаха в обширен скален храм без покрив, построен на величествено плато с изглед към океана, по който бяха дошли лодките на участниците. Храмът беше ниска и просторна постройка, чийто под бе покрит с блокове от черна лава, изметени и от последното стръкче трева. В единия му край бе издигнат вътрешен храм, покрит с палмови клонки, за най-голямата светиня — главната статуя на бог Оро.
	Изваждането на най-важния бог, на самия Оро, беше толкова тържествен ритуал, че дори кралете и братята им нямаха право да го наблюдават. Те не участваха в първото височайше събрание, когато Оро се изваждаше от ковчега му.
	Имаше обаче свидетели. От всяко кану в храма бяха довлечени по пет човешки жертви, както и пет от остров Хавайки. Те бяха натрупани накуп, за да получат одобрението на Оро. Когато Оро даваше съгласието си чрез своя върховен жрец, жрецът, като човек, си мислеше: „Внушително е да се видят толкова много тела наведнъж. Това доказва, че островите започват да изразяват любовта си към Оро“. По-нисшите жреци пристъпваха напред и се заемаха с един от най-тържествените ритуали на събора.
	С дълги костени игли, вдянати с позлатено въже от сенит, те пробиваха лявото ушно тъпанче на всеки труп, прокарваха иглата през мъртвия мозък и я изваждаха през дясното ухо. После правеха голям клуп от въжето и окачваха шестдесетте трупа по дърветата около храма. В следващите часове тези принесени в жертва мъже имаха правото да гледат с мъртвите си очи онова, на което дори и кралете не можеха да бъдат свидетели.
	Таматоа трябваше да седи настрани заедно с другите крале в пълно мълчание цели седем часа, защото шпиони дебнеха кралете, за да забележат, ако някой от тях не отдава истинска почит на Оро. Но всъщност това не бе нужно, тъй като дванадесетимата крале знаеха добре, че собствената им божественост идва от някакъв царствен първоизточник вън от тях, знаеха, че притокът на манната трябва да се поддържа с жертвоприношения и молитви. Сега самият всемир отдаваше почит на Оро в ужасно мълчание, а манната струеше върху островните статуи и островните крале.
	В околността на храма обаче не бе съвсем безмълвно и ако шпионите разкриеха това, виновниците, които тайно нарушаваха табуто, щяха да бъдат незабавно принесени в жертва. Но Тероро знаеше за тази опасност и бе избрал отдалечена полянка, оградена от палми, където разговаряше шепнешком с двадесет и деветимата гребци, които му бяха останали.
	— Съгласни ли сте да говорим открито? — попита той.
	— Какво рискуваме? — отвърна му с въпрос един пламенен млад вожд на име Мато. — Ако говорим, ще ни убият. Ако мълчим… — Той удари с юмрук лявата си длан. — Нека да говорим.
	— Защо трябва да се дават на Оро толкова много от нашите мъже? — запита друг.
	Тероро изслуша оплакванията, преди да заговори:
	— Поех риска да ви събера тук, тъй като е без значение дали между нас има или няма шпиони. — Огледа всичките си хора и продължи: — Ако някой от вас е шпионин, нека уведоми първожреца, защото това ще го уплаши и няма да посмее да изпълни плана, който подозирам, че е замислил. Ако никой не ни предаде, толкова по-добре.
	— Какъв е твоят план? — обади се пак Мато, който бе от северната част на Бора Бора.
	Тероро държеше късо въженце от сенит и го навиваше и развиваше.
	— Мисля, че първожрецът смята да принесе като върховна жертва пред Оро нашия крал. Иска да докаже на другите жреци, че има пълна власт над Бора Бора. Но той сам трябва да даде сигнала, защото, ако го убие тайно, какво ще спечели? Затова трябва постоянно да наблюдаваме първожреца.
	Младите вождове останаха смълчани, тъй като бяха сигурни, че какъвто и план да е скроил Тероро, той непременно ще крие голяма опасност. Най-сетне един по-нискостоящ благородник изтъкна:
	— Днес няма за какво да се безпокоим.
	— Така е — съгласи се Тероро. — Днес те са заети. — И той посочи зловещия кръг от мъртъвци, който се люлееше на дърветата.
	— А какво ще кажете за общото събрание утре?
	Тероро разви въженцето от сенит и кимна замислено:
	— Ако аз бях първожрец и имах такъв план, щях да нанеса удара утре.
	Мато бе настроен безразсъдно, тъй като в страшните мигове тази сутрин бе убеден, че първожрецът ще избере именно него за страж на кануто с разбит череп. Затова сега заяви твърдо:
	— Мисля, че ако жрецът дори само повдигне жезъла си с поглед към Таматоа, трябва да оградим краля и с бой да си проправим път до кануто.
	— Аз мисля същото — съгласи се Тероро.
	Последва дълго мълчание, докато останалите двадесет и осем мъже размишляваха върху опасностите, които крие такава смела постъпка. Но преди да могат да се извърнат страхливо, Тероро хвърли въженцето и заговори бързо:
	— За да успеем, налага се да осигурим три неща. Първо, трябва някак да преместим нашето кану до върха на хълма, за да можем да го блъснем във водата, без да се бавим.
	— Аз ще се погрижа за това — обеща Хиро, кормчията.
	— Как?
	— Не знам.
	Тероро бе доволен от този честен отговор, но въпреки това доближи лице до лицето на кормчията.
	— Знаеш, че ако кануто не е на място, всички ще умрем, нали?
	— Знам — мрачно отвърна младият вожд.
	— Второ — продължи Тероро, — двама наши решителни мъже трябва да седнат на скалите до изхода на храма.
	— Аз ще съм единият — обади се безразсъдният Мато — а другият искам да бъде Па.
	Па, Крепостта, мършав мъж с остро като на акула лице без брадичка, излезе напред и обяви:
	— Аз ще съм вторият.
	— Може и да не успеете да се спасите — предупреди Тероро двамината.
	— Ще се спасим — закле се Мато. — Мъжете от Хавайки никога не са успявали…
	— Третото условие е — нетърпеливо го прекъсна Тероро — всеки от нас, останалите, да бъде готов да убие мигом онези, които се насочат към Таматоа.
	— Знаем кои са палачите — промърмори Па.
	— А щом се раздвижим, трябва да поемем Таматоа и да го отнесем бегом до кануто. — Помълча и добави съвсем тихо: — Ще бъде опасно, но стигнем ли до океана, „Чакай западния вятър“ ще е нашият пазач.
	— Никога няма да ни настигнат — обеща кормчията.
	— А и да ни настигнат, какво могат да ни сторят? — самоуверено попита Мато.
	От думите на мъжете личеше, че всички предпочитат да са в безопасното кану, а не в околността на храма, чужда и непозната за тях.
	— Това ще бъде сигналът — посочи Тероро. — Ще ме наблюдавате и щом аз се спусна да защитя краля, кормчията трябва да се втурне към кануто, а вие двамата ще осигурите излизането му от храма.
	— Кой ще обезоръжи палача? — попита Мато.
	— Аз — хладно заяви Тероро. А за да въодушеви мъжете, се похвали: — Утре никаква тояга няма да се спусне по-бързо от моята ръка.
	Гребците оцениха неговата увереност, но Мато в миг ги охлади:
	— Този план има един голям недостатък.
	— Какъв? — изгледа го Тероро.
	— Вчера, преди да отплаваме, Марама ме дръпна настрани и ми каза: „Моят мъж е уверен, че първожрецът се готви да убие краля, но аз съм сигурна, че смята да посегне на самия Тероро“. Мисля, че жена ти е права. Ако наистина е така, как ще постъпим?
	Тероро не можеше да отговори. Само си представи как неговата търпелива, разтревожена жена се движи между мъжете и иска да й обещаят, че ще го бранят. Сведе поглед, вдигна от земята въженцето и го затъкна на колана си. Заговори Па с акулското лице:
	— Марама дойде и при мене. Ясно е какъв е нашият дълг. Ако се нахвърлят върху краля, ще действаме според замисъла си. Но ако връхлетят върху Тероро, ти, Мато, с твоите хора ще спасяваш краля, а аз с моите Тероро.
	— Не аз съм важният — искрено каза Тероро.
	— За нас си важен — отвърнаха мъжете и продължиха да уточняват плановете си.


	През нощта обаче друг ум, по-остър от ума на Мато или на Па, продължаваше да работи — умът на първожреца. Той не бе преставал да мисли и по време на най-тържествената част на събора, а когато великият Оро бе положен отново в ковчега си, първожрецът извика своите помощници. Всички седнаха с кръстосани крака в тъмен ъгъл на големия храм, а мъртвите тела над тях танцуваха в нощта.
	— Забелязахте ли нещо днес? — започна той.
	— Само едно — че ти имаш право — обади се млад жрец. — Тероро е нашият смъртен враг.
	— Защо казваш това?
	— Както ти нареди, аз го наблюдавах постоянно. Четири пъти го улових, че се бори срещу волята на Оро. Проклет да бъде.
	— Кога беше това?
	— Най-напред, когато бе убит кралският придворен. Тероро явно се отдръпна назад.
	— И на мене така ми се стори — съгласи се първожрецът.
	— Също и когато един от гребците му бе пожертван, за да бъде страж на кануто.
	— И тогава ли отстъпи?
	— Да. Видя ми се още, че щом дойде време Тероро да изведе краля от храма, когато ние влизахме, той го поведе с радост, а не с тъга.
	— И на нас ни се стори така — обадиха се в хор няколко жреци.
	— Но най-сигурното доказателство е, че днес следобед Тероро трябва да е събрал хората си на някакво съвещание.
	— Вярно ли е това? — рязко го прекъсна първожрецът.
	— Не знам, но бяха изчезнали.
	— С тях ли е бил кралят?
	— Не — отвърна шпионинът. — Той седеше почтено с другите крале.
	— Можем ли да сме сигурни, че Тероро е свикал съвещание? Защото, ако сме сигурни…
	— Търсих навсякъде — потвърди младият шпионин. — И в сърцето си съм сигурен.
	Първожрецът дълго мисли върху тази неприятна новина, като въртеше в ръце жезъла си и го забиваше в земята.
	— Ако сме сигурни, че е свикал съвещание — изрази накрая мисълта си гласно — можем да унищожим цялото кану. Можем… — Но като прецени всички последствия, изглежда, се отказа от решението си и внезапно се обърна тихо към едрия палач: — Утре искам нито за миг да не заставаш близо до краля или до Тероро. Дръж се съвсем настрана. А ти, Рере-ао — погледна той към шпионина — все още ли си така бърз с тоягата, както беше?
	— Бърз съм.
	— Трябва да стоиш незабелязано, за да можеш след първото помръдване да убиеш Тероро. Ще го наблюдаваш постоянно. Дори и най-малкото му движение. Каквото и да е…
	— Трябва ли да чакам сигнал от тебе? — попита Рере-ао.
	— Не, но щом стовариш върху него тоягата, аз ще го посоча и мъртвото му тяло ще бъде отдадено на Оро.
	Първожрецът поговори и с останалите за техните задачи, но скоро се обърна отново към Рере-ао:
	— Разбираш ли? Няма да чакаш сигнал. Ще го убиеш, ако се помръдне.
	— Разбирам.
	Първожрецът приключи събранието с дълга молитва към Оро, а след това заяви на хората си:
	— По един или друг начин утре Бора Бора ще бъде предадена на Оро. Старите богове са мъртви. Оро е жив.
	Помощниците на първожреца поеха развълнувано дъх, защото борбата им да наложат новия бог над Тейн и Таароа не беше лесна и от няколко месеца си мечтаеха за някакво голямо събитие, което да ги убеди, че са победили. Първожрецът, усещайки желанието им да се случи нещо изключително, ги предупреди:
	— Има много пътища към крайната победа, братя мои. Оро може да стигне до победата по различни пътеки. Утре една от тях ще ни доведе до пълно превземане на Бора Бора, но вие не трябва предварително да избирате пътеката. Това зависи от Оро.
	Първожрецът скръсти ръце, после свали шапчицата си и се поклони към вътрешното светилище на Оро. Жреците направиха същото и в дълбоката нощна тишина, едва осветена от огньовете и от блещукането на звездите, светите мъже се помолиха на своя всесилен бог. Това бе тържествен миг в края на един вълнуващ ден, сладък и многозначителен миг, в който над събралите се витаеше духът на безсмъртието, жертвите висяха по клоните, великият Оро бдеше над верните си служители и целият свят бе потънал в мълчалива почит към него. В такъв миг, когато чувстваха величието на Оро да пулсира в нощта и в собствените им вени по-силно от барабанен бой, жреците не можеха да разберат как някой все още се придържа към старите богове, щом новото божество е тъй властно, тъй разумно и благосклонно.


	На другата сутрин Хиро, кормчията, стана рано и с остър камък, скрит в черничева кора, разкъса няколко от въжетата, с които бе овързано кануто „Чакай западния вятър“, като потръпваше от мъка, че трябва да прави това; после зарови камъка, забърза към жреца, който отговаряше за благополучието на кануто, и обяви:
	— Изглежда, вчера сме се натъкнали на корал.
	Жрецът се спусна към кануто, което почиваше, пазено от мъртвия гребец, закачен за кърмата, и огледа разкъсания сенит.
	— Може да се поправи с ново въже — предложи той, като се надяваше злополуката да бъде заличена, преди първожрецът да обвини него.
	— Да — съгласи се кормчията — и трябва да го поправим, докато сме под закрилата на Оро.
	Това съображение очарова жреца и той прие на драго сърце предложението на Хиро, който го попита:
	— Няма ли да стане по-лесно, ако изтеглим кануто ей там, та слънцето да стегне новия сенит?
	Двамата издърпаха лодката точно на мястото, което бе пожелал Тероро.
	— Дълго ли ще трае поправката? — притесняваше се жрецът.
	— Не — успокои го Хиро. — Не бива да изпускам събора на Оро.
	— Не бива — кимна жрецът, като си спомни снощните уверения на своя началник как днешния ден Оро ще затвърди победата си над Бора Бора. Струваше му се добро предзнаменование, че Хиро, един от най-видните привърженици на Тероро, доброволно бе показал верността си към Оро.


	Съборът започна с изненадваща сцена. Тези, които по-късно си припомняха събитията от деня, бяха съгласни, че всичко е било предначертано, макар в началото да не личеше, защото жреците бързо бяха представили грешката като благословение. Участниците в събора бяха насядали върху скалите, които водеха към главния олтар, и първите две свине бяха вече изкормени, когато едно седемгодишно момченце се втурна в храма разплакано.
	Търсеше баща си, който седеше близо до олтара.
	— Татко! — извика загубеното момченце.
	Бащата, второстепенен вожд от Хавайки, гледаше ужасен приближаването на сина си, защото момчето бе извършило страшен грях, за който не можеше да има прошка. Никога досега жена, дете или животно не бяха влизали по своя воля в храма и ръцете на бащата затрепериха, когато притисна хубавото малко създание до сърцето си.
	— Тебе търсех, татко — проплака загубеното момченце.
	Пред олтара жреците, чиито жертвоприношения бяха прекъснати, загледаха в сурово мълчание прегрешилото дете. Бащата, съзнавайки, че семейството му е нарушило едно табу, се изправи колебливо с момчето в ръце. Внезапно, в порив на всеотдайна преданост, той поднесе сина си към олтара. Детската косица падна върху силната бащина ръка.
	Със скръбно, но непоколебимо убеждение бащата заговори:
	— Вземете това дете и го принесете в жертва на Оро! То наруши светостта на храма и сега нишките, които ни свързват с Оро, са оплетени. Това е моят син. От мене е роден. Но не плача, че ще го загубя, защото той разгневи Оро.
	Най-напред жреците не му обърнаха внимание и го оставиха да стои с детето в ръце, докато с високомерно безразличие довършиха коленето на свинята. После, с още прясната кръв за Оро по ръцете си, двама жреци взеха чифт здрави бамбукови пръти. Като ги стискаха силно в единия край, те разтвориха другия, за да се образуват грамадни щипци, които сръчно спуснаха върху главата на детето. Единият бамбуков прът легна зад врата, а другият върху гърлото на жертвата. Рязко, безмилостно затвориха щипците и държаха момченцето във въздуха, докато се задуши. С бърз удар първожрецът разпра корема на детето и извади вътрешностите, а телцето постави благоговейно на най-високия олтар между свинете.
	— Този баща постъпва добре — напевно изрече жрецът. — Всички, които почитат Оро, постъпват добре. Велик е Оро, миротворецът.
	Злополучното събитие раздразни Тероро, защото той го възприе като знамение в този съдбоносен ден. Ала не знаеше как да го разтълкува и в объркването си за миг забрави за брат си, когото бе дошъл да защити. „Какво може да означава това знамение?“, питаше се той, ала не намираше отговор. Затова пое дълбоко дъх и се съсредоточи върху своето задължение. Но когато погледна през храма към кормчията Хиро, за да провери дали е на мястото си, Тероро се натъкна на друго знамение, което можеше да вещае само зло. Сегашният кормчия седеше точно под олюляващия се труп на предишния, убит по каприза на първожреца. Подпухналият корем на тялото, вече разлагащо се в тропическата жега, висеше точно над съучастника на Тероро.
	Напълно объркан, Тероро се отказа да мисли за каквито и да е знамения и започна да наблюдава първожреца, а след това и краля, защото бе твърдо решен да се възпротиви на Оро, ако беше нужно, и пред самия престол на всемогъщия червен бог. Той обаче бе неподготвен за стратегията на първожреца — докато очакваше съвсем друг тактически ход, жрецът внезапно се извъртя и насочи жезъла си към един от най-добродушните гребци на Тероро, ала същевременно и един от най-добрите му воини.
	— Той е ял от свещената свиня на Оро! — изкрещя първожрецът, но младият вожд дори не чу защо умира, тъй като едрият палач бе очаквал обвинението и вече бе разбил черепа на посочената жертва.
	Жреци от другите острови, доволни, че Оро е защитен от богохулство, припяваха:
	— Всемогъщ е Оро, миротворецът, Оро, обединителят на островите.
	Напевът продължаваше, а Тероро седеше потресен. Младият вожд му беше близък приятел, скромен воин; невъзможно бе той да е ял от свещената свиня. Защо бе пожертван? Сега Тероро не бе в състояние да размишлява по този въпрос. Имаше добър план как да защити крал Таматоа и знаеше, че ако над него самия надвисне опасност, Мато ще го спаси. Но не бе предвидил хитрото нападение на първожреца върху по-нисши членове на обществото в Бора Бора.
	Ужасен, Тероро погледна към кормчията, който му отвърна със също така изумен поглед. Като не намери отговор, Тероро се опита да срещне очите на Мато и Па, седнали до изхода, но те се бяха втренчили в олтара, където лежеше трупът на другаря им. Останалите участници в заговора на Тероро бяха не по-малко втрещени. Водачът им, още по-объркан, се загледа в излъсканите скали, образували площадката, на която се провеждаше съборът.
	Измежду всички пристигнали от Бора Бора само един човек виждаше ясно в тези ужасни минути. Таматоа, както мнозина добри крале, не беше надарен с изключителни интелектуални способности, но се отличаваше с голяма проницателност. Той осъзна, че първожрецът е решил да не убива него самия или брат му, а да ги прогони от островите с постоянен, неудържим натиск. „Той иска да избегне прякото противопоставяне — разсъждаваше кралят. — Няма да има битка. С търпение и хитрост той ще наплаши и отчужди моите хора, а ние ще трябва да се махнем.“
	Таматоа се убеди в правотата на заключението си, когато първожрецът насочи своя жезъл на смъртта към още един от гребците на Тероро и смъртоносната тояга се стовари отново. С разбито сърце Таматоа погледна по-младия си брат и видя, че той е замаян и объркан. Кралят си помисли: „Навярно е имал смел план как да спаси живота ми днес, но е възможно шпионите на първожреца да са разкрили целия заговор. Бедният ми брат!“.
	Изпълнен със състрадание, кралят не сваляше поглед от Тероро, докато той най-после вдигна очи. Почти незабележимо Таматоа поклати глава, като по този начин предупреждаваше брат си да не предприема нищо, по никакъв начин. Тероро разбра внушението му и остана на мястото си изтръпнал от гняв.
	Тъкмо в този миг в свещения храм на Оро, когато труповете на най-храбрите му мъже се люлееха над него или лежаха захвърлени на олтара, крал Таматоа прошепна в сърцето си: „Оро, ти победи. Ти си последният бог и аз съм безсилен да ти се противопоставя“. След като си бе промълвил тия думи на разкаяние, кралят почувства мир в душата си и прозря ясно колко глупав е бил да се бори срещу неизбежното. Бяха се родили нови богове, а новите богове побеждават. Но Таматоа още не съзнаваше, че душевното спокойствие от това признание беше само необходимо условие, за да вземе решението, което търсеше от месеци, ала досега отбягваше. След като вече бе приел очевидния факт, че Оро е победил, лесно бе да стигне до следващото очевидно заключение. И в утринната тишина Таматоа за първи път изрече пред себе си съдбоносните думи, а те освободиха сърцето му от огромна тежест. „Ние ще напуснем Бора Бора и ще оставим острова на тебе, Оро — каза си кралят. — Ще се впуснем в океана и ще намерим други острови, където ще можем да тачим собствените си богове.“
	До края на събора крал Таматоа не довери на никого какво е решил, дори и на Тероро. Всъщност той избягваше буйния си по-млад брат. Ала повика Мато и му нареди строго:
	— Ти ще отговаряш пред мене за живота на брат ми, Мато. Ако крои някакъв заговор, сигурен съм, че ти си посветен. Той не трябва да умира; ако е нужно, завържи го за кануто. Той не трябва да умира. Сега ми е по-нужен от всякога.
	Поради това, когато Тероро събра изумените си приятели, за да сподели с тях някаква своя нова фантазия, Мато заговори пръв:
	— Трябва да се върнем в Бора Бора и да обмислим как да си отмъстим.
	— Ще се върнем и ще направим план — подкрепи го Па с акулското лице.
	Понеже го бяха лишили от възможността да вземе решение, Тероро само промърмори:
	— Ще си отмъстим! Непременно ще си отмъстим!
	И като мислеше за някакво страшно разрушение и гибел, Тероро зачака.

	* * *

	След края на всеки събор жреците благоразумно се оттегляха и насърчаваха островитяните да се отпуснат след преживяното напрежение и да се отдадат на диви, спонтанни празненства, които понякога траеха до три дни. Сега жените имаха право да се присъединят към мъжете, музикантите изпълваха нощта с отекващи звуци. Красиви момичета с поли от благоуханни листа показваха мургавата си прелест, понасяха се в лудешкия танц на Хавайки — хула, кършеха съблазнително снага пред гостите от други острови, сякаш питаха: „Имат ли таитянките меки гърди като нашите? Могат ли като нас да движат колене в такта на музиката?“.
	Един от зрителите наблюдаваше танците смръщен и си мърмореше: „Проклети да са жените на Хавайки“. Тероро отказваше да участва в празненството. Нито вълшебните ритмични удари на веселите барабани, нито сладките гласове на по-възрастните жени, които пееха любовни песни, нито хубостта на девойките го изкушаваха да се включи в танците. Когато най-личните красавици, осветени от палмови факли и обвити от дима на огньовете, където се печаха прасета, танцуваха край него и открито го подканяха, той забиваше поглед в земята и си промърморваше: „Ще унищожа тоя остров. Ще убия всичките жреци на Оро. Ще съсипя…“.
	Неговите хора не можеха да проявяват такава устойчивост. Един след друг младите вождове захвърляха копията си, избърсваха длани върху голите си гърди, втурваха се към кръга на танцьорите с вик и започваха да извиват тела във вихрения танц на Хавайки — хула. Когато достигнеха пълен екстаз, те подскачаха високо, после се пляскаха по бедрата пред също тъй въодушевените си партньорки. След миг спираха, гледаха се в очите и избухваха в смях. Тогава момичето тръгваше уж равнодушно към сенките, партньорът го следваше също тъй безразлично, а накрая надаваха вик и се спускаха към някоя закътана полянка.
	Щом се скриеха, възрастните жени от кръга на певиците закрещяваха окуражителни и често безсрамни думи, които останалите наблюдатели посрещаха с шумно одобрение.
	— Той ще се умори преди нея! — предричаше някоя старица.
	— Покажи му с какво се слави Хавайки, Рере! — викаше друга.
	— Не му давай да спре, докато не почне да те моли за милост — добавяше първата.
	— Оуе! — пропищяваше трета. — Накарай луната да си скрие лицето от срам!
	— Помни какво съм те учила, Рере — обаждаше се пак първата певица. — Не го оставяй сам да върши цялата работа.
	Когато съветите ставаха почти непоносимо откровени, множеството се превиваше от смях, музиката спираше и всички се търкаляха по земята с животинска радост. Какъв възторг събуждаше необузданият секс! Скоро най-малкото барабанче — издълбан клон, дълъг не повече от двадесет сантиметра и удрян с жилава пръчка — зазвучаваше в див, бърз ритъм, който разиграваше всяко сърце. По-големите барабани подхващаха същия ритъм и още някой от гребците на Тероро се спускаше да танцува с друга мургава девойка от Хавайки. Двамата също се оттегляха в сенките, сподиряни от неприличните съвети на сладострастни възрастни жени, защото бе безсмислено да се танцува хула, ако във върховния миг мъжът и жената не се пожелаеха така силно, че да потърсят незабавно удовлетворение.
	Единствено Тероро не бе запленен от магията и веселието на тази нощ. Той не вдигна глава дори когато главната шегобийка изкрещя:
	— Винаги съм си мислила, че мъжете от Бора Бора нещо не са наред. Тетуа, ела да потанцуваш тук и ми кажи дали този го бива!
	Една прекрасна петнадесетгодишна девойка затанцува пред самите крака на Тероро, заизвива тялото си почти до неговото. Но той не й обърна внимание и тя изтича със смях сред обградения от огньове кръг, като викаше:
	— Не, не го бива!
	Старицата се закикоти така силно, че заглуши барабаните.
	— Чудя се как ли се раждат бебетата в Бора Бора. Мъже от Хавайки май ще трябва да преплуват нощем до техния остров!
	При тази задявка Тероро бе принуден да вдигне глава и без да иска, се усмихна на прегракналата старица, защото островитяните обичаха духовитите забележки и ги приветстваха дори когато бяха отправени лично към тях. Старата певица, като видя, че е сломила безразличието на Тероро, закрещя разпалено:
	— Оуе! Ако бях с двайсет години по-млада, щях да ти покажа за какво са създадени мъжете! — А когато тълпата се закиска, добави: — Аз и сега мога!
	И старицата затанцува бясно хула, като се придвижваше към Тероро. Бялата й коса се развяваше в нощта, а споменът за страхотни сексуални подвизи даваше сила на бедрата й. Готова бе да направи Тероро за смях, но в този миг един от прочутите вождове на Хавайки, дебелият Татай, който пазеше храма, се появи и го подкани тихо:
	— Ела да ядеш с нас, Тероро.
	Той поведе младия вожд далече от огньовете, но не и от хапливия език на старицата, защото, преди двамата мъже да се скрият от поглед, тя изкрещя:
	— А, сега разбирам. Той значи предпочита мъжете!
	Дебелият Татай се засмя:
	— Само смъртта ще запуши устата на тази старица.
	Стигнаха до покрайнините на селото, където се намираше фамилното имение на Татай. Заградено бе преди векове от трите страни с каменна стена, висока колкото човешки бой, а от четвъртата бе открито към океана. В двора Тероро видя сред мрака очертанията на осем или девет тръстикови колиби и позна предназначението им — главната спалня, женската спалня, готварницата за жените и отделни къщи за любимите жени на Татай. Дебелият домакин отведе госта си в мъжката част на имението, където — под лунната светлина и песента на вълните — бе наредена трапеза.
	Тероро едва бе облизал пръсти от мазнината на печеното прасе, когато от западната страна на двора се чу малкият барабан, удрян лудо с дълга пръчка. Към неговия подканящ ритъм се присъединиха по-бавните и тежки удари на няколко големи барабана и се появиха музикантите.
	„Защо ли Татай си прави труда да ми устройва угощение?“, мислеше Тероро и отмести настрани храната.
	Стана, приближи се до група мъже край един огън и се загледа без особен интерес в силуетите, които изплуваха измежду меките нощни сенки и постепенно се уплътниха. Това бяха жените на вождове от Хавайки, които запяха с не тъй дрезгави гласове, каквито бе чул на селския мегдан, томителни стари любовни песни. И горчивината в сърцето на Тероро се стопи.
P>
	Когато плискащите се вълни
	и изгряващата луна,
	и полюшващата се палма,
	и бялата птица, литнала високо,
	и ленивата риба —
	когато всички говорят за любовта,
	аз се провиквам:
	— Къде си, любов?
P$
	Под звуците на тази упойваща островна песен Тероро видя, че към него се насочва в нежните ритми на танца хула стройна, тънкокръста четиринадесетгодишна девойка с дълга до коленете и тъмна като нощта черна коса. Тя се поклащаше леко с наведени към земята черни очи, но когато протяжната стара песен свърши, повдигна десния показалец малко над долния край на полата си от палмови листа, по които играеха отблясъци от огъня, и показа, че иска по-бърз ритъм. Барабаните веднага го подеха.
	Сега тя затанцува на пръсти, със странно и вълнуващо издадени навън колене и лакти. Палмовите листи на полата се завъртяха около хубавите й крака. В този танц девойката показа и лицето си, което бе необикновено красиво, доближи го до лицето на Тероро, а налетите й млади гърди почти докосваха ръцете му.
	Против волята си Тероро отвърна на погледа на тъмните й очи и за миг му се прииска да скочи на крака и да танцува с нея. Но знаеше, че не бива да се прехласва по жените на Хавайки, защото един ден щеше да разруши този зъл остров. Не чувстваше изгарящо сексуално желание, тъй като на Бора Бора винаги можеше да има почти всяко момиче, което поискаше. През пубертета го бяха поверили на една по-възрастна жена, която го бе обучавала дълго и с интимни подробности как трябва да се държи мъжът и какво доставя удоволствие на жените. Тази наставница му бе избрала първите четири партньорки. После, след продължителни консултации със специалист по родословията, бе решила, че девойката, за която трябва да се ожени, е кръглоликата като луната Марама. „Тя ще ти подхожда във всяко отношение“, бе изтъкнала наставницата и се бе оказала права. По-нататък Тероро сам си бе избирал момичета и сексът бе за него тъй естествен, както плуването. Затова сега си наложи да пренебрегне танцуващата девойка. Но когато забеляза дълбокото разочарование, изписано по лицето й, Тероро изпита срам и макар да знаеше, че не бива да го прави, той я погледна и се усмихна. В този миг я видя на фона на палмовите дървета, с дългата черна коса, огряна от пламъците, и в порив на внезапно бликнало желание скочи на крака, завъртя се по площадката за танци и застана срещу нея, като поклащаше тялото си и заемаше подлудяващите пози на още по-еротичната хула, която се танцуваше на Бора Бора.
	Красивата девойка се държеше така, като че току-що бе видяла новия си партньор. Танцуваше сякаш сама за себе си, с поглед, отправен надалеч, но принуждаваше барабаните да бият в по-бърз ритъм, докато цялото й тяло се възпламени и затрепери и капчици пот заблестяха по златистокафявата й кожа. После подви колене и затанцува близо до земята, а в най-характерния за този танц момент разтвори колене, сякаш приемаше между бедрата си влюбен мъж. Тогава барабаните забавиха ударите си, нейните движения също станаха бавни и влудяващо съблазнителни. Тя затвори тъмните си очи и отметна глава назад. С една ръка хвана краищата на косата си и ги прокара между зъбите си.
	Над нея безумно възбуденият Тероро продължаваше да танцува, докато най-накрая с невероятен скок се издигна високо във въздуха и се спусна долу на пръсти, само на няколко сантиметра от нейните. После се приведе напред и разтвори колене. Може би цяла минута двете бронзови тела се люлееха едно срещу друго. Най-сетне една жена извика _Оуе!_, а барабаните забиха с нова ярост и танцьорите заизвиваха тела във финалните диви спирали на танца.
	Тогава, сякаш по магически начин, всичко спря. Настъпи мъртва тишина. Девойката тръгна бавно, като излязла на брега богиня на морето, и се отправи свенливо към сенките на спалните помещения на имението. Когато тя се скри, Тероро се наведе безразлично и хвърли един клон в огъня. После неохотно, като момче, призовано в храма, запристъпва към сенките. Една от жените, която не можа да изтрае повече, извика диво и пронизително:
	— Свали си полата, Техани, не мога да ти направя нова!
	Той я намери в отдалечения край на имението пред малка къща, която семейството й бе отредило на тринадесетия й рожден ден, защото на островите родителите насърчаваха дъщерите си да се събират с много млади мъже и да усвояват тайните на любовта: кандидатите за съпрузи не обичаха да се женят за девойки, които не са доказали, че могат да раждат деца.
	— Това е моята къща — рече тя простичко.
	— Как се казваш?
	— Техани. Дъщеря съм на вожда Татай.
	— Техани, Малката любимка — преведе името й Тероро.
	Девойката се засмя притеснено и отвърна:
	— Майка ми беше много красива.
	Тероро бързо провря ръка под косата й, за да обгърне талията й, вдигна я високо и я отнесе в къщата й. Щастлива, Техани увиваше дългите си коси около лицето му и притискаше устни към неговите. Когато той я положи върху меките панданови рогозки, тя свали полата си от палмови листа и обясни:
	— Жената, която ме предупреди да не си късам полата, беше майка ми.
	Техани привлече Тероро върху себе си, обви около него ръце, извърташе се и го търсеше, притискаше го все по-силно. Въпреки всичко по-късно, когато лежеше под звездната светлина, проникваща през вратата, Тероро се закле наум: „Ще разруша това имение… и целия остров“.
	Но сутринта, след като се нахрани в мъжката къща, където никой не спомена за приключението му с Техани, той се върна в уединеното кътче на девойката. Не след дълго двамата любовници подхванаха прочутата в Хавайки игра на пляскане. Пееше се старинна мелодия и влюбените най-напред докосваха връхчетата на пръстите си, после се пляскаха по раменете, по ръцете, по бедрата и колкото повече играта напредваше, толкова по-силни ставаха ударите. След това пляскането преставаше и се заменяше с най-нежни милувки, та жест, който се очакваше да бъде бързо плясване, можеше да свърши като дълга прегръдка. Накрая Техани така нежно забави един свой удар, че Тероро хвана полата й и я смъкна. Съвсем гола, тя продължи играта, като от време на време пропяваше и се опитваше да го плесне, вече запъхтяна и възбудена, докато накрая с лек, победоносен вик приключи играта, отпусна се в ръцете на Тероро и го събори върху рогозката.
	По-късно му пошепна:
	— Ето как се бием ние в Хавайки.
	Тероро се засмя, а тя го попита:
	— Могат ли момичетата в Бора Бора да се бият с мъжете така? — И макар да усети, че въпросът й го раздразни, продължи: — Вярно ли е, че на вашия малък остров още се молите на Тейн?
	Начинът, по който произнесе _малък_ и _Тейн_, издаваше презрението, с което жителите на Хавайки винаги се бяха отнасяли към Бора Бора.
	Тероро не се поддаде на предизвикателството и отвърна с престорена учтивост:
	— Ние се молим на Оро и затова, макар че островът ни е малък, на война винаги побеждаваме Хавайки.
	Техани се изчерви при спомена за униженията, понесени от обитателите на нейния остров.
	— Не се ли запита защо баща ми те покани снощи? — попита тя. — И защо аз танцувах за теб?
	— Мислих за това. Стори ми се планирано предварително.
	— И защо те доведох тук?
	— Когато се люби с някоя девойка за първи път, мъжът понякога си задава въпроси. Но втория път вече не мисли.
	— А третия път — прошепна Техани — той решава да се обвърже с тази девойка… да си устрои дом тук… да стане един от мъжете на Хавайки.
	Тероро бързо се отдръпна.
	— Воинът има само един дом — Бора Бора.
	По стар островен обичай девойките от високопоставени семейства разполагаха с правото сами да си търсят съпрузи и сега Техани постъпи така.
	— Умолявам те, Тероро, остани тук с мен.
	— Ако искаш да бъдеш моя жена — отвърна той — ще трябва да дойдеш на моя остров.
	— Ти вече имаш първа жена там, Тероро. Остани да живееш тук и аз ще ти стана първа жена.
	Младият вожд отдалечи девойката от себе си и се взря в прекрасното й лице.
	— Защо искаш това, Техани? Можеш да имаш всеки мъж от Хавайки.
	Тя се поколеба, после реши да каже истината.
	— Вашият остров е обречен, Тероро. Трябва да избягаш оттам. Ела тук. Бъди верен на Оро. Ще си живеем добре.
	— Баща ти ли предложи това?
	— Да.
	— Какво зло е замислил?
	— Не смея да ти кажа. — Тя взе ръцете на Тероро, коленичи пред него и го замоли тихо: — Показах ти колко сладък може да бъде животът на Хавайки, защото искам да те спася. Тук ще станеш голям вожд. Баща ми има много земя и е щедър към воини като теб.
	— Аз принадлежа на Бора Бора — с дълбоко убеждение отвърна Тероро. — Никога няма да напусна своя остров.
	Той се изправи, за да се върне на кануто си, но Техани с умоляващ поглед го хвана за краката. Тероро остана при нея още една нощ, а на следващата сутрин, когато ехото на раковини възвести, че е време за отплаване, много му се искаше да остане още.
	— На Бора Бора няма жени като теб — призна той.
	— Остани при мен — молеше Техани.
	Тероро се изкушаваше да й довери, че се готви за отмъщение, но успя да се въздържи.
	— Ако се върна някога в Хавайки, ти ще бъдеш моята жена — увери я той. — Ти знаеш да доставяш радост на мъжа.
	— Върни се скоро, Тероро, защото Бора Бора е обречен.


	Когато пристигналите от другите острови напуснаха храма и единадесетте лодки отплаваха, като всяко кану се отделяше от колоната, за да поеме в своята посока, наистина изглеждаше, че славните дни на Бора Бора са свършили. Унили бяха пътниците в „Чакай западния вятър“. Крал Таматоа бе разбрал, че при борбата за власт в храма той бе загубил завинаги. Сега мощта бе в ръцете на първожреца и единственото разумно решение беше да напуснат Бора Бора и да предоставят острова на Оро. Тероро гледаше оределите редици на гребците си и мечтаеше за отмъщение, но бе принуден да си признае, че първожрецът го бе надхитрил, като бе убил толкова от неговите привърженици, колкото бе нужно, за да се обезсърчат останалите. Гребците чувстваха, че вождовете им са объркани и че отсега властта ще принадлежи на първожреца, но не знаеха чрез какви политически ходове ще стане предаването на властта. По-младите жреци бяха тъй възбудени от явната победа на Оро, че бяха предложили да убият Таматоа и Тероро още на Хавайки, за да се разрешат окончателно проблемите на Бора Бора.
	За тяхна изненада първожрецът бе отхвърлил това предложение. Той дори бе осъдил престараващите се свои помощници и бе изтъкнал:
	— Ако се отървем от краля и брат му по този начин, хората ще жалят за смъртта им, а може и да се надигнат срещу нас. Но ако продължаваме, както сме започнали, поданиците ще разберат, че кралят е безпомощен пред желанията на Оро. Тогава или сами ще го предадат на Оро, или ще го изоставят.
	— Ами ако кралят продължава да упорства? — бе попитал един стар жрец, припомняйки си бащата на Таматоа, срещу когото се бяха съюзили Хавайки, Таити и Муреа, но бяха загубили войната.
	Първожрецът бе погледнал провисналите под лунната светлина трупове на жертвите и бе отбелязал:
	— Таматоа ще продължи да упорства, но не и хората му. Не сте ли забелязали, че неговите воини и сега са объркани и огорчени? А къде е водачът им, Тероро, в този час? Забавлява се в колибата на Техани.
	Старият жрец, който не бе уверен, че Таматоа доброволно ще абдикира, бе попитал:
	— Кого ще изберем да управлява Бора Бора, ако се отървем от краля?
	Първожрецът се бе надявал да не му поставят този въпрос, защото не искаше помощниците му да помислят, че той е в основата на заговора, който в действителност бе планиран от върховните жреци. Затова отговори уклончиво:
	— Оро е избрал неговия наследник.
	— Кой ще бъде? — не се предаваше старецът.
	— Оро е избрал бащата на Техани, великия вожд Татай.
	Вестта за това многозначително решение бе последвана от мълчание, защото жреците бяха родени на Бора Бора. Предлаганият изход щеше да подчини техния остров на кралската фамилия в Хавайки, нещо, което в миналото не бяха успели да постигнат нито с обсада, нито с война или заговори. Първожрецът бе подозирал, че това решение няма да се хареса, затова бързо бе добавил:
	— Самият Оро е избрал Татай.
	Споменаването на Оро пред тези хора, които неотдавна му се бяха обрекли, ги бе накарало да замълчат.
	— Затова — бе продължил първожрецът — Татай е поискал дъщеря му Техани да стане жена на Тероро. Той ще се пресели в Хавайки заедно с най-верните си привърженици и те бързо ще се претопят сред тамошните мъже. Татай се е съгласил, когато стане крал на Бора Бора, да не води жените си, а да се ожени за наши девойки. По този начин Оро ще победи.
	Първожрецът бе премълчал, че щом стане това, той се надява да се премести в големия храм на Хавайки, като вземе със себе си жреците, подкрепили най-въодушевено хитрия му план. Но това не бе и нужно да се казва на слушателите му, които бяха потеглили към Бора Бора, замислени върху вълнуващата вест.
	Оцелелите двадесет и седем гребци нямаха ясни мисли в главите си. Бяха наблюдавали безпомощно как Оро със силата си унищожава техни другари. Също като своя водач, и те бяха объркани. Макар първожрецът да не го допускаше, бяха по-скоро доволни, а не разтревожени от факта, че Тероро е прекарал две нощи с Техани. Мато им бе казал, че Тероро трябва да се върне жив в Бора Бора. Подозираха, че крал Таматоа е планирал отмъщението си добре, и се надяваха да участват в него. Но не мислеха за нищо повече от чисто животинско отмъщение.
	Имаше обаче едно чувство, което всички в лодката споделяха. В края на деня, тъкмо преди да навлязат в своята лагуна, пътниците видяха как слънцето потъва на запад и облива със златни лъчи техния вълшебен остров. И всеки от мъжете, независимо от личните си планове, почувства и си помисли инстинктивно: „Това е най-красивият остров. За този къс земя боговете са положили най-много грижи“.
	Защото да зърнеш Бора Бора в края на пътешествие, когато залезът обгаря скалите, нощните сенки обхващат долините и морските птици се прибират на брега; да видиш как червената линия на залеза пълзи по планинските склонове към върховете, а тъмнината настъпва и ти се иска да извикаш: „Слънце, почакай! Почакай! Нека остане светло, докато стигна до брега!“, и дочуваш в лагуната детски гласове и ехото от своя дом, докато отвъд рифа океанът реве — да видиш Бора Бора в такъв миг, значи да си познал красотата.


	Тъкмо затова скръбта на крал Таматоа бе още по-силна, когато отведе брат си в двореца и го накара да полегне на пандановите рогозки. После кралят внимателно спусна рогозките, които образуваха стените на стаята и го предпазваха от шпиони. След това и Таматоа легна с лице към Тероро и тайно, с тих глас, произнесе изненадващите думи:
	— Реших, че трябва да напуснем Бора Бора.
	Тероро беше потресен. Никога не бе мислил за такова отстъпление, защото все още не бе осъзнал, че той и брат му са доведени до положение, от което нямаше друг изход.
	— Защо трябва да напускаме? — в недоумение запита.
	— Тук вече няма място за нас.
	— Можем да се бием! Можем да убием…
	— С кого ще се бием? С нашите хора? С другите острови?
	— Можем…
	— Нищо не можем да направим, Тероро.
	— А къде бихме могли?
	— На север.
	Простият отговор щеше да доведе до последствия, които Тероро трудно си представяше, и докато още осъзнаваше истинското му значение, не можа да каже друго, освен да повтори неочакваните думи на брат си:
	— На север?
	Спомни си, че преди столетия други лодки са тръгвали на север, легендарни канута, които не се бяха завърнали. Останала бе обаче една странна стара песен, която може би подсказваше накъде трябва да се отплава, за да се стигне далечната земя, разположена под Седемте малки очи, свещеното съзвездие, с чиято поява започваше новата година. Някои приемаха тази песен за доказателство, че поне една от легендарните лодки трябва да се е завърнала. Тероро си припомни няколко думи от песента:
P>
	Плавайте към Седемте малки очи,
	към земята, пазена от малките очи.
P$
	Но в този миг се разгневи, защото изведнъж си представи как бяга от Бора Бора.
	— Защо трябва да отиваме? — избоботи той.
	— Не се крий зад празни приказки, Тероро — нетърпеливо го сряза кралят. — Когато стигнахте до Нуку Хива, не научи ли нещо за лодките, които са отплавали на север?
	— Не.
	— Чувал съм, че има една стара морска песен.
	— Никой не знае откъде е дошла.
	— Какви са думите й?
	— Доколкото си спомням, в песента се казва, че трябва да плаваш, докато стигнеш до земята под Седемте малки очи.
	— Колко дни?
	— Някои мъже казват трийсет, други петдесет.
	— Тероро, ако решим да отплаваме при следващата голяма буря, която ще ни доведе западен вятър, колко души ще можем да качим в нашето кану?
	— Ще ни позволят ли да вземем „Чакай западния вятър“?
	— Ако не ни позволят, ще го вземем с бой.
	— Добре! — промърмори Тероро, защото започна да си представя конкретни действия.
	— Колко души? — настояваше Таматоа.
	— Около шейсет.
	— И всякаква храна?
	— И храна.
	— И дом за нашите богове?
	— Да.
	Братята лежаха върху рогозката с доближени едно до друго лица и шепнеха. Накрая Таматоа попита:
	— Кои трябва да дойдат с нас?
	Тероро измърмори имената на няколко воини:
	— Хиро, Мато, Па…
	— Ние няма да тръгваме на бой — прекъсна го Таматоа. — Ще заминем на север… завинаги.
	В тихата стая последната дума удари Тероро като чук.
	— Да напуснем Бора Бора завинаги? — Скочи на крака и извика: — Тази вечер ще убием първожреца!
	Таматоа го хвана за единия крак и го придърпа върху рогозката.
	— Готвим се за дълго пътешествие, а не за отмъщение.
	— На събора аз и моите хора бяхме готови да се бием срещу всички острови, ако някой те докоснеше, Таматоа — извика пак Тероро. — Щяхме да покрием храма с трупове. И сега не ще се поколебаем да го направим.
	— Но първожрецът излезе по-умен, нали? — усмихна се Таматоа.
	Тероро сви ръце в юмруци и промърмори:
	— Как стана това? Нашият план беше много добър.
	— Оро победи — печално отвърна кралят. — Най-разумно е да си вземем нашите богове и да тръгваме.
	— Иска ми се, преди да тръгнем, да се развъртя за една нощ на Хавайки. Никой няма да успее да загаси огньовете, които ще запаля.
	— Има ли мъж на Бора Бора, който знае посоката на север?
	— Нашият чичо, Тупуна. Той ме е учил как да следвам посоката.
	— Верен ли е на Оро? — попита Таматоа.
	— Да, но е верен и на тебе.
	— Това е невъзможно — възрази Таматоа.
	— За мъдри старци като Тупуна много неща са възможни — засмя се Тероро. — Искаш ли да го извикам?
	— Почакай. Той сега не е ли на съвещание с другите?
	— Не му обръщат голямо внимание — изтъкна Тероро. — Подозират, че ти е верен.
	— Не можем да тръгнем на такова дълго пътешествие без жрец — загрижено каза Таматоа. — Ще бъдем сами сред океана петдесет дни…
	— Трябва да вземем и жрец — съгласи се Тероро. — Кой иначе ще ни тълкува знаменията?
	И той изпрати вестоносец да доведе стария Тупуна.
	Докато чакаха, братята заеха пак местата си и продължиха да обмислят своя план.
	— Ще можем ли да съберем всичко, което ще ни е нужно? — попита кралят.
	— Ще вземем копия и шлемове…
	— Братко! — нетърпеливо го пресече Таматоа. — За последен път ти казвам, че не отиваме да се бием. Питам те, можеш ли да приготвиш филизи от хлебно дърво, които ще издържат на пътя? И семена от кокосови палми? Разплодни свине? Добри на вкус кучета? Ще ни трябват хиляда въдици за риба и две хиляди лакти сенитово въже. Можеш ли да приготвиш тези неща?
	— Ще ги приготвя.
	— Продължавай да мислиш кого ще вземем с нас.
	Тероро отново избърбори няколко случайни имена, но кралят пак го спря:
	— Намери мъж, който умее да прави ножове, друг — който знае да бели кората на пандановото дърво, един добър риболовец.
	— Ако вземем шейсет души, няма да е трудно…
	— Пресмятах наум местата — подхвърли Таматоа. — Можем да вземем само трийсет и седем мъже, шестима роби и петнайсет жени.
	— Жени! — учуди се Тероро.
	— Земята на север може да е пуста — разсъждаваше Таматоа. — Там може да няма жени. Тогава ще гледаме как приятелите ни един по един стъпват на дъгата и не ще има кой да замени тези мъже. Няма да имаме деца.
	— Ти ще си вземеш ли съпруга? — попита Тероро.
	— Няма да взема нито една от досегашните си жени — отвърна кралят. — Ще взема Натабу, за да можем да имаме деца от кралския род.
	— Аз ще взема Марама.
	Кралят помисли, после улови ръцете на брат си.
	— Марама не може да дойде — твърдо заяви той. — Ще вземем само жени, които могат да раждат деца.
	— Няма да тръгна без Марама — настоя младият вожд. — Тя е моята мъдрост.
	— Съжалявам, братко. Само жени, които могат да раждат деца — непоколебимо повтори кралят.
	— Тогава аз няма да дойда — отсече Тероро.
	— Ти си ми нужен. Не можеш ли да вземеш някое младо момиче?
	Преди Тероро да отговори, рогозките се разтвориха и в двореца влезе чичо им, старият Тупуна, с бял кок на темето и развята брада. Беше близо седемдесетгодишен — рядко достигана възраст на островите. Тук тридесет и три годишни мъже като краля вече се смятаха за стари. Затова Тупуна говореше особено авторитетно.
	— Идвам при синовете на брат си — каза той сериозно и седна на рогозката до тях. — Идвам при собствените си деца.
	Кралят огледа внимателно стареца и заговори тихо:
	— Чичо, поставяме нашата безопасност в твоите ръце.
	С глас, улегнал от годините и от мъдрост, Тупуна отговори:
	— Вие се готвите да напуснете Бора Бора и искате да дойда с вас.
	Двамата братя зяпнаха от учудване и се огледаха дали наоколо няма шпиони, но старецът ги успокои:
	— Всички жреци знаят, че се готвите да заминете — добродушно ги увери той. — Току-що говорихме за това.
	— Как така? Самите ние не го знаехме допреди един час, когато влязохме в тази стая — възрази Тероро.
	— Това е единственото разумно нещо, което можете да направите — изтъкна Тупуна.
	— Ти ще дойдеш ли с нас? — направо попита Таматоа.
	— Да. Казах на жреците, че съм верен на Оро, ала не мога да позволя на семейството ми да замине без посредник между него и боговете.
	— Не можем да тръгнем без теб — увери го Тероро.
	— Ще ни позволят ли да вземем „Чакай западния вятър“? — искаше да знае кралят.
	— Да — отново ги успокои старецът. — Най-много ги молих за това, защото, когато бях по-млад, помагах в освещаването на дърветата, от които бе построено това кану. И ще бъда щастлив, ако то бъде моят гроб.
	— Гробът ти! — възкликна Тероро. — Надявам се да стигнем до земя! Където и да е!
	— Всички мъже, които тръгват по океана с кану, се надяват да стигнат до земя — засмя се кротко жрецът. — Но никой още не се е върнал.
	— Тероро ми каза, че ти знаеш посоките в океана — възрази кралят. — Някой от мореплавателите трябва да се е върнал.
	— Има някакви насоки за мореплаването — призна жрецът. — Но откъде са дошли? Не са ли само мечта? Казано е да плаваме към земя, пазена от Седемте малки очи. Но в песента не се ли говори за мечтата на всички хора, че някъде трябва да съществува по-добра земя?
	— В такъв случай значи не знаем нищо за пътешествието си — прекъсна го Таматоа.
	— Нищо — съгласи се Тупуна. Но веднага се поправи: — Едно нещо знаем. По-добре е да заминете, отколкото да останете тук.
	Настъпи мълчание, ала след малко Тероро изненада краля, като попита:
	— Съгласиха ли се да ни разрешат да вземем нашите богове, Тейн и Таароа?
	— Да — кимна старецът.
	— Това ме радва — засмя се Тероро. — Когато човек застане на самия бряг на океана… когато наистина тръгва на такова пътешествие…
	Той не се доизказа, но Тупуна продължи вместо него с дълбок, пророчески глас:
	— Има ли хора там, където отиваме? Никой не знае. Има ли хубави жени? Никой не знае. Ще намерим ли кокосови орехи и таро, и хлебно дърво, и угоени свине? Ще намерим ли дори земя? Единственото, което знам, синове на моя брат и на моето сърце, е, че сме в ръцете на боговете. Дори и да загинем сред великия океан, няма да останем незабелязани от тях.
	— Знаем и още нещо — допълни кралят. — Ако останем тук, бавно, един след друг, ще бъдем принесени в жертва, цялата ни фамилия и всичките ни приятели. Така е повелил Оро. Той победи.
	— Мога ли да предам това на първожреца? То ще улесни заминаването ни.
	С пълно душевно смирение крал Таматоа отговори:
	— Можеш да му го предадеш.


	Точно в този миг откъм брега се дочу шум, който възрадва тримата заговорници и ги превърна от зрели мъже в деца, каквито всъщност бяха по душа. Щом доловиха вълнуващите звуци, очите им се разтвориха от радост. Всеки от тях захвърли символите на общественото си положение, затича се към входа на двореца и се загледа в звездната нощ с момчешки възторг.
	Защото жителите на Бора Бора, без крал и без жрец, се бяха събрали на брега в този среднощен час с барабани и свирки за нощно веселие. Страховете, преживени по време на събора, бяха изчезнали и всички отново се бяха отдали на детинско безгрижие. Затова Таматоа, Тупуна и Тероро, като най-обикновени островитяни, бързаха с нетърпение към брега. Когато пристигнаха, една прегракнала старица крещеше:
	— Чакайте да ви покажа как нашият славен кормчия Хиро управлява кануто!
	И прекрасната имитаторка мигом се превърна от старица с няколко зъба в злобно подобие на младия Хиро, който направлява кануто. Беше схванала точно поведението и жестовете му — как оглежда морето, как се поклаща като ходи. Но старицата не управляваше кану, а имитация на мъжки гениталии върху друга старица, която играеше ролята на лодката. Когато изпълнението им приключи, беззъбата жена се провикна:
	— Бива си го нашия Хиро!
	Островитяните се заляха от смях, особено като видяха, че и Тероро приветства осмиването на своя кормчия.
	— Кълна се, че тая старица ще може да управлява кану! — извика той.
	— Ще се учудиш от това, което мога да правя! — отвърна похотливата стара жена.
	Но множеството вече не й обръщаше внимание, защото грубоватият Мало от другата страна на острова внезапно наметна парче жълта тапа на раменете си, представи се за Татай от Хавайки и затанцува с невероятно смешни стъпки в такт с музиката, като наподобяваше походката на дебелия вожд. За огромна радост на събралите се самият крал Таматоа сръчно скочи на задимената площадка и редом с Мало също започна да имитира Татай. Двамата се надпреварваха да изкарат Татай колкото може по-глупав, докато стана трудно да се различи кой е Мало и кой е кралят. Комичният танц свърши, когато Таматоа седна изморен на земята, превивайки се от смях, сякаш нямаше никакви грижи.
	Публиката се обърна към нов смешник. Па с акулското лице беше грабнал пола от палмови листа и пищеше с остър, тънък глас:
	— Викайте ми Техани!
	Той започна да се върти гротескно, но твърде умело, за да наподоби девойката от Хавайки. Тероро учуден се питаше как ли е могъл да види танца на Техани. Но вниманието му се отклони от Па, когато видя собствената си жена, Марама, да се включва в танца и да имитира много смешно съпруга си.
	— Това е Тероро! — аплодираше публиката, защото пъргавата жена осмиваше мъжа си леко и с любов, но и с тънка наблюдателност. Докато тя танцуваше, Тероро се чудеше: „Кой ли й е казал за Техани?“.
	Марама и Па с акулското лице пожънаха най-голям успех тази нощ. Па бе тъй грозен, с такива необичайни черти, че можеше да се превъплъти в когото пожелае. Можеше да изглежда нежен, както когато имитираше Техани, но също и див, когато малко по-късно пародираше първожреца. С парче от черна тапа за перука и клон от хлебно дърво за жезъл, Па се гърчеше яростно и безумно, въртеше се и насочваше жезъла си ту към един, ту към друг жител на острова. Зад него танцуваше Марама с торба от пера и изпълняваше ролята на палача, като удряше жертвите си една след друга. Накрая, в привидна ярост, бесният танцьор Па започна да се кълчи точно пред крал Таматоа и насочи жезъла си към него, а Марама се спусна напред, размаха торбата от пера и я стовари на сантиметри от лицето на краля. Жертвата падна, сякаш черепът й бе разбит, и се просна на пясъка, като не спираше да се смее.
	Постепенно, докато се нижеха часовете на дългата дива нощ, всички страни на островния живот бяха осмени. Главният артист беше Па, защото притежаваше едно високоценено от островитяните качество — въображение и чувство за приказното. Безкрайна радост им доставяше да наблюдават как изумителното му заострено лице се преобразяваше, за да представи ту един, ту друг от местните хора. Преди разсъмване, когато страховете и тревогите от изминалите седмици бяха забравени, няколко стари жени отидоха при крал Таматоа и започнаха да го молят за нещо, което очевидно смятаха за особено интересно. Той най-сетне даде съгласие и тънкокраката водачка на делегацията се втурна сред тълпата, за да възвести добрата новина:
	— Нашият велик крал каза, че тази нощ можем да играем на кратуна!
	С едва сдържано вълнение мъжете и жените се разделиха на две групи и застанаха едни срещу други. Крал Таматоа тържествено подхвърли към мъжете кратуна с привързани към нея пера, които заблестяха в светлината на огъня. Един вожд се пресегна и я хвана, изтанцува няколко ритуални стъпки, после запрати кратуната високо над очакващите с нетърпение жени. Младо момиче, отдавна пожелало този мъж, подскочи, улови кратуната и се стрелна с нея към вожда, който я бе хвърлил. Прегърна го през кръста и страстно го повлече към сенките, а пернатата кратуна продължаваше да прелита от мъжете към жените и да определя кой с кого ще спи в тази лудешка нощ.
	Тероро, който можеше да има всяко момиче от острова, избра собствената си жена Марама, наблюдателната шегобийка. По-късно, като лежаха тихо един до друг в сребристосивата настъпваща утрин, а вечните вълни на лагуната вече бяха заглушили шумното нощно веселие, Тероро й довери:
	— Таматоа е решил да напуснем острова.
	— Досетих се, че е взел някакво сериозно решение, като гледах колко му се иска да се смее — отвърна Марама.
	— Учудва ме, че първожрецът се е съгласил Тупуна да дойде с нас. И да вземем „Чакай западния вятър“.
	— Той е умен. Знае, че островитяните не обичат прекия сблъсък, който обижда другите. Правилно е постъпил.
	Думите на Марама бяха в пълно противоречие с неговите планове за отмъщение и той я попита:
	— Ами унижението, което преживяхме в Хавайки? И това ли трябва да забравим?
	— Да — без колебание заяви Марама. — Когато бъдем в безопасност на някой друг остров, бихме могли да забравим за Хавайки.
	Тероро се канеше да й обясни, че тя няма да тръгне с него на това пътешествие, ала не можа да намери подходящи меки думи; страх го беше да й каже и най-после заспа. Но след малко се събуди и сънено промърмори:
	— Ти беше много смешна тази нощ, Марама. Беше чудесна.

	* * *

	Когато решението за напускането на Бора Бора се предаде шепнешком от село в село, на острова се възцари странна атмосфера, защото никой не признаваше официално, че кралят ще замине. Първожрецът продължаваше да демонстрира публично уважение към Таматоа, а старият Тупуна участваше във всекидневните молитви към Оро. Млади вождове, решили да отпътуват, прегръщаха жените си, които трябваше да останат. Но под привидното безразличие островитяните се вълнуваха от едно — натоварването на кануто с всичко необходимо за пътешествието към неизвестното.
	Особено внимание се отделяше на хранителните запаси. Сравнително лесно беше да се приготви храна, която да се изяде по време на плаването — тя се изсушаваше на слънце и се увиваше на малки вързопи, покрити с палмови листа. Но подбирането на корени и издънки за новата земя изискваше да се помисли добре. Най-опитните търсеха корени на таро, от които да поникнат хубавите сиво-сини гулии за вкусното ядене, наречено пой*; също и кокосови орехи от най-здравите дървета и хлебно дърво, което не израства много високо, но ражда едри плодове, богати на скорбяла и на лепкав сок. Беловласият Тупуна три дни подбира пилета, които ще станат месести кокошки, и кучета, дето могат да се изпичат добре; той постоянно напомняше, че земята, към която се отправят, може да е много бедна.
	[* Хавайско ястие, приготвено от корените на таро — изпечени, начукани и навлажнени, за да ферментират. — Б.пр.]
	Дойде денят, в който заминаването не можеше повече съзнателно да се премълчава, защото с трион, направен от грамадна мидена черупка, Тероро смело отряза дъските и намали с по три метра двете страни на високата кърма на кануто.
	— Тези украшения над кърмата може да са опасни при дългото плаване — обясняваше той.
	— Оуе! — викаха мъже и жени по брега. — Голямото кану на Бора Бора се осквернява.
	Тероро внимателно подаде отрязаните дъски с гравирани изображения на богове, а жреците ги отнесоха в храма. Насъбралите се гледаха как с изсушена акулска кожа Тероро заглажда прерязаните горни краища на кърмата. Той работеше гърбом към наблюдаващите, защото се молеше: „Чакай западния вятър“, прости ми, че те нараних.
	От чувството му за унижение, че сам е загрозил своето кану, се роди страшният гняв, който направи отплаването му от Бора Бора незабравимо събитие за островите.
	Яростта му стана още по-голяма, когато се отдели от прерязаното кану и се върна в колибата си, където се хвърли на пода и заудря с юмруци по пандановите рогозки. Марама седна до него и се опита да го успокои:
	— Щом открием новия си дом, ще намерим големи дървета и отново ще можем да украсим нашето кану.
	— Не! Ще си остане такова! Като спомен за срама ни.
	— Говориш, сякаш си малко момче — промълви кръглоликата жена.
	— Когато бях момче — поправи я той — биех по главата всеки, който ме обиди. Сега съм мъж, а Хавайки ме обижда безнаказано.
	— Тероро — молеше жена му — помисли разумно. Какво всъщност са направили жителите на Хавайки? Създали са нов бог, който хората, изглежда, предпочитат. Те не са…
	Тероро стисна ръката на жена си.
	— Не си ли чула какво се говори? — попита той с горчивина. — Кой ще бъде новият крал, когато Таматоа замине? Дебелият Татай от Хавайки.
	— Дотам ли са стигнали? — зяпна от учудване Марама.
	— Да! Ти не знаеш докъде се простира нахалството им. Искаха да изоставя брат си и да напусна Бора Бора. Да се оженя за дъщерята на Татай… да му отстъпя своето място!
	— Защо не си ми казал това?
	— Едва сега го разбрах — смутено промърмори Тероро. И както винаги, когато се чувстваше унизен, измисли план за бързи действия. — Марама, иди оттатък планината и събери онези, които се съгласиха да тръгнат като гребци.
	— Какво си намислил? — подозрително го погледна тя.
	— Ще изпитам в океана „Чакай западния вятър“. Ще проверя как е новата кърма. Кажи това на всички, които те питат. Но на всеки от гребците прошепни, че трябва да вземе най-добрата си бойна тояга.
	— Не, Тероро!
	— Да не искаш да се измъкнем, без да сме си отмъстили?
	— Да. В това няма нищо безчестно.
	— Може да няма… за една жена.
	Марама се замисли какви могат да бъдат последствията, опасността от смърт и възможността Хавайки да им отвърне, като изпрати свои лодки, и така да попречи на бягството им на север. Мисли дълго, преди да продума:
	— Мъжете винаги си остават мъже, Тероро, затова не бива да тръгваш, без да си отмъстиш. Нека боговете те закрилят.


	И така, няколко часа след пладне, два дни преди планираното заминаване към Нуку Хива, когато от запад духаше добър вятър, предвещаващ доста силна буря, тридесет решителни гребци, кормчията Хиро и навигаторът Тероро тръгнаха от Бора Бора да изпитат своето кану. То плаваше спокойно по светлозелената повърхност на лагуната и стабилно през тъмните води на открития океан, в който вятърът вече надигаше големи вълни. Кануто се движеше напред-назад, за да изпробва скоростта си, после издигна платното и се понесе с вятъра. Когато напусна завета на острова, Тероро попита:
	— Всички ли са съгласни?
	— Съгласни сме — отвърна Мато и сложи на място бойната си тояга.
	— Към Хавайки! — извика Тероро на кормчията.
	„Чакай западния вятър“ запори вълните, а гребците напрегнаха мускули в припадащия над океана мрак.
	От незапомнени времена Бора Бора бе известен сред островите като „земята на безшумните гребци“; беше най-малкият от главните острови, затова мъжете му трябваше да проявяват особена предпазливост. Сега, преди да се покаже тънкият лунен сърп, те спряха и увиха греблата си в тапа, за да могат да се промъкнат тихо, почти без да накъдрят морската повърхност, към свещения пристан на Оро, където преди няколко седмици бяха преживели дълбоко унижение.
	Съвсем леко кануто с двойно корито бе изведено на брега, преди да го забележат стражите. Тридесетимата смели мъже, след като оставиха двамина да пазят лодката, се промъкнаха в мрака към селото на спящия сега дебелак Татай, определен за крал на Бора Бора. Отмъстителите бяха съвсем близо до целта, когато излая куче и една жена се провикна:
	— Кой краде плодове от хлебното ми дърво?
	Тя вдигна тревога, но преди да наизлязат много хора, Тероро и гребците му бяха нападнали селото и издирваха всички, които ги бяха обидили. По-специално търсеха Татай, набелязания за крал.
	Тероро поведе отмъстителите към имението на Татай. Там той и Па с акулското лице нахлуха в главната колиба, удряха и разбиваха каквото им попадне. Тих и уплашен глас на девойка прошепна:
	— Той не е тук, Тероро!
	В миг тя изкрещя от болка, защото тежката тояга на Па се бе стоварила върху й. Но отново проплака:
	— Не е тук.
	Па се готвеше да разбие черепа й, ала Тероро го издърпа назад и с лявата си ръка изтегли девойката на безопасно място. В светлината на факел, запален от жената, която искаше да запази хлебното си дърво, Тероро видя, че Техани е съвсем гола и държи пред себе си набързо грабнатата пола. Отново го порази изключителната й хубост. В ушите му прозвуча далечно ехо от гласа на брат му: „Не можеш ли да вземеш някое младо момиче?“. Без да мисли, Тероро приближи лицето на Техани до своето и попита задъхано:
	— Ще дойдеш ли с мен на север?
	— Да.
	— Не си ли ранена?
	— Само рамото.
	— Счупено ли е?
	— Не.
	— Чакай ме при кануто. — Побутна я към брега, но я притегли пак и промърмори: — Дошли сме да убием баща ти. Все още ли искаш да дойдеш с мен?
	— Ще те чакам при кануто.
	Сега се разнесе гласът на Мато:
	— Намерихме го!
	— Запазете го за мен! — извика Тероро и размаха тоягата си, ала когато стигна до поваления Татай, видя, че Па вече го е убил. Грабна палмови листа от един покрив и ги разхвърля около главата на мъртвия. — Новият крал на Бора Бора! — провикна се подигравателно.
	— Към кануто! — изкрещя кормчията.
	— Не преди да унищожим това! — извика Тероро, издърпа от ръцете на жената факела, с който тя оглеждаше хлебното си дърво, и го прокара по сламения покрив на близката къща.
	Вятърът подхвана огнените езици и скоро свещеният проток на Оро и околностите на храма бяха в пламъци. Осветени от тях, мъжете от Бора Бора се оттеглиха.
	При кануто се водеше битка; спаси го само навременното подкрепление, защото един от пазачите му вече бе мъртъв, а другият тежко ранен. Когато гребците отблъснаха нападателите и вече скачаха в лодката, Техани изтича иззад кичур палми, като викаше:
	— Тероро, Тероро!
	— Предателка! — отвърнаха на вика й победените воини на Хавайки, като по този начин намираха оправдание за своето поражение.
	Те пуснаха стрелите си по Техани и в гнева си сигурно щяха да я убият, ако Тероро не бе скочил от кануто сред вълните и не се бе върнал, за да я спаси.
	— Грози ни опасност! — предупреждаваше кормчията и задържаше кануто в протока.
	Но Тероро продължаваше да тича, докато пресрещна девойката и я понесе на ръце. Без да обръща внимание на копията, той се втурна към брега и нагази във вълните. Може би нямаше да успее да стигне до лодката, ако Мато не се бе гмурнал в протока и не бе поел девойката, чието наранено рамо не й позволяваше да плува. Заедно с Тероро я качи в кануто и се насочиха към Бора Бора. Но преди да излязат от сянката на Хавайки, Тероро й каза:
	— Намерихме баща ти.
	— Знам — отвърна Техани.


	По обратния път в лодката цареше голяма възбуда — на сърцата бе леко, всички се радваха, че са нанесли удар по Хавайки и са наказали първия чужденец, пожелал да управлява Бора Бора. Особено се радваха, че преди Хавайки да може да им отмъсти — ако изобщо някой се осмелеше — участниците в набега щяха да са в открито море, далеч от Бора Бора.
	С почти животинска радост ги изпълваше и друго — очакваната буря най-после се бе зародила и макар силният западен вятър да затрудняваше връщането им в Бора Бора, той показваше, че е налице най-важното условие за дългото им пътешествие на север.
	— Бурята ще трае много дни! — уверяваше Тероро гребците.
	На разсъмване успяха да извият лодката и да използват вятъра, за да навлязат без опасност в лагуната. А щом стигнаха до нейните спокойни води, Тероро научи гребците каква история да разказват.
	— Излезли сме с „Чакай западния вятър“, за да изпитаме кануто. Започнала е буря. Видели сме, че не можем да се върнем назад. Затова сме се отправили към протока на Хавайки. — Повтори всичко още веднъж и добави: — В тази буря никой от Хавайки няма да посмее да дойде тук и да разкрие истинската история.
	— Ами момичето? — попита Па.
	Всички погледнаха към Техани, която се бе свила на дъното. Веднага стана ясно, особено на Техани, че затруднението от нейното присъствие щеше да се разреши най-лесно, ако я ударят по главата и я изхвърлят във водата. Па беше готов да направи точно това, но Тероро го спря.
	— Тя е моето момиче — заяви той рязко. — Ще я заведа в моя дом.
	— Ще ни издаде.
	— Няма. Ще кажем, че докато сме били в протока, съм слязъл на брега, за да я взема за пътешествието ни на север.
	— Наистина ли смяташ да я вземеш? — попита Мато.
	— Да. Тя е моето момиче.
	— Ами Марама, жена ти?
	— Тя не може да ражда деца. Няма да замине с нас.
	— Тази ще ни издаде! — предупреди отново Па.
	Тероро се наведе и изправи Техани на крака. Доближи лице до нейното и заповяда:
	— Докато напуснем Бора Бора, няма да разправяш на никого за тази нощ! На никого!
	— Разбирам — отвърна тя и пак се отпусна на дъното.
	— Ще те взема на север — обеща й Тероро.
	Когато кануто доближи брега, Мато се провикна:
	— Каква страшна буря! Отидохме чак до Хавайки.
	От всички, които го чуха, само Марама знаеше какво означават думите му — извършили са нещо голямо за отмъщение. Тя бързо преброи мъжете в кануто и видя, че младият вожд Тами е изчезнал.
	— Къде е Тами? — подвикна.
	— Падна, когато свиваше платното в бурята — излъга Па.
	Един мъж от брега се обади:
	— Защо ходихте чак до Хавайки?
	Отвърна му Па:
	— Тероро отиде да си вземе момичето, което ще отведе на север.
	От дъното на кануто, където лежеше скрита, Техани бавно се изправи. Силният западен вятър духаше в лицето й. Марама я видя и едва сега разбра, че няма да замине с Тероро на север. От устните й не излезе нито звук. Стоеше на вятъра с отпуснати край бедрата ръце, косата й се развяваше около раменете, широкото й спокойно лице, красиво като луната в тринадесетата си нощ, бе обърнато към чужденката в кануто.
	„Един мъж е умрял — помисли си тя. — Случило се е нещо ужасно, което ще тегне над островите с години. Храбри глупави мъже като моя мъж са си отмъстили, за добро или зло. А една млада чужденка ще заеме моето място в кануто.“ Тя внимателно огледа новодошлата. „Красива е, а и тялото й е добре оформено. Може би ще роди деца. Може би така е най-добре.“
	Но щом погледна Тероро, сърцето й се сви. Скри сълзите си и се обърна, за да се прибере. Ала унижението й още не бе свършило, защото съпругът й извика:
	— Марама!
	Тя се извърна, а той й нареди:
	— Заведи Техани у дома.
	Марама се подчини, взе ръката на девойката и я поведе към дома им.


	През втората нощ, след като бе започнала, бурята така се усили, че бе изключено да отплават на уречения ден. Докато ветровете виеха, отговорните за пътешествието имаха последни свободни часове да сънуват. Сънищата на Тероро бяха тревожни, а преди зазоряване му се присъниха две жени, застанали до „Чакай западния вятър“, но кануто нямаше мачта, на която да се окачи платното му. Събуди се изплашен, разклати силно глава и разбра, че двете жени са били просто Марама и Техани, а бяха застанали в съня му до кануто, защото и двете искаха да тръгнат с него на север. Затова разбуди Марама и й обясни:
	— Кралят разрешава да си взема само една жена, Марама, и настоява да си избера по-млада.
	— Разбирам — отвърна тя глухо.
	— Не че ти си ми омръзнала — прошепна той.
	— Тупуна ми обясни.
	— Значи разбираш защо.
	— Разбирам, че не съм ти дала деца.
	— Ти ми беше добра жена, Марама, само че кралят…
	Тероро заспа, ала преди да се събудят птиците, сънува друг сън. Видя кануто си без мачта, но сега и двете жени говореха. Марама викаше с дълбок глас „Аз съм Тейн“, а Техани весело пееше „Аз съм Таароа!“.
	Тероро се събуди разтреперан и извика:
	— Защо трябва да ми говорят боговете в такава нощ?
	Дълго се мъчи да разгадае съня си, защото знаеше, че преди пътешествие всеки сън има някакво значение, но не намираше ключ към този. Затова стана в сивия здрач на зазоряването, когато виеха ветрове и носеха дъжд над острова, и забърза почти гол към колибата на стария Тупуна.
	— Какво означава този сън? — замоли го той за обяснение.
	— Гласовете звучаха ли като тези на боговете? — попита брадатият старец.
	— Не, бяха женски. Гласът на Тейн все пак беше дълбок, какъвто трябва да бъде, а на Таароа беше висок и пронизителен, като глас в буря.
	Старият жрец седеше и събираше мъдрите си мисли, докато слушаше как вие вятърът, който трябваше да ги понесе по пътя им. Най-сетне обяви:
	— Много е ясно, Тероро. Тейн и Таароа говорят по-силно, когато говорят сред вятъра. Трябва да изпълняваш желанията им.
	— Какво искат да направя?
	— Казваш, че кануто ти нямало нито мачта, нито платно, нали?
	— Нямаше.
	— Тогава отговорът е много прост. Боговете искат да свалиш единствената си мачта и вместо нея да издигнеш две, по една във всяко корито.
	Тълкованието бе тъй очевидно, че Тероро се разсмя.
	— Виждал съм такива лодки. Една двумачтова пристигна в Нуку Хива откъм юг.
	— Това е естествено — обясняваше Тупуна. — Когато Тейн, който управлява земята, и Таароа, владетелят на моретата, говорят заедно на един навигатор, значи имат предвид природна сила, която и двамата управляват — вятъра. Те искат да издигнеш две мачти, за да ловиш по-добре вятъра.
	— Така и ще направя.
	И Тероро незабавно повика своите хора. Макар заминаването им да беше близко, той свали мачтата, намери подходящо дърво и издигна една мачта в дясното корито, която нарече Тейн, и друга в лявото — назова я Таароа. После привърза и двете с въже от сенит и до вечерта мачтите бяха закрепени така здраво, че човек можеше да се изкачи до върховете им, без да се изскубнат. Немислимо беше един навигатор да не изпълни волята на боговете.
	В третата бурна нощ бе ред на краля да сънува. Присъни му се страшна гледка — по залез две звезди се бореха на запад със слънцето и се мъчеха да го изместят от небето. Едната го буташе силно на изток и на запад, а другата — на север и на юг. Сънят бе тъй зловещ, че кралят начаса призова чичо си и легна с лице към него сред мрака — молеше го за съвет.
	— Сънят ми означава ли, че сме обречени? — попита отчаян.
	— Коя от звездите се движеше на изток и на запад? — поиска да узнае Тупуна.
	— Голямата вечерна звезда.
	— И двете звезди сякаш търсеха нещо, така ли?
	— Да, като куче по брега или като жена, която дири изгубената си пола.
	— Предзнаменованието не е добро — загрижено каза Тупуна.
	— Може ли да означава… — започна кралят, но това, което си мислеше, беше тъй страшно, че не посмя да го изрече.
	— Неуспех ли? — рязко попита Тупуна. — Мислиш, че нашето кану ще се скита на север и на юг, на изток и на запад, докато загинем?
	— Да — немощно промълви Таматоа.
	— Не може да означава това — успокои го Тупуна — тъй като самите богове Тейн и Таароа са говорили на Тероро снощи, а той управлява кануто.
	Кралят не се успокои, защото довери на жреца:
	— Другата ми мисъл е също така лоша.
	— Каква е?
	— Питам се дали двете звезди не представляват Тейн и Таароа и дали не търсят Оро. Чудя се дали не признават, че Оро е над тях и че не искат да тръгнат с нашето кану, ако и Оро не тръгне с нас. — Сведе глава и промърмори: — Чичо, умирам от страх, че не постъпваме както трябва.
	— Не бива — увери го Тупуна. — Изучил съм всички знамения. Нито едно не вещае неуспех. Припомни си, че Тейн и Таароа ни дадоха много важен съвет — да си сложим две мачти. Да не мислиш, че те ще се шегуват с нас?
	— Ами тези звезди, които търсят нещо?
	— Това не е добра поличба, признавам. Но тя може да означава само едно — че не си се подготвил напълно за пътешествието. Сигурен съм в това. Забравил си нещо важно.
	— Какво трябва да сторя?
	— Да извадиш всичко, което си приготвил за път, и после пак да го събереш. Като направиш това, ще разбереш какво си пропуснал да вземеш, та по този начин си разсърдил боговете.
	И така, на третия ден от започването на бурята крал Таматоа извърши нещо невиждано — отвори двореца си, което беше табу, и позволи на заминаващите с кануто да влязат вътре и да наредят върху рогозките, чието докосване предишния ден би означавало смърт, всичко приготвено за пътешествието на север. Под внимателния поглед на краля те развиха и после пак опаковаха своите съкровища.
	— Взели ли сме сечивата си? — попита Таматоа.
	Неговите хора извадиха базалтовите камъни, които се използваха при готвене на храна, после пясъка. Също и снопове пръчки — някои твърди, други чупливи — за запалване на огън. Върви от сенит за риболов и перлени риболовни куки, мрежи и копия за акули — всичко бе приготвено. Имаше синьо-зелени тесли, каменни длета, чукала, с които смачкваха корените на растението таро, и други, с които чукаха дървесна кора, за да си направят от нея платно. Някои от вождовете показаха по-твърди от камък прътове за копаене, покрити с манна от дълго използване при засаждане на таро. Имаше кратуни и съдове за готвене, лъкове и стрели, прашки и торби за специално подбрани камъни; дълъг прът с лепкав, насмолен край за хващане на птици, раковина за призоваване към молитва, четири тежки камъка за котви в морето. Жените, избрани за пътешествието, с гордост показваха хубави рогозки, оплетени стегнато и непромокаеми. Имаше черпаци за изгребване на вода от кануто, гребла, за да се придвижват по-бързо, и още рогозки — да се използват като резервни платна. В течение на хиляда години скитащите островни хора бяха усъвършенствали една сложна цивилизация и нейните оръдия без помощта на метал или глина. В едно двойно кану сега те бяха готови да пренесат своята култура на далечен остров. Кралят остана доволен.
	— Погрижили ли сме се за растенията и животните? — бе следващият му въпрос.
	Земеделците в групата нежно развиха корените и издънките, които след време щяха да поддържат живота в новите земи. Добре съхранените в панданови листа грудки от таро трябваше да се пазят сухи, докато дойде време да се заровят в мека, влажна кал и да дадат нова реколта. Бананови издънки, от които пътешествениците можеха да очакват бързо да им дадат плодове, бяха завити във влажни листа, за да бъдат на хладно, а подбраните кокосови орехи трябваше да са сухи, за да не пускат израстъци. Захарната тръстика, която всички обичаха, беше срязана при коленете на стеблата и се пазеше жива във вързопи от листа.
	— Къде е хлебното дърво? — попита Таматоа.
	Четирима мъже домъкнаха върху рогозката пред него големи товари, покрити с листа и кал. Те съдържаха крехки фиданки от хлебно дърво, чиито плодове бяха особено любими на островитяните. Като отгърнаха издънките, кралят извика чичо си, за да ги благослови още веднъж, а пътешествениците се помолиха те да пристигнат благополучно на новата земя.
	После довлякоха в двореца две квичащи свини.
	— Заплодени ли са? — попита кралят.
	— От най-добрия ни нерез — отвърнаха мъжете, като теглеха към височайшия владетел грозен, разярен звяр, следван от куче и две заплодени кучки, две кокошки и петел.
	— Имаме ли храна за тези животни? — искаше да се увери кралят и му показаха торби с изсушен кокосов орех, смачкани сладки картофи и суха риба. — Поставете животните заедно с храната им пред мене! — заповяда Таматоа, а когато това бе изпълнено, извика с ужасяващ глас: — Тези са табу! Тези са табу! Тези са табу!
	Свидетелите повториха тържествено и напевно:
	— Тези са табу!
	_Табу_ не бе просто дума, а божествена забрана, означаваща, че докато пътуват, дори един мъж да види как жена му умира от глад, не може да й даде нито хапка от храната табу, нито има право сам да яде от нея, защото без животните за разплод хората, които достигнат до земя, ще загинат.
	Сега Тероро донесе храната за из път: полуизсушени плодове от хлебно дърво, напластени, за да ферментират; панданово брашно от печени и стрити, неприятни на вкус плодове от панданово дърво, което трудно се преглъщаше, но бе полезно при дълги пътешествия; изсушени сладки картофи и стриди; коравата като дърво месеста част от кокосови орехи; повече от осемдесет кокосови ореха заради млякото им; три дузини дълги, непропускащи бамбукови стебла, пълни с чиста вода. Когато храната беше събрана, всички видяха, че не заема много място, а Таматоа я заоглежда угрижено.
	— Достатъчно ли ще бъде? — попита той.
	— Нашите хора от седмици гладуват — отвърна Тероро. — Можем да живеем почти без храна.
	— И свикнаха ли да не пият много вода?
	— Пият по-малко от една кокосова черупка на ден.
	— Рибарите ти готови ли са да ни ловят морска храна по пътя?
	— Молиха се на Таароа. Ще има риба.
	— Тогава нека благословим тази храна — предложи Таматоа.
	Тупуна подхвана дълъг напев, с който храната се посвещаваше на боговете. Жрецът молеше божествата да позволят на спътниците му да ядат тази храна, докато търсят нова земя, и ги уверяваше, че ако я намерят, боговете ще бъдат възнаграждавани безконечно с прасета.
	— Да проверим кануто — заповяда кралят и поведе поданиците си навън, сред бурята, където прегледаха най-подробно „Чакай западния вятър“. Двете корита на лодката не бяха направени от единични издълбани дървета, а бяха сглобени от три отделни части, всяка от които бе дълга повече от седем метра. Това означаваше, че кануто трябва да е привързано стабилно на сглобките, и тъкмо тук най-добре проличаваше умението на островитяните от Бора Бора да си служат с въже от сенит. Огромното кану бе здраво и стегнато, сякаш беше направено от цяло дърво, докато всъщност бе изработено от много парчета, плътно свързани едно с друго. Кралят огледа сега именно сглобките. През тях, то се знае, се просмукваше вода и ако тя не се изгребваше постоянно, кануто би потънало. Но лодката не течеше много. Вълните се разбиваха и в гредите, които оформяха страничните стени на коритата; те също почти не пропускаха. Двете половини на кануто бяха закрепени една към друга, на разстояние около метър и половина, чрез единадесет дебели греди, които минаваха през вътрешните стени на коритата и бяха привързани здраво със сенит. Върху тях бе поставена дългата устойчива платформа, на която щяха да седят пътниците и боговете. Между платформата и външния край на всяко от коритата оставаше тясно пространство, където се настаняваха гребците върху подвижни седалки и ги местеха напред-назад, за да намерят между натрупаните на дъното товари място за краката си.
	— Кануто е много добро — увери брат си Тероро.
	Всички чакаха мълчаливо, докато двамата братя и чичо им преценяваха бурята. Най-сетне Таматоа обяви:
	— Ако знаменията са добри, ще тръгнем утре на здрачаване. Трябва да сме в открито море, когато изгреят звездите.
	Хората се пръснаха, а Таматоа отведе Тупуна отново в двореца и седна неспокоен върху рогозката.
	— Какво сме недогледали? — тревожеше се той.
	— Не забелязах нещо да е пропуснато — каза старецът.
	— Забравили ли сме нещо важно, Тупуна?
	— Нищо забележимо.
	— Какво значи това? — извика кралят дълбоко озадачен. — Толкова се старах да подготвя пътешествието както трябва. Какво съм пропуснал?
	— Забелязах, че след като прегледахме товарите, всеки от мъжете пристегна своите вързопи — тихо заговори чичо му. — А когато бяхме при кануто, завързаха сенитовите въжета още по-здраво. Може би боговете са искали да направим това. Последното усилие, което осигурява успеха.
	— Смяташ ли, че точно това са искали? — попита Таматоа притеснен.
	Тупуна избегна прекия отговор.
	— Днешният ден беше дълъг. Нека сънуваме още една нощ и ако поличбите са добри, значи това са искали.


	И така, в четвъртата нощ от започването на бурята всички мъже, на които предстоеше да пътуват, се събраха по стар обичай в храма, за да получат още един, последен поток от манна и след това да спят в ужас и в очакване на поличби, които ще разкрият бъдещето. Тероро пак сънува своето кану, Марама пак викаше, че е Тейн, а Техани, че е Таароа, и тъкмо преди да се събуди, двете жени се превърнаха в две мачти — знамението явно вдъхваше надежда. Тероро беше тъй доволен, че рискува да наруши едно важно табу — измъкна се от храма и отиде в леглото на Марама. Като лежеше с нея за последен път, той отново я увери, че единствено заповедта на краля му пречи да я вземе, и в последната бурна нощ тя заплака. За да я утеши, Тероро извади от торбата си дълго въже от сенит, което бе отмъкнал от храма в Хавайки, излезе навън в бурята заедно с Марама, обърна един голям камък и внимателно сложи въжето под него.
	— Като измине една година, отмести камъка и ще разбереш дали съм оцелял.
	Ако въжето останеше чисто и непокътнато, щеше да означава, че кануто е стигнало до земя; ако ли пък се усучеше…
	Крал Таматоа се събуди след своя сън и от радост започна да удря по рогозката с юмруци, защото колкото и невероятно да изглеждаше, бе сънувал Седемте малки очи. Беше видял съзвездието! То се бе появило над Бора Бора и когато кануто бе отплавало, се бе придвижило по небето над него.
	— О, благословени Тейн! — извика кралят въодушевен.
	През тази нощ той повече не заспа, застана пред входа на храма, загледан в бурята, дъждът плискаше лицето му и в тържествения час доволство завладя сърцето му. „Лодката ни е добре натоварена. Брат ми познава морето, а чичо ми свещените напеви. Днес ще поемем на път.“
	Но съновидението, което наистина сложи началото на пътешествието, споходи стария Тупуна. В съня му на небето се изви дъга точно над пътя, по който кануто трябваше да отплава, а по-лоша поличба от тази не можеше да има. Но след миг Тейн и Таароа повдигнаха дъгата и я преместиха зад кануто и там тя заблестя ярко над водата. Знамението беше тъй благоприятно — самите богове превърнаха злото в добро — че старецът дори не се събуди, за да запомни съня си. На сутринта, опиянен от възторг, съобщи на краля:
	— Тази нощ се случи нещо прекрасно. Забравих точно какво беше, но довечера ще отплаваме.
	Тупуна отиде право при олтара и взе оттам последните ценности, необходими за пътешествието: единият камък бе черно-бял с жълти точици — той беше Тейн; другият бе дълъг и тесен, зеленикав на цвят — той бе Таароа, богът на океаните, на когото трябваше да се надяват сега. Тупуна уви двата камъка поотделно в жълти пера и понесъл божествата, се отправи към кануто. В малката тръстикова колибка, която бяха построили върху платформата до мачтите, той положи Тейн близо до дясната мачта, а Таароа — до лявата. Сега вече можеха да натоварят кануто.
	На платформата зад къщата на боговете имаше открито пространство, където Тупуна щеше да седи по време на цялото пътешествие, за да се грижи за божествата. Зад него беше мястото за спане на пътуващите, които не гребат, а още по-нататък имаше голяма тръстикова колиба за Дванадесетте жени, избрани да придружават мъжете. Зад тях беше мястото на Натабу, мълчаливата и свещена жена на Таматоа, редом с мястото на червенооката Теура, жената на Тупуна и гадателката на пътешествието; нейно задължение беше да тълкува знаменията. В задната част на колибата трябваше да седи самичък Таматоа, до самата вратичка, през която можеше да излиза, за да наблюдава звездите и да проверява кормчията. Управлението на кануто беше задача на Тероро, който щеше да седи най-отпред заедно с Техани. Но успехът или гибелта на смелото начинание бяха в ръцете на краля. Единствено той можеше да нареди да сменят посоката или да спрат.
	Бурята продължи целия ден и изглеждаше немислимо разумен човек да се осмели да излезе вън от рифа. Всички обаче знаеха, че само ако кануто тръгне на път при такъв мощен западен вятър, можеха да разчитат на успех, затова силните ветрове поддържаха надеждата в сърцата на пътешествениците. Прекараха деня в молитви и в товарене на кануто. Робите, животните и по-тежките вързопи настаняваха в лявото корито с главен гребец Мато, от когото щеше да зависи силата на удара и ритъмът на веслата. В дясното корито слагаха храната, дърветата и допълнителните рогозки. Начело на гребците тук щеше да е Па. В задната част на това корито, по диагонал спрямо Мато, трябваше да стои кормчията Хиро.
	След пладне пътешествениците се сбогуваха с жените си, които нямаше да вземат, и с децата си. Тероро отиде да види за последен път тъжната Марама в малката къща, където бяха живели така щастливо. Бе облечена в най-хубавата си дреха от тапа, увита на няколко ката около красивото й тяло, а косите й бяха окичени с цветя.
	— Управлявай кануто добре, Тероро — промълви тя. — Ще се моля за теб.
	— Ти винаги ще бъдеш в сърцето ми — обеща й той.
	— Не — възрази тя. — Трябва да ме забравиш, когато заминеш, иначе ще си несправедлив към Техани.
	— Ти си моята мъдрост, Марама — натъжен отвърна той. — Когато ти ме насочваш, виждам нещата ясно. Имам нужда от теб.
	— Замълчи, Тероро — помоли го тя и докато седяха върху рогозката за последен път, се опита да сподели с него всичко, което бе забравила да му каже. — Вслушвай се в съветите на Мато. Той понякога изглежда глупав, защото е от северната страна на острова, но имай доверие в него. Ако влезеш в бой, разчитай на Па. Той ми харесва. Знам, че ти предпочиташ Хиро. Той е забавен, но можеш ли да се осланяш нему при опасност? Слушай чичо си Тупуна. Зъбите му са пожълтели от мъдрост. И, Тероро, никога вече не се отправяй на път само за отмъщение.
	— По-добре ли щеше да бъде да заминем посрамени? — възрази той.
	— Вярно е — призна тя — че остров Хавайки заслужава всяко свое поражение. — Затаи дъх и му довери: — Непоносимо щеше да е човек от Хавайки да ни стане крал. — После бързо добави: — Но от чисто отмъщение, особено ако кралят не е съгласен, трябва да се откажеш завинаги.
	Марама говореше за последен път с мъжа си и когато дойде време той да тръгва, си помисли: „Това е почти всичко, което трябва да знае“.
	Тероро направи първата си крачка към вратата, а тя се сви на рогозката и целуна глезените му.
	— Марама — прошепна той колебливо — не идвай на брега, когато заминаваме. Не мога да го понеса.
	При тези думи тя веднага се изправи в цял ръст и извика:
	— Аз! Да остана скрита вътре, докато моето кану заминава? Това кану е мое. Аз съм духът на платната му и силата на гребците му. Аз ще те отведа на друга земя, Тероро, защото аз съм кануто.
	И когато мъжете се качваха в „Чакай западния вятър“, Марама, с развята от вятъра буйна коса, ги насочваше с духа си и ги благославяше. На младата Техани тя поръча:
	— Грижи се за моя съпруг. Изпълвай го с любов.
	Но в последната минута Марама неочаквано бе отстранена. Беше се появил първожрецът с цяла свита свои помощници. Той се приближи към кануто и извика:
	— Великият Оро ви желае добър път!
	Качи се в лодката, като се хвана за мачтата на Тейн, после коленичи пред къщата на боговете, отмести тръстиковата й врата и сложи вътре свещената статуя на Оро. Със собствените си ръце я бе изплел от осветен сенит и я бе облякъл в пера. Със зловещ глас извика срещу вятъра:
	— Велики Оро, благослови това кану!
	Когато първожрецът слезе на брега, Тероро забеляза, че лицето на новата му жена Техани е озарено от усмивка на огромно облекчение. Тя се бе съгласила да тръгне през моретата с чужди богове, но сега, когато Оро беше с нея, бе уверена, че пътешествието ще бъде успешно.
	И така, двойното кану „Чакай западния вятър“, поскърцващо и натоварено с крал и роби, с противоречиви богове и свине, с надежди и страхове, пое към неизвестността. На носа стоеше Тероро, неоснователно назован Умния, но в този съдбоносен миг той бе достатъчно умен да не погледне назад към Бора Бора, защото това щеше да е не само лоша поличба, но и глупост, тъй като би видял Марама, а тази гледка не би могъл да понесе.
	Когато „Чакай западния вятър“ стигна до рифа и поспря за миг в последната отсечка на удобна за плаване вода, всички в кануто изпитаха ужас, тъй като зад кораловата бариера бурята ревеше срещу мощни вълни и зейнали под тях пропасти.
	— Велики Тейн! Какви вълни! — прошепна Мато, главният гребец от лявата страна. Но после с невероятна сила увлече гребците в бърз ритъм, който ги изведе направо в сърцето на бурята. Кануто се издигна високо в морето, олюля се за миг с поскърцващи греди, сетне полетя надолу, надолу в пропастта под вълните. Водни пръски заливаха всички глави, а двете части на лодката сякаш щяха да се откъснат една от друга. Квичаха уплашени свине, лаеха кучета, а в наводнената тръстикова къща жените си мислеха: „Това е смъртта“.
	Но здравото кану мигом се вряза във вълните, окопити се и заплава високо върху гребена на океана, далече от Бора Бора, на безшумните весла, далече от спокойната лагуна и право върху големия път, който водеше към нищото.

	* * *

	В такова време поведе крал Таматоа хората си в изгнание. Те не тръгнаха триумфално или с развети знамена; избягаха през нощта, без барабанен бой. Не напуснаха своя остров с богатство и доспехи. Бяха изгонени грубо, с малко храна, колкото едва-едва да оцелеят. Ако бяха по-умни, надали щяха да изоставят родното си място, ала не бяха и се принудиха да го напуснат. Ако бяха осъзнали по-дълбоко същността на боговете, нямаше да станат жертва на едно жестоко божество, което ги изтезаваше; но те бяха по-скоро упорити, отколкото мъдри, и лъжовният бог ги прогони.
	В по-късните векове ще описват тези мъже като мъдри и героични, велики изследователи, тръгнали да дирят сияйни нови земи. Но тези митове ще бъдат погрешни, защото никой не оставя дома си и не търси далечни земи, ако не е претърпял някакъв крах. Ала човек, неуспял на едно място и изхвърлен оттам, е възможно да прояви малко повече ум на новото място.
	Тези победени, понесени от бурята хора се отличаваха обаче с едно изключително важно качество — смелост. Само ако бяха малодушни, биха преглътнали унижението и биха останали на Бора Бора; това те не можаха да направят. Вярно е, че побягнаха в здрача, но всеки от тях носеше със себе си като най-ценно достояние своя личен бог на смелостта. За Тероро той беше мощният албатрос, който прелита през далечни морета. За крал Таматоа той беше вятърът, който му говореше в бурите. За Тупуна беше духът на лагуната, който води рибата. А неговата стара жена със сълзящи очи Теура, гадателката на знаменията, дори не смееше да назове своя всесилен бог. Но той я следваше, през океана, нейното велико, прелестно и властно божество — смелостта й пред неизвестното.
	Когато достигнаха по-бързо от всеки друг път една точка на север от бреговете на Хавайки, Тероро пропълзя до мястото, където седеше и гребеше Мато, и му прошепна:
	— Ще говоря с краля за това, което чувстваме. Обещай, че ще ме подкрепиш.
	— Обещавам — съгласи се Мато.
	— Дори ако означава смърт?
	— Дори и тогава.
	Тероро колебливо се промъкна към кърмата, за да се посъветва с брат си. Изложи пред него желание, което стресна краля.
	— Не мога да пътувам в това кану заедно с Оро. Нека го изхвърлим в океана.
	— Един бог!
	— Не мога да плавам с него.
	Таматоа призова стария Тупуна, който се придвижи с мъка до кърмата и седна до братята.
	— Тероро иска да изхвърли Оро в океана — обясни му Таматоа.
	За стареца подобно желание бе дори по-неприемливо, отколкото за краля, и той предупреди с властен тон, че такова нещо никога не може да стане. Но Тероро беше непреклонен.
	— Достатъчно сме страдали от Оро. Моите хора не могат да карат кануто с такъв противен товар.
	— Ако бяхме на суша… — запротестира Тупуна.
	— Не! — намеси се твърдо кралят. — Това е невъзможно.
	Ала Тероро не се предаваше. Той подвикна на Мато, който бързо пристигна. Таматоа му каза мрачно:
	— Тероро иска да изхвърли бог Оро в океана.
	— Това не трябва да се допуска! — предупреди Тупуна.
	— Оставете Мато да говори! — настоя Тероро.
	— Тероро е прав — заяви якият воин. — От този червен бог сме видели само ужаси, унизителни ужаси.
	— Но той е бог! — възрази Тупуна.
	— Не бива да отнасяме такава отрова на нова земя — не отстъпваше Мато.
	Тупуна отново предупреди:
	— Ако извършите подобно нещо, ветровете ще разкъсат нашето кану. Океанът ще се разтвори чак до дъното и ще ни погълне. В косите ни ще пораснат водорасли.
	— По-добре да умра — изкрещя Мато — отколкото да пренеса Оро на нова земя.
	В този миг Тероро се обърна към Тупуна и се провикна:
	— Казваш, че Оро ще ни накаже? Чуй тогава аз какво казвам на Оро. — Отметна глава и изрева срещу вятъра: — Оро, с твоята свещена свиня, с най-дългия ти бананов филиз, с телата на всички хора, които са ти принесени в жертва, те заклеймявам и обявявам, че ти си нищо. Проклинам те, презирам те и хвърлям лайна в лицето ти. А сега ме убий. Ако си господар на бурята, вдигни окървавените си ръце и ме убий.
	Тероро стоеше неподвижен, а тримата мъже го слушаха ужасени и чакаха. Но тъй като нищо не се случи, Тероро падна на колене и прошепна едва чуто:
	— Но ти, кротки Тейн, ако ти насочваш нашето кану, и ти, мощни Таароа, ако ти си господар на бурята, простете ми за това, което изрекох. Простете ми и за онова, което се готвя да направя. Но не мога да продължа нататък, ако Оро е пътник в това кану.
	Изправи се сякаш насън, поклони се ниско на брат си и засвидетелства своето уважение към жреца.
	— Простете ми — помоли ги Тероро със задавен глас. — Ако след малко намерим смъртта си, простете ми.
	Той направи няколко крачки срещу вятъра, но когато стигна до къщата на боговете, се оказа безсилен да отвори прогизналата от дъжда врата. Наследеният страх от боговете и онова, което си спомняше от времето, когато го бяха обучавали с надеждата, че ще стане жрец, сега го направиха неспособен да действа и той отстъпи назад.
	— Не мога да сторя нищо без твоето съгласие, братко — призна си той. — Ти си моят крал.
	Таматоа извика:
	— Ако унищожиш един бог, всички сме загубени!
	Тероро се свлече върху платформата и улови краката на брат си.
	— Заповядай ми да унищожа това зло.
	— Недей, Таматоа! — обади се вуйчо му.
	В този миг на колебание, когато върховните ценности на кануто лежаха открити в бурята, буйният Мато излезе напред и се провикна:
	— Крал Таматоа, ако Оро остане с нас, щом стъпиш на брега, от благодарност ще убиеш още хора, за да не би случайно той да ни е помогнал да стигнем до земя. А започне ли се, ще убиваме още и още. Ти, Тупуна, обичаш боговете, но трябва да те спасим от изкушението да обикнеш и този бог!
	Мато се втурна в къщата на боговете, отгърна направената от сенит и пера фигура на отмъстителния бог и я издигна високо сред бурята.
	— Върни се в Хавайки, откъдето си дошъл! — извика той. — Ние не те искаме. Ти изяде наши хора. Ти ни прогони от дома на прадедите ни. Върви си! — И с широко размахана ръка Мато хвърли бога далече в океана.
	Но ветрове подхванаха перата и няколко ужасни мига задържаха бога във въздуха, така че той не изоставаше от кануто.
	— Оуе! — нададе вик жрецът. — Оуе! Гледайте, Оро ни следва!
	Като видя това чудо, крал Таматоа падна по очи върху платформата, за да се моли. Ала Тероро, изтръгнат от колебанието си, грабна стрела и яростно я запрати по бога. Не го улучи, но стрелата закачи перата и отклони бога към бурните дълбини. Тероро спокойно се обърна към проснатия долу крал и му каза:
	— Аз убих бога. Можеш да направиш каквото искаш с мен.
	— Върни се на поста си — промърмори уплашен кралят.
	Като се движеше към носа на кануто, на което бе помогнал да се освободи от ужасния товар, Тероро усети, че лодката се носи през бурята с нова сила; гредите проскърцваха по-благо и напевно. А от усмивките на хората си Тероро разбираше, че сега те са по-уверени. Но когато мина край къщата на боговете, си спомни за своето безсилие в решителния момент и погледна към Мато, който гребеше упорито, за да държи кануто изправено сред бурята. Искаше му се да прегърне приятеля си братски, ала само раменете на Мато бяха свободни, а никой не смееше да докосне раменете на другия, защото те бяха запазени за личния бог, бяха място, на което богът можеше да кацне и да вдъхне кураж на човека. Затова Тероро само му пошепна:
	— Ти се показа смелчага, Мато.
	А якият гребец отвърна:
	— Сега кануто се чувства по-леко.
	Когато се върна на поста си, Тероро завари Техани, дъщерята на Оро, разплакана. Коленичи до нея.
	— Постарай се да ми простиш, Техани. Аз убих баща ти, а сега убих и твоя бог. — Взе ръцете й и се закле: — Никога вече няма да те огорчавам.
	Красивата девойка, с мрачно като бурята лице, вдигна глава. Беше лишена от самите основи на живота си и макар че се опита да проговори, не можа да отрони нито дума. Но от този момент Тероро се отнасяше с Техани още по-нежно.
	Точно сега, когато капитаните на кануто бяха най-развълнувани, Тейн и Таароа се сговориха да им изпратят знамение, което изтри от сърцата на всички спомена за случилото се. Около петнадесет минути валя силен дъжд, последван от мощни ветрове, които подгониха облаците в тъмнината, докато ги разкъсаха и красивите звезди се показаха за малко на небето.
	Тогава пролича колко мъдро Тупуна бе определил да потеглят в първия ден на месеца, защото на източното небе изгряха — а нямаше ярка луна, която да ги засенчва — Седемте малки очи. За първи път се появиха в сумрака през тази година и тяхното завръщане бе успокояващо, тъй като доказваше, че светът ще продължи да съществува поне още дванадесет месеца. С каква радост посрещнаха пътешествениците Малките очи! Жени излязоха от тръстиковата къща и спокойствие обзе сърцата им. Мъжете, които следяха кануто да се движи в посоката на вятъра, усетиха прилив на сили в мускулите си, а Тероро бе уверен, че поддържа правилен курс.
	След като бе показал на пътниците своето чудо, Тейн отново докара облаците на небето и бурята продължи. Но в кануто цареше неописуемо задоволство, защото най-после за всички беше ясно, че се движат според свещените закони. Колко приятен им се струваше сега воят на вятъра, който ги тласкаше напред; колко успокояващо бе люшкането на вълните, които ги носеха към неизвестното; колко хубав бе светът; какъв ред и сигурност владееха в небесата. В кануто — този смел, но нищожен вързоп от дървета, скрепени от сенит и от човешката воля — всички сърца бяха в мир, а всички елементи на лодката пееха, радостни от правилната посока на пътешествието. Затова, когато старият Тупуна се добра до наблюдателния си пункт зад къщата на боговете, подвикна тихо на Тероро:
	— Кралят е доволен. Знамението показа, че Таароа е подхванал Оро в океана и го е отнесъл благополучно до Хавайки. Всичко е наред.
	Кануто продължи да се движи по пътя си.


	Във всеки период от двадесет и четири часа най-критичното положение настъпваше половин час преди зазоряване. Ако до това време навигаторът не бе успял да зърне някоя позната звезда, по която да свери поетия курс, той трябваше през целия следващ ден да насочва лодката само по слънцето, а това не беше особено надеждно. Наистина опитни астрономи като Тероро и Тупуна умееха да наблюдават слънцето и да определят по него посоката на движението, но то не можеше да им подскаже на каква ширина се намират. Затова трябваше да разчитат единствено на звездите. Правилата на мореплаването ги учеха кои звезди над кои острови се намират в зенита си. А да изминеш последните минути на нощта, без да си видял никакви съзвездия, беше само знак, че в бъдеще те очаква лош късмет; доказателство, че вече си изпаднал в затруднение, и ако то продължи още няколко дни, може да те сполети истинска беда.
	Така например, след като бяха зърнали за миг Седемте малки очи, Тероро и чичо му очакваха с нетърпение да се покаже Три на ред, съзвездието, наречено вече от астрономите в далечни пустини Орион. От правилата на мореплаването бе известно, че тези звезди висят над Нуку Хива, острова, на който трябваше да спрат, за да подновят запасите си. Но Три на ред не се появи по време на нощното наблюдение и Тероро не можа да определи на каква ширина се намират. Сега пътеводните звезди вече залязваха, без да са се показали на нощното небе, и навигаторът се безпокоеше.
	Той обаче бе забелязал при други пътешествия, една особеност на океана — в последните минути на предутринния здрач някоя звезда разбутваше облаците и надзърташе, сякаш искаше да помогне на мореплавателите. Тероро си мислеше, че това все още би могло да се случи и сега.
	— Три на ред ще се покаже ей там — уверено предрече Тупуна, но Тероро се съмняваше, че силният нощен вятър може да е отнесъл кануто по` на север, отколкото допускаше чичо му.
	— Може да е по-близо до оня облак — предположи Тероро.
	Не беше възможно да разберат чие мнение е правилно, защото от запад продължаваха да прииждат облаци и да пресрещат слънцето, което изгряваше от срещуположната страна на океана. В този ден изгревът не беше нито радващ, нито ободряващ, тъй като слънцето неохотно си пробиваше път сред плътните облаци, осветяваше наполовина океана в навъсено сиво и доказваше на пътешествениците, че не знаят къде се намират.
	Тероро и Тупуна, след като направиха всичко, което бе по силите им, веднага заспаха в мрачния ден. Тогава дойде ред на жената на Тупуна, съсухрената, червеноока стара Теура, да заплати за пътуването си. Тя излезе от тръстиковата къща, напръска с морска вода сбръчканото си лице, разтърка сълзящите си очи, отметна глава и се зае да гадае знаменията. Беше живяла дълго, почти две трети от века, с боговете и бе разбрала някои от техните хитрини. Сега започна да наблюдава как Таароа движи вълните, как се надига пяната, как отлитат пръските и по какъв начин падат в браздите на океана. Проучваше цвета на водата и мъртвото вълнение под вълните на повърхността.
	След няколко часа забеляза една земна птица, идваща може би от Бора Бора, която усърдно размахваше криле над океана. От полета й Теура разбра колко дълго според птицата ще трае бурята. Птицата потвърди собственото й мнение. Старицата прояви особен интерес към парче дървесна кора, навярно попаднало в морето при Хавайки преди няколко дни. То доказваше, че океанските вълни се насочват на север, което не беше ясно от вятъра, който духаше по-скоро от североизток.
	Но старата гадателка с влажни очи се вглеждаше най-вече в слънцето. Макар то да беше скрито зад плътни облаци, нейното опитно око забелязваше движението му. „Хората на звездите като Тупуна и Тероро не мислят много за слънцето — въздишаше Теура и като сравни своите наблюдения върху неговия път с предишните си изводи от други знамения, тя заключи: — Тези мъже не знаят къде се намират. Ние сме далече на север от набелязания път!“ Теура особено ценеше неочакваните известия от боговете, които имаха важно значение за знаещите. Например един неголям албатрос, който не представляваше интерес като храна, прелетя край кануто и тя със задоволство забеляза, че той лети от лявата страна, от страната на Таароа. И понеже бе знайно, че албатросът е създание на този бог, това бе ободряващо знамение; птицата продължаваше да се връща към кануто, винаги от лявата му страна, и накрая кацна върху мачтата на Таароа. Такова съвпадение вече не можеше да се смята за знамение. Ясно беше, че то е вест, изпратена от бога на океаните лично на старицата, която много отдавна го почиташе. Теура погледна към океана с още по-голяма любов и запя:
P>
	О, Таароа, бог на безкрайните дълбини,
	Таароа на мощните вълни
	и на пропастите под тях, които водят
	към подводния мрак,
	в твоите ръце предаваме нашето кану,
	в твоите ръце предаваме нашия живот.
P$
	Доволна, гадателката прецени отново многобройните знамения и се увери, че всичките са добри. Мъжете от кануто може да се бяха изгубили, звездите оставаха скрити и бурята продължаваше, но Таароа беше с тях и всичко бе наред.
	Късно след пладне, преди да поемат отново задълженията си, Тупуна и Тероро дойдоха на кърмата, за да разберат от Теура къде се намират. Тя им съобщи, че са дори по` на север, отколкото Тероро предполагаше.
	— Не — разсъждаваха мъжете. — Ние сме плавали и преди до Нуку Хива. Още не е нужно да променяме посоката.
	— Отправете се натам, откъдето изгрява Три на ред — предупреждаваше ги тя упорито и категорично — иначе ще изпуснете Нуку Хива.
	— Почакай да се покажат звездите — възрази Тероро. — Ще видиш, че сме на прав път.
	Теура не искаше да спори. За нея всички проблеми бяха прости — боговете или говореха, или не говореха, а когато говореха, безсмислено бе да се обяснява по какъв начин са предали те своите известия.
	— Ние сме далеч на север — рязко заяви тя. — Сменяйте посоката.
	— Но как можем да знаем това? — умолително питаше Тероро.
	— Боговете ми го казаха — промърмори старицата и отиде да си легне.
	Когато Теура се отдалечи, двамата мъже премислиха различните знамения, но единственото, на което отдаваха значение, беше албатросът.
	— Не може да се появи по-добра поличба от един албатрос — умуваше Тупуна.
	— Щом Таароа е с нас — заключи Тероро — курсът ни трябва да е верен.
	Старата Теура подаде глава от тръстиковата къща и извика:
	— Забелязала съм, че Таароа придружава едно кану само докато мъжете го насочват по верния път. Завивайте.
	През тази нощ не бе възможно да се докаже дали Теура имаше право, или не, защото не се появиха звезди — нито в среднощния мрак, нито преди разсъмване. Тероро насочваше кануто така, че да се движи точно по вятъра, като се надяваше, че той духа в една посока, а не в кръг.


	В третата беззвездна нощ, когато кануто можеше да е в истинска опасност, Тероро стигна до важно решение.
	— Трябва да вярваме, че вятърът ни носи по верния път — каза той на Тупуна, докато се съветваше с него.
	— Най-доброто доказателство е появата на албатроса — подчерта Тупуна.
	— Тогава най-разумно ще е да се възползваме от това напълно.
	— Смяташ да издигнеш платната до върховете на мачтите, така ли?
	— Да. Ако ни насочват боговете, трябва да се движим напред колкото можем по-бързо.
	Когато съобщиха предложението си на крал Таматоа, той изрази безпокойство от отсъствието на звезди и подчерта, че мнението на нощната смяна за местонахождението им не се различавало от твърдението на старицата. Но оцени и предложението на брат си като разумно.
	— Появата на албатроса е много важен знак — разсъждаваше Таматоа. — Теура ми довери нещо, което не е казала на вас. Когато птицата се върнала втория път, за да кацне върху мачтата на Таароа, тя издала навън левия си крак.
	Астрономите ахнаха, защото това бе много благоприятно знамение и потвърждаваше, че птицата държи на лявата страна и че мачтата на Таароа особено много я привлича.
	— Мога да заключа само едно — продължи кралят. — Че Таароа по причина, известна единствено нему, ни е изпратил тази необикновена буря. Съгласен съм с Тероро. Вдигнете платната.
	Тогава Тероро нареди на Мато и Па да се изкачат на мачтите и в пълния мрак, докато кануто се носеше по високите вълни, двамата млади вождове завързаха стегнато здравите рогозки, които служеха за платна. С радостни викове те се спуснаха долу и започнаха да въртят платната, така че да хванат вятъра и да подкарат кануто още по-бързо. През цялата нощ и при зазоряването, което отново ги разочарова, кануто летеше по път, неизвестен на нито един жив човек. Крал Таматоа съзнаваше, че при всяко пътешествие настъпва време хора и кану да се доверят на боговете и да плават напред, след като са проверили, че платната са поставени добре и че се придържат към курса си, доколкото е възможно. Но ако и след всички взети мерки не се появяваха познати знаци, беше задължително да се движат заедно с бурята.
	Когато се развидели, мъжете легнаха да спят, измъчвани от съмнения, а старата Теура излезе да дири знамения. Буревестник с бял корем се изви в небето, ала не показа нищо. На носа рибарите уловиха скумрия, която щеше да помогне да спестят от своята храна, но не подсказваше къде се намират. Няколко силни порива на вятъра напълниха кратуните със сладката дъждовна вода, която се бе задържала по платната.
	По пладне, когато Теура съобщи на краля, че всичко върви добре, той рязко попита:
	— Има ли някакви знаци къде се намираме?
	— Никакви — отвърна тя.
	— Какво показва океанът?
	— Няма признаци за земя, пред нас няма острови, ураганът ще продължи още пет дни.
	В тези няколко думи Теура обобщи наблюденията на предците си в течение на две хиляди години. Ако я попитаха, не би могла да обясни откъде знае, че пред тях няма земя. Но беше съвсем сигурна, че е така.
	— Върна ли се пак албатросът? — нетърпеливо попита кралят.
	— Няма никакви знаци — повтори старицата.
	Бяха изминали вече седем дни, откакто бурята бе започнала в нощта на отмъщението на Бора Бора в Хавайки, и цели три денонощия от потеглянето на кануто. Но в потвърждение на предсказанието на Теура и за всеобщо учудване ураганът продължаваше. Когато нощната смяна пое задълженията си, Теура и кралят се питаха дали платната не трябва да се свалят, защото и през тази нощ нямаше да се видят звезди. Докато се съвещаваха, Тероро заяви:
	— Убеден съм, че се движим напред.
	И тъй като никой не притежаваше по-големи познания, за да го оспори, Таматоа попита:
	— И тази нощ ли искаш да оставиш платната вдигнати?
	— Трябва да ги оставим — потвърди Тероро.
	И през следващата беззвездна нощ, и при беззвездното зазоряване кануто продължи да се движи заедно с урагана. Тероро настояваше да бъде така заради името на лодката. Преди повече от век един мъдър човек бе нарекъл предшественика на предшественика на това кану „Чакай западния вятър“, защото бе разбрал, че когато жителите на Бора Бора тръгнат в открито море, носени от западен ураганен вятър, винаги плават добре. И докато звездите не докажеха обратното, Тероро възнамеряваше да следва тази древна мъдрост.
	На петата нощ обаче той се поразколеба, когато Тупуна се промъкна до носа и му пошепна:
	— Никога не съм виждал западен вятър, който да духа толкова дълго. Започва девета нощ. Вече би трябвало да е променил посоката си.
	Настъпи дълго мълчание сред мрака. Тероро погледна надолу към крехкото тяло на жена си, свита до мачтата. Чудеше се какво би казала тя по този въпрос, но Техани не приличаше на Марама — нямаше нейната мъдрост. Затова той сам се помъчи да намери отговор и се раздразни, когато Тупуна продължи да настоява:
	— Спомняш ли си някога да е духал толкова дълго постоянен вятър?
	— Не — отсече Тероро и двамата мъже се разделиха.
	Но преди разсъмване на петия ден, тъй като все още нямаше изгледи да се покажат звезди, Тупуна се изплаши.
	— Трябва да спуснем платната. Не знаем къде се намираме.
	Той настоя да се посъветват с краля и Теура. Получиха се три гласа срещу Тероро, защото бе очевидно, че кануто се е загубило и че ще бъде пагубно да продължават слепешката без потвърждение от звездите. Ала Тероро не приемаше тези доводи.
	— То се знае, че сме се загубили — призна той. — Но нали Таароа ни изпрати своята птица сред бурята?
	— Да — трябваше да се съгласят останалите.
	— Това не е обикновена буря — продължаваше Тероро. — Това е нечуван ураган, изпратен за кануто на Бора Бора. Как се нарича нашето кану още от най-стари времена?
	— Но ние сме се изгубили! — упорстваше кралят.
	— Ние сме изгубени още от самото тръгване — извика Тероро.
	— Не! — извика Таматоа на свой ред, като отказваше да се поддаде на предизвикателството на брат си. — Ние поехме към Нуку Хива. За да вземем оттам прясна вода и още храна.
	— И да чуем още веднъж старите песни на мореплавателите — добави предпазливо Тупуна.
	— Трябва да спрем тук — обяви кралят решително. — После, когато видим Три на ред, ще разберем къде е Нуку Хива.
	При този натиск Тероро разкри своя смел план. Заговори тихо и без ръкомахане:
	— Аз, братко, не съм изгубен, защото плавам според желанието на Таароа. Движа се заедно с мощна буря и съм доволен, че е така.
	— А знаеш ли как да стигнеш до Нуку Хива?
	Тероро изгледа събеседниците си и отвърна:
	— Ако мислим само за Нуку Хива, аз съм загубен. Но кажи, братко, нужно ли ни е да ходим до Нуку Хива?
	Почака тези силни думи да проникнат до сърцата на морските му спътници и видя, че са го разбрали. Преди някой да му отговори, добави:
	— Какво ще намерим в Нуку Хива? За да вземем вода, ще се наложи да се бием с жителите на острова и някои от нас ще бъдат убити. Но трябва ли ни вода? За да вземем храна, ще минем през големи изпитания, а пък ако ни пленят, ще ни сварят живи и ще ни изядат. Но трябва ли ни храна? Не ни ли изпраща Таароа достатъчно прясна риба? Не се ли подложихме на глад, преди да потеглим, и не се ли научихме да се храним с по няколко хапки на ден? Братко Таматоа, ако ураганът е с нас, какво още ни е нужно?
	Таматоа устоя на красноречието на брат си и го попита:
	— Значи ти си се загубил? И не можеш да ни отведеш до Нуку Хива?
	— Не мога да ви отведа до Нуку Хива, но мога да ви отведа на север.
	Сякаш в подкрепа на смелия му план внезапен порив на вятъра прелетя над вълните и подхвана платната, а кануто се понесе напред с още по-голяма скорост. Надигнаха се водни пръски, пукваше се зора, която продължаваше да скрива звездите и да държи хората от Бора Бора в неведение.
	— Ние сме сами сред океана — тържествено заяви Тероро. — Поели сме на необичайно пътешествие и ако се озовем встрани от Нуку Хива, аз ще кажа, че това е за добро, защото ще бъде ясно, че боговете ни тласкат към нещо велико. Моля те, братко, нека оставим платната вдигнати!
	Кралят не се решаваше да поиска мнението на другите пътници за смелата молба на брат си, тъй като знаеше, че старците — Тупуна и Теура — ще настояват за повече предпазливост, а самият той предполагаше, че сега не е време за предпазливост. Като прецени всички възможности, Таматоа застана на страната на брат си и подкани останалите:
	— Трябва да поспим.


	И така, още две нощи — шестата и седмата от началото на пътешествието — кануто се носеше напред, закриляно от мощните ръце на Таароа. В тези мрачни, критични дни всички очи бяха вперени в лявата мачта, защото бе очевидно, че не човекът Тероро, а богът Таароа управлява това кану. Късно след пладне на седмия ден червенооката Теура забеляза знамение. От лявата страна на лодката се появиха пет делфина. Фактът, че бяха пет, бе добър знак, а освен това ги следваше доста голям албатрос. Създанията на Таароа бяха дошли да отпразнуват спасението на кануто от бурята. Но преди Теура да успее да съобщи радостната вест на спътниците си, се случи нещо от изключителна важност. Недалеч от кануто се появи акула и лениво следва лодката известно време, за да привлече вниманието на Теура. Щом я зърна, старицата извика от радост, защото едрият син морски звяр отдавна беше неин личен бог. И сега, докато всички бяха залисани с работа, акулата заплува от лявата страна на кануто и показа синята си глава над вълните.
	— Изгубена ли си, Теура? — попита акулата тихо.
	— Да, Мано — отвърна тя — изгубихме се.
	— Нуку Хива ли търсите? — продължи да пита акулата.
	— Да. Аз казах, че островът е…
	— Няма да видите Нуку Хива — увери я голямата синя акула. — Островът е далече на юг.
	— Какво да направим, Мано?
	— Довечера ще има звезди — прошепна акулата. — Ще се покажат всички звезди, които са ви нужни.
	Напълно успокоена, старицата затвори уморените си очи.
	— Чакам те от много дни, Мано. Но не се чувствах напълно загубена, защото знаех, че ти ни наблюдаваш.
	— Следвах ви — потвърди акулата. — Смели са вашите мъже, Теура, щом оставиха платната вдигнати.
	Теура отвори очи и се усмихна на акулата.
	— Срам ме е да ти кажа, но аз не бях съгласна с това.
	— Всички правим грешки — отвърна синият звяр. — Ала вие сте на прав път. Ще го разберете, когато се покажат звездите.
	С тези успокоителни думи акулата се отдалечи от кануто.
	— Ей там виждам акула! — извика един гребец. — Това добро знамение ли е, Теура?
	— Таматоа — промълви старицата — довечера ще има звезди.
	Докато тя говореше, две земни птици с кафяви по краищата криле се стрелнаха на юг. Таматоа ги зърна и попита:
	— Това означава ли, че земята, която търсим, е далече на юг?
	— Никога няма да видим тази земя, Таматоа, защото плаваме в безопасност към нова цел.
	— Сигурна ли си в това?
	— Ще се убедиш, когато се покажат звездите.


	С какво вълнение очакваха Тупуна и Тероро здрача! Знаеха, че щом Седемте малки очи надникнат от хоризонта на изток, ще стане ясно какъв курс следва тяхното кану. А когато се появи и съзвездието Три на ред, ще разберат къде се намира Нуку Хива. Двамата мъже очакваха с напрежение.
	Точно както бе предрекла Теура, на здрачаване облаците изчезнаха и се показа слънцето. Когато то залезе, в лодката се възцари буйна радост, защото подир слънцето се появи ясната Вечерница; тя се виждаше и в сумрака, следвана от друга блуждаеща звезда. Като двамата богове, от които зависеше кануто, звездите се придвижваха тържествено към края на океана и изчезнаха в определените за тях ями в небето.
	На платформата старият Тупуна подкани всички пътешественици да замълчат, отметна назад беловласата си глава и напевно подхвана молитва:
	— О, Тейн, докато бяхме загрижени поради бурята на твоя брат Таароа, не мислехме достатъчно за тебе. Прости ни, милосърдни Тейн, защото се борехме да спасим живота си. Сега, когато небето се откри, за да ни напомни за твоята всевиждаща доброта, молим те да бъдеш благосклонен към нас. Велики Тейн, освети небесата, за да можем да виждаме. Велики Тейн, покажи ни пътя.
	Всички отправиха молитва към Тейн и оставиха благоволението му да се спусне над тях от небето над главите им.
	После, когато мракът се сгъсти над все още развълнувания океан, а ветровете за миг се отдалечиха от неустрашимите вдигнати платна, звездите започнаха да се виждат. Най-напред се показаха големите златни звезди на Юга, тези топли, познати светила, които сочеха пътя към Таити, след тях студените сини звезди на Севера заискриха на обичайните си места, състезавайки се по блясък с четвъртината луна. При появата на всяка звезда нейните почитатели в кануто я приветстваха с викове, а в сърцата им се върна увереността, която бе отсъствала много дни.
	Още не бяха изгрели най-важните звезди и въпреки радостта си мъжете не можеха да потиснат въпросите, които пътешествениците често си задават:
	— Ами ако сме отплавали далече от познатите ни небеса? Ами ако не изгреят над нас Малките очи?
	Но бавно и колебливо, защото не бяха особено ярки, свещените звезди изгряха точно където трябваше да бъдат, издигнаха се от собствените си гнезда.
	— Малките очи са още с нас! — извика Тупуна, а кралят вдигна глава, за да отправи молитва към пазителите на света, на сърцевината, около която се издигаше небесната вис.
	Астрономите след това се събраха да разгадаят знаците и стигнаха до извода, че ураганът бе духал устойчиво от запад. Ала Теура очевидно бе познала, че в океана има северно течение, защото съзвездието Малките очи щеше да достигне много по-висока точка в небето, отколкото ако лодката им бе следвала пътя към Нуку Хива. Но за да определят колко силно е било това течение, навигаторите трябваше да изчакат съзвездието Три на ред, което нямаше да се покаже още два часа.
	Заговорниците зачакаха, а когато звездите Три на ред се издигнаха високо в небето, стана ясно, че кануто се намира далече, далече на север от пътя за Нуку Хива, че плава в непознат океан, където няма възможност да попълнят запасите си. Затова тримата заговорници се отправиха мрачни към кърмата, за да докладват на краля:
	— Ураганът ни е носил дори по-бързо, отколкото предполагаше Тероро.
	Отчаяние се изписа по лицето на краля.
	— Изгубени ли сме?
	Отговори му чичо Тупуна:
	— Далече сме от Нуку Хива и не се вижда позната земя.
	— Тогава значи сме се изгубили.
	— Не, племеннико — кротко отвърна Тупуна. — Вярно е, че бурята ни е довела в далечни простори, но те не са встрани от пътя ни. Ние търсим земя, която лежи под Седемте малки очи, а тази вечер сме по-близо до нея, отколкото можехме да се надяваме. Ако не ядем много…
	Таматоа наистина бе разрешил да оставят платната вдигнати, макар да знаеше, че така кануто рискува да подмине Нуку Хива. Въпреки това се бе надявал, че ще попаднат на този познат остров и че той може да се окаже подходящ да го превърнат в свой дом. Но сега се разбра, че е поел на по-голямо пътешествие, и изпитваше страх.
	— Все още бихме могли да променим курса и да намерим Нуку Хива — предложи той.
	Тероро продължи да мълчи и остави стареца Тупуна да води спора.
	— Не, ние вървим по своя път.
	— Но къде ще ни отведе той?
	Тупуна повтори единствената песен за плаване на север, която бе запомнил. В нея се казваше:
	— „Нека кануто се движи с бурята, докато ветровете утихнат напълно. После го насочете към мъртвото море, където костите гният от горещина и не духа никакъв вятър. Тръгнете към новата звезда, а когато ветровете задухат от изток, понесете се с тях на запад, докато стигнете земята под Седемте малки очи.“
	Кралят, който също беше добър астроном, посочи на север.
	— Значи земята, която търсим, е ей там?
	— Да — съгласи се Тупуна.
	— Но ние се движим в тази посока, не е ли така? — посочи той на изток, накъдето ги тласкаха ветровете на затихващата буря.
	— Да.
	Изглеждаше тъй невероятно, че е възможно да стигнеш обетованата земя, като се отдалечаваш от нея, та кралят извика:
	— Можем ли да бъдем сигурни, че сме на прав път?
	— Не — призна старецът. — Не можем да бъдем сигурни.
	— Тогава защо…
	— Защото единственото, което знаем, ни учи да направим така.
	Кралят, който не забравяше, че отговаря за петдесет и седемте души в кануто, хвана Тупуна за раменете и го попита рязко:
	— Кажи ми честно, какво мислиш, че представлява земята под Седемте малки очи?
	— Мисля — отвърна старецът — че много лодки са напуснали нашите води — някои отнесени от буря, други в изгнание, но нито един човек не се е върнал. Дали лодките са стигнали до суша, не знаем. Ала някой, който си е представял далечната земя, е съчинил тази песен.
	— Щом е така, значи плаваме подир една мечта — заключи Таматоа.
	— Да — кимна жрецът.


	Унинието не успя да завладее кануто, защото появата на звездите бе възбудила духовете на гребците и на жените. Още докато астрономите се съвещаваха, Па с акулското лице бе предал греблото си на другиго, бе наметнал парче тапа и бе скрил лице. Сега имитираше много дебел човек, подскачаше по платформата и крещеше:
	— Кой съм аз?
	— Това е обезглавеният крал на Бора Бора! — подвикна Мато.
	— Гледайте как дебелият Татай идва да ни стане крал с отрязана глава!
	В див танц Па представяше коронацията на безглавия кандидат за крал. Гребците спряха да гребат и заудряха ритмично по кануто, а една жена донесе малко барабанче с висок, почти металически звук и нощното веселие започна.
	— Какъв е този нов танц? — попита Таматоа.
	— Никога не съм го виждал — отвърна Тупуна.
	— Знаеш ли какво прави Па? — обърна се кралят към Тероро.
	— Да — заекна брат му. — Па… Ами, Таматоа, някои от нас чуха, че дебелият Татай щял да стане крал, когато ние заминем… и…
	Таматоа погледна безглавия танцьор.
	— И сте се промъкнали в Хавайки… Някои от вас…
	— Да.
	— И сега Татай е без глава.
	— Ами… да. Ние си помислихме…
	— Можели сте да провалите цялото пътешествие, нали?
	— Можехме, но сметнахме, че селото на Татай няма да дойде в Бора Бора скоро…
	— Защо не?
	— Защото, когато напуснахме Хавайки, селото вече го нямаше.
	Под лъчите на четвъртината луна крал Таматоа изгледа смелия си млад брат. Би могъл да му каже много неща, но древните барабанни ритми отвлякоха разумните му мисли. С енергичен скок той се завъртя пред Па и заигра ритуалния танц на кралете на Бора Бора. Ръкомахаше пъргаво като момче, заемаше странни пози, разказваше забравени приказки и накрая грабна парчето тапа от Па, метна го върху главата си и подхвана любимия сега танц на безглавия крал от Хавайки. Когато барабаните забиха най-силно, той свали тапата от главата си, изправи се срещу нощния вятър и заговори:
	— Ние не сме избягали като страхливци! Аз, кралят, се страхувах да нанеса удар върху онези червеи, онези гадни муцуни, онези отвратителни муцуни от вонящата лагуна. Боях се да не проваля предстоящото пътуване. Но Па не се е страхувал. И Мато не се е страхувал. И моят брат… — Таматоа погледна с благодарност в мрачината към Тероро. Не довърши мисълта си. Със сатанинска сила заигра победен танц, като крещеше: — Танцувам в чест на смелите мъже! Сега ще ви устроим празненството, което сте заслужили!
	И кралят заповяда да се раздаде допълнително храна, да се извадят барабани и всеки да пие колкото иска вода.
	Като безгрижни деца на зората те танцуваха в нощта, заливаха се като пияни от смях, гощаваха се с храната, която трябваше да бъде пазена. Това беше дива и прекрасна нощ на победата, а на всеки половин час някой се провикваше:
	— Па! Изиграй танца на безглавия крал!
	После ставаха един подир друг и крещяха класическите островни подигравки към победените.
	— Хавайки смърди на развалено месо!
	— Боклуците от Хавайки се радват на срама си!
	— Дебелият Татай трепери от страх. Космите по главата му треперят. Той пълзи от страх и се крие на тъмно като кокошка. Воините на Хавайки са като мръсна пяна, играят си подобно момченца с топки от кал.
	Увлечен от общата възбуда, Тероро извика:
	— Дебелият Татай е скимтящо кученце, лайно на лайната!
	Но докато вятърът разнасяше виковете му, той погледна случайно към красивата Техани, сгушена до мачтата, обляна в сълзи заради подигравките към мъртвия й баща. После видя как Мато се пресяга от лявото корито и докосва ръката на девойката.
	— Така се празнува победа — каза й той. — Трябва да ни простиш.
	От кърмата проехтяха нови обидни викове и барабаните продължиха да бият.
	Естествено, когато настъпи дъждовната зора, крал Таматоа провери мрачно какво им бе струвало празненството и си помисли: „Ние сме деца. Разбираме, че сме се изгубили, и след половин час изяждаме храната си за цяла седмица“. Обзет от разкаяние, издаде строго нареждане изяденото тази нощ да бъде компенсирано, като се намалят още дажбите.
	— Макар че имаме достатъчно вода — предупреди той — никой не трябва да пие повече от една кокосова черупка на ден.


	И тъй, с бурята зад гърба си и победата в сърцата, пътешествениците плаваха на изток през деветата нощ и през десетата, и през петнадесетата. Бързото им кану, най-скоростната голяма лодка, кръстосвала до това време океаните на света, изминаваше средно по двеста мили на ден, над осем мили в час, ден след ден. Прекосиха повече от половината път до земите, където ацтеките строяха грамадни храмове, и се доближиха до земята, където чейените и апахите не строяха нищо. В посоката, която следваха, не биха могли да намерят друга земя, преди да стигнат до самия континент. Но дотогава биха загинали от жажда и глад в зоните на безветрие. Те обаче се носеха напред според плана на Тероро. Изпитваха страх всяка сутрин, когато слънцето изгряваше, и радост всяка нощ, когато звездите се появяваха отново, за да им покажат какъв път са изминали. Защото денят им беше враг, изпълнен с несигурност и постоянното чувство, че са загубени. Ала нощта им бе утеха, духът им укрепваше при вида на познатите звезди, на кръглата луна, която минаваше през многобройните си фази, или когато дочуваха тихите викове на птиците по здрач. Колко вълнуващо беше в края на дългия ден с неговото непостоянно слънце да наблюдават завръщането на нощта и да открият отново на запад, където слънцето залязваше, Вечерницата и съпътстващата я блуждаеща звезда; да видят как от безбрежния свод надничат Седемте малки очи, които им нашепваха: „Приближавате се до земята, над която бдим. Как прекрасна, как прекрасна бе нощта!“.


	Когато кануто се понесе на изток и бурята стихна, дневната работа тръгна по установен ред. Призори шестимата роби преставаха да изчерпват вода от лодката и я почистваха. Земеделците наглеждаха животните и ги хранеха; даваха на свинете и кучетата риба, уловена в ранните часове, смачкани сладки картофи и прясна вода, която се бе задържала по платната. На кокошките даваха да кълват изсушен кокосов орех и риба, но ако те се хранеха бавно, нещо тъмно и тънко се стрелкаше измежду товарите и грабваше храната, без да го забележат робите, защото при такива пътешествия на борда винаги оставаха скрити плъхове и ако пътуването завършеше зле, те щяха да умрат последни… щяха да се хранят много дни с телата на загиналите.
	След като се събудеха жените в тръстиковата къща, в нея влизаха робините, за да почистят и разтребят. Особена чистота поддържаха в един от ъглите на колибата, заграден с дълги ленти от тапа, който бе запазен за жените с месечно неразположение. Беше табу, чието нарушаване се наказваше със смърт, в този период да има общуване между мъже и жени.
	Обаче много от забраните, които се спазваха строго на суша, трябваше да бъдат вдигнати в претъпканото кану. Така например, ако някои от гребците се доближаха до краля на брега, дори ако стъпеха върху сянката на наметалото му, щяха да бъдат убити незабавно. Но в кануто това табу бе отменено и когато кралят се движеше, някои от мъжете дори го докосваха. Те веднага се свиваха като обречени, ала кралят не обръщаше внимание на оскърблението.
	Неща, свързани с храненето, които бяха запретени, също не се спазваха, защото на борда нямаше човек с достатъчно висок ранг, достоен да приготвя кралската храна според обичая. Пазителят на кралското тоалетно гърне също бе останал на острова, така че един роб, ужасен от възложената му задача, трябваше да изхвърля в океана кралските изпражнения вместо — както изискваше обичаят — да ги заравя тайно в свещена горичка, за да не би неприятелите да ги намерят и чрез зли магии да предизвикат смъртта на краля.
	Положението на жените при такова пътешествие не бе добро. Естествено, храната трябваше да се пази за мъжете, които вършеха тежката работа — бяха гребци. Свинете и кучетата също трябваше да оцелеят, за да се размножат на новата земя, и за жените оставаше малко храна. Затова винаги, когато бе възможно, се полагаха особени усилия да се улови риба. Първият улов бе за краля и за Тероро, вторият за Тупуна и старата му жена, следващите четири улова бяха за гребците, седмият и осмият за свинете, деветият за кучетата, десетият за кокошките и плъховете. Ако имаше още, можеха да ядат и жените.
	Приготвената храна се разпределяше скъпернически, по парченце, но колко вкусен беше всеки получен дял! Един мъж можеше да получи твърд и кисел резен от плода на хлебно дърво. Докато го дъвчеше, той си припомняше някогашните разточителни угощения, когато много плодове от хлебното дърво, пресни и сладки, се хвърляха на животните. Но най-голямо удоволствие доставяше на пътниците любимата островна храна. За да получат от нея, кралят трябваше да нареди да се отпуши една бамбукова пръчка, пълна с пой. Тогава им раздаваха по малко от гъстата лилава сладост, която лепнеше в устата, а усмихнатите мъже се облизваха щастливи.
	Но скоро запасите от пой се свършиха, отъняха вързопите с плодове от хлебно дърво, престанаха обилните дъждове. Затова крал Таматоа бе принуден да намали още дажбите и да разпореди мъжете да получават само по две хапки твърда храна и по две глътки вода. На жените и робите се полагаше по половин дажба и ако рибарите не уловяха скумрия и в платната не се бе задържала вода, хората едва не умираха от глад и жажда.
	Още в началото на сухия период кралят и Тероро, както се бе случвало и на други пътешественици, направиха мъчително и отчайващо откритие. Когато езикът е пресъхнал и тялото изгаря от жега, когато цялото ти същество жадува единствено за вода, на около миля вляво или вдясно минава неочаквана гръмотевична буря и изсипва огромно недосегаемо количество вода. Безсмислено бе да се гребе лудо, за да се догони бурята, защото докато кануто стигне до мястото, където вали, тя е отминала нататък и гребците остават още по-жадни, с още по-пламнали длани. Дори опитен навигатор като Тероро не можеше да предвиди движението на дъждоносната буря и да я пресрещне. Можеше единствено да продължаваш да напредваш търпеливо с изгарящи устни и възпалени очи, без да обръщаш внимание на поройните води, които се изливат недалеч. Можеше също така да се молиш, че като преследваш упорито целта си и се държиш като истински моряк, рано или късно такава буря ще се разрази и над кануто.
	При такова пътешествие сексуалното общуване бе строго табу, но то не пречеше на краля да се заглежда често в царствената си жена Натабу. Старият Тупуна отделяше от своята храна за Теура. В най-голямата обедна горещина Техани намокряше парче тапа в морската вода, за да го охлади, и го притискаше към тялото на спящия си мъж. Нощем, когато светеха познатите звезди и посоката на плаване бе определена, навигаторът често седеше тихо до жизнерадостната девойка, която бе взел със себе си. Говореха за Хавайки или за неговата младост в Бора Бора и макар тя рядко да казваше нещо умно, двамата започнаха да се уважават и да се привързват един към друг.
	Но най-любопитните мисли, които възникваха на кануто, бяха свързани с дванадесетте жени без предназначение и тридесет и четиримата необвързани мъже. Навярно определението _без предназначение_ не отговаряше напълно за положението на тези жени, тъй като в Бора Бора някои от тях бяха съпруги. При такава експедиция обаче беше ясно, че щом стигнат до земя, всяка ще приеме като допълнителни съпрузи по двама-трима мъже, тръгнали без жени, и в това никой не виждаше нищо странно. Затова по време на дългото пътешествие пред мъжете без жени стояха две деликатни задачи. Първата бе да се сближат с онези, дето имаха съпруги, и да образуват приятелски групи от по трима или четирима, които по-късно щяха да делят една обща съпруга. Или пък да наблюдават свободните жени, за да решат коя от тях ще е най-подходяща за тяхната група. Преди да бяха изминали и петнадесет дни, тези групи вече бяха започнали да се очертават. Без да се казва нищо определено, разбираше се ясно, че тази жена и тези трима мъже ще си построят къща заедно и ще отглеждат в нея общите си деца. Или пък че онзи мъж и съпругата му ще приемат онези двама приятели на мъжа, за да живеят заедно в пълна близост и хармония и по този начин да населят новите земи. Подразбираше се и друго — че всяка жена, докато стигне възрастта, след която не може да ражда, ще бъде постоянно бременна. Естествено, същото се отнасяше и за свинете и кучките, защото основно задължение за всички беше да се насели пустата нова земя.


	На единадесетата нощ се случи събитие, което по емоционалното си въздействие върху тези хора, тъй тясно свързани със звездите, нямаше равно на себе си по време на цялото пътешествие. Дори отказът от Оро не бе предизвикал такова вълнение.
	Докато „Чакай западния вятър“ се придвижваше неотклонно на север, астрономите на борда се убедиха, че трябва да се разделят — и то завинаги — с много от старите, познати звезди, които се явяваха под съзвездието, наречено по-късно Южен кръст. Тупуна наблюдаваше с тъга, а понякога и със сълзи как някоя любима звезда от детството му изчезваше в оная бездна на небето, от която никога не изгряват звезди. Цели съзвездия потъваха в океана завинаги.
	Това будеше съжаление, но не и тревога, защото мъжете от Бора Бора бяха изключителни астрономи. С внимателни наблюдения бяха установили година с 365 дни и бяха открили, че от време на време бе нужно да й се прибави още един ден, за да се изравнят сезоните. Ритуалният им живот бе организиран около лунни месеци от по двадесет и девет и половина дни, а това бе най-лесният начин да се изготви календар. Годината им от дванадесет месеца се основаваше на слънцето и така бе правилно. Умееха точно да предсказват новата поява и по-нататъшното движение на блуждаещите звезди, а само един поглед към луната им стигаше, за да определят фазата й. Всяка нощ от лунния месец имаше свое собствено име, извлечено от промените на луната и нейния цикъл. Мъже като Тупуна и Тероро дори познаваха, пресмятайки шест месеца напред, в кое съзвездие се намира слънцето. Затова сега, като пътуваха на север, очакваха, че ще загубят някои от познатите им звезди, и обратното — че ще видят нови. С радостта на откриватели забелязваха невижданите досега звезди на севера. Но въпреки всичките си познания не бяха подготвени за онова, което откриха в единадесетата нощ.
	След като бяха определили курса на кануто, Тупуна и Тероро изучаваха северното небе. Изведнъж старецът зърна над вълните една нова звезда. Не беше тъй ярка като големите южни звезди, които сочеха пътя на моряците — пътешествениците намираха, че северните са по-бледи от техните — но все пак новопоявилата се беше интересна.
	— Виждаш ли къде се намира, по права линия от двете звезди на Птицата с дългата шия — посочи Тупуна, като имаше предвид звездите, които други наричаха Голямата мечка.
	Тероро не можа да забележи веднага светлата звезда, защото тя танцуваше нагоре и надолу по хоризонта — ту се виждаше над вълните, ту се губеше. После я съзря — ярка, чиста, студена звезда, очертана добре в едно празно пространство на небето. Преценявайки я като навигатор, той забеляза:
	— Това ще е добра насочваща звезда… когато се издигне малко по-високо.
	— Ще трябва да я наблюдаваме внимателно още няколко нощи — добави Тупуна — за да разберем в коя от ямите на небето се скрива.
	И така, на дванадесетата нощ те продължиха да наблюдават новата пътеводна звезда, а когато се зазори, нито един от тях не посмя да каже какво е видял, защото съзнаваха, че са попаднали на такова изключително знамение, за което не би могло да се говори. Двамата астрономи, всеки затворен в своите мисли, прекараха последните мигове на мрака, загледани в новата звезда с почти паническа тревога. А когато се развидели и бдението им свърши, облизаха сухите си устни и отидоха да си легнат уверени, че няма да заспят.
	Едва бе изминала половината от следобеда на другия ден, а двамата мъже вече бяха заели местата си за наблюдение на небесата.
	— Още много часове няма да има звезди — унило забеляза Тупуна.
	— Аз наблюдавам слънцето — излъга Тероро, а когато Техани му донесе дажбата от вода и застана усмихната до мачтата на Тейн, загриженият й съпруг дори не отвърна на усмивката и тя се върна на кърмата при жените.
	В шест часа вечерта бързо, а не постепенно, както ставаше в Бора Бора, слънцето напусна небето и започнаха да се появяват звезди. Показаха се Седемте малки очи и благословиха кануто, а по-късно и звездите Три на ред, които сега бяха много по` на юг, блеснаха и ярките звезди на Таити. Но астрономите наблюдаваха само странната нова звезда. Тя бе на мястото си и цели девет часа двамината я изучаваха, като избягваха неминуемото заключение. Но след като поработиха отделно и разделиха небето на триъгълници по всевъзможни начини, успяха да докажат ужасяващата си теза и бяха принудени да приемат невероятния факт.
	Тупуна първи го облече в думи:
	— Новата звезда не се движи.
	— Тя стои на едно и също място.
	Мъжете влагаха ново значение в тези думи. Винаги бяха говорили за ярките блуждаещи звезди, които влизаха и излизаха от съзвездията като красиви момичета в танц; на тях бяха противопоставяли звездите с постоянно място; разбира се, съзнаваха, че в по-общ смисъл вторият тип звезди също се движат, изгряват от ямите си на изток и залязват в ямите си на запад. Някои, които заобикаляха бързо Южния кръст, изгряваха от една яма и твърде скоро пропадаха в друга; а имаше и малък брой звезди, които никога не изчезваха по-ниско от вълните. Но те всички се движеха по небето. Новата звезда не се движеше.
	— Най-добре ще е да се посъветваме с краля — предложи Тупуна.
	Но когато отидоха на кърмата, намериха Таматоа заспал, а никой не смееше да събуди някого внезапно, защото бе възможно духът на спящия да се разхожда навън и да няма време да се прибере през ъгълчето на окото. Човекът, останал без дух, щеше да полудее. Ала Таматоа спеше така дълбоко, че чичо му загуби търпение, защото не бе в състояние да таи повече вестта за зловещата неподвижна звезда.
	— Не можеш ли да се покашляш? — попита той Тероро.
	Но покашлянето остана безрезултатно.
	— Какво би могло да му покаже, че го чакаме? — притесняваше се Тупуна.
	Излезе от тръстиковата къща, взе гребло и зачука по кануто. Кралят, като всеки капитан, дочул странен шум на кораба си, се обърна неспокойно, прочисти гърло и даде достатъчно време на блуждаещия си дух да се прибере през окото му.
	— Какво става?
	— Има много важно знамение — прошепна Тупуна и показа на Таматоа новата звезда. — Тя не се движи.
	Разтревожени, тримата мъже наблюдаваха един час, после извикаха Теура и обясниха:
	— Тейн е поставил в небето една звезда, която не се движи. Какво може да означава това?
	Старицата настоя и тя лично да наблюдава явлението един час и когато той изтече, реши, че мъжете имат право. Звездата не се движеше, но как можеше да се разтълкува знамението? Заговори колебливо:
	— Тейн е пазителят на звездите. Щом ни показва това чудо, значи иска да ни каже нещо.
	— Какво? — тревожно попита кралят.
	— Никога не съм виждала такова знамение — призна Теура.
	— Може ли да означава, че Тейн е издигнал пред нас постоянна и неподвижна преграда? — запита Таматоа, защото негово бе задължението пътешествието да преминава според волята на боговете. Други можеха да си позволят да гадаят знаменията погрешно, но той не можеше.
	— Така изглежда — отвърна Теура. — Иначе защо ще стои там тая звезда неподвижна като скала?
	Обзе ги безпокойство, защото, ако Тейн бе против това пътешествие, всички щяха да загинат. Вече не можеха да се върнат обратно.
	— Все пак — спомни си Тупуна — песента казва, че когато западният вятър утихне, трябва да гребем през безветреното море към новата звезда. Не е ли тази новата звезда, поставена там, за да я използваме?
	Дълго обсъждаха това обнадеждаващо предположение и стигнаха до заключение, че може да е вярно. И ето какво решиха — на следващия ден да продължат по пътя, определен от западния вятър, а по здрач да се посъветват пак, като преценят всички знамения. Четиримата се върнаха по местата си и се заеха със задачите си. Тероро обаче остана сам на носа и докато изтичаха последните минути на нощта, продължи да проучва странната звезда. Постепенно в ума му се роди нова мисъл, най-напред колеблива като барабан, който бие надалече, после все по-настойчива.
	„Ако тази нова звезда е постоянна, започна той разсъжденията си. Ако тя наистина виси там нощ подир нощ и час след час… Може би всяка звезда в новите небеса се свързва с нея по определен начин…“ Загуби нишката на мисълта си и започна отново. „Ако тази звезда е неподвижна, тя трябва да виси на определено разстояние от хоризонта… Не, това не е вярно. Мисля, че за всеки остров тази постоянна звезда трябва да виси на определено разстояние… Да вземем Таити. Знаем точно кои звезди висят над Таити във всеки час на нощта и всяка нощ от годината. Ако тази постоянна звезда…“
	Тероро пак не успя да свърже нишката на мисълта си, но чувстваше, че боговете искат да им разкрият някакъв свой велик замисъл, затова обгърна с ръка мачтата на Тейн и се съсредоточи изцяло върху новата звезда.
	„Ако тя виси там вечно, значи всеки остров е свързан по някакъв начин с нея. Ето защо, щом видиш на каква височина е звездата, ще знаеш точно колко на север и колко на юг трябва да плаваш, за да намериш своя остров. Ако виждаш звездата, ще знаеш това! Ще го знаеш!“ Внезапно Тероро прозря със замайваща яснота цяла нова навигационна система въз основа на подаръка на Тейн, постоянната звезда. „Животът на мореплавателите в тези води трябва да е сладък“, помисли си той. Доловил беше, че северните моряци имат нещо, което южните нямат — звезда, от която можеха да разберат с един поглед на каква ширина се намират.
	— Небесата са постоянни! — извика той на себе си. — И аз ще съм свободен да се движа под тях. — Погледна щастлив на запад, където Малките очи примигваха преди зазоряване, и им пошепна: — Новата земя, към която ни водите, трябва наистина да е чудесна, щом се намира сред такъв подреден океан и под такова подредено небе.
	До края на пътешествието, през ужасните дни, които ги очакваха, от всички в кануто единствен Тероро не изпитваше страх. Той се чувстваше сигурен. Беше спокоен, защото бе убеден, че Тейн не би окачил тази постоянна звезда на мястото й, ако нямаше някаква висша цел, а той, Тероро, я бе разгадал. Досега с нищо не бе показал, че заслужава името си Мозъка. Безспорно никога не би могъл да стане учен жрец като чичо си Тупуна, за което трябваше да се съжалява, тъй като имаха нужда от жреци. Не проявяваше и политическата мъдрост на брат си. Но в тази нощ той доказа, че може да прави нещо, което не бе по силите на нито един от спътниците му — да вижда реалностите, заложени във вселената, и да извлича от тях нови идеи, а не съществуваше ум, способен да постигне нещо по-велико. На прозрението, до което стигна Тероро през тази нощ, щеше да се основава в бъдеще навигацията на островите, към които отиваха, и да се определя местоположението им в океана. Изпълнен с радост от откритието си, Тероро имаше желание да запее, но не беше поет.
	Ала в този победоносен миг той почувства и една празнота, която го измъчваше от много дни и която очевидно нямаше да се запълни. Когато най-сетне схвана значението на постоянната звезда, изпита нужда да обсъди идеята си с Марама, но нея я нямаше, а да говори по такъв въпрос с Техани бе безсмислено. Марама би схванала мисълта му веднага, а красивата малка Техани би погледнала към небето и би попитала: „Каква звезда?“. Странно бе как последният вик на Марама продължаваше да звучи в ушите на Тероро: „Аз съм кануто!“. И по някакъв необясним начин тя наистина беше; беше духът, който движи кануто напред. Тероро често виждаше нейното тъжно лице пред себе си над вълните, а когато „Чакай западния вятър“ се понасяше стремително край това видение във водата, Марама се усмихваше на отминаващото кану и Тероро усещаше, че всичко е наред.


	Навлязоха в зоната на мъчителното безветрие. Слънцето ги изгаряше през деня, а нощем звездите им се присмиваха, че няма дъжд. Сега не забелязваха и далечни бури с примамлива надежда за дъжд. Знаеха, че няма да завали.
	Тероро нареждаше на Мато и Па, двамата най-силни гребци, да не работят едновременно. Също така, който гребеше един час в дясното корито, от което се преуморяваха мускулите на лявото рамо, сменяше мястото си с гребец от лявото корито, за да използва силата на дясното си рамо. След всяка смяна шестима мъже оставаха без сили и отиваха да си починат. Но кануто се движеше напред непрестанно.
	От време на време по-яките жени хващаха греблата и тогава смените траеха само по половин час. А в дъното на коритата занаятчиите и робите постоянно изгребваха водата, която се просмукваше през пролуките на местата, където бяха скрепени отделните парчета дърво.
	По ирония на съдбата, която всички забелязваха, в бурята, когато имаше изобилна прясна вода, главно платната движеха кануто, те вършеха работата.
	А сега, когато мъжете се потяха и се напрягаха безкрайно да гребат, нямаше вода. Кралят заповядваше тя да се раздава на все по-малки порции, така че колкото по-усилено работеха мъжете, толкова по-малко вода пиеха.
	Жените почти не получаваха вода и страдаха ужасно, а робите бяха на прага на смъртта. Особено жестока бе участта на земеделците, които отваряха нежно зурлите на свинете и капваха по малко вода в устите им, за да не умрат, макар че те самите имаха по-голяма нужда от тази течност. Но смъртта на един земеделец можеше да се понесе, докато смъртта на една свиня щеше да е пагубна.
	И все пак кануто се носеше напред. Нощем Тероро, с напукани от жажда устни, слагаше на платформата близо до носа половин кокосов орех, пълен с чиста морска вода, улавяше в него отражението на постоянната звезда и като го наблюдаваше, държеше верен курс.
	Щом се разсъмнеше, червенооката Теура, с вече съвсем изсушено от слънцето старческо тяло, сядаше в палещата жега и се мъчеше да гадае знаменията. Час подир час си мърмореше: „Какво ще ни донесе дъжд?“ Полетът на птиците би могъл да покаже къде имаше острови и вода, но никакви птици не прелитаха. „Разкъсани червени облаци по източното небе носят дъжд, това е сигурно“, спомняше си тя, но облаци нямаше. През нощта луната беше пълна, блестяща като лъскава мидена черупка, ала когато огледа небесното светило, не видя около него пръстен — нямаше знак за буря. „Ако излезе вятър, той може да донесе буря“, мърмореше си тя, но нямаше и вятър. Теура много пъти напяваше:
P>
	Издигни се, издигни се, голяма вълна от Таити;
	духай, духай, силни ветре от Муреа.
P$
	Но в тези нови морета призивите й бяха безсилни.
	Безмилостната жега продължаваше ден след ден. По-голяма горещина никой в кануто не бе преживявал. На седемнадесетия ден една от жените умря и когато предадоха тялото й за вечна грижа на Таароа, бога на тайнствените дълбини, мъжете, които трябваше да бъдат нейни съпрузи, заплакаха. През цялото кану премина копнеж за дъжд, за хладните долини на Бора Бора и не бе изненадващо, че мнозина взеха да съжаляват, задето са тръгнали на това пътешествие.
	Горещи нощи следваха палещите дни; единственото живо нещо в кануто сякаш бе танцуващата нова звезда, която подскачаше в чашата от кокосов орех на Тероро. Най-сетне в една късна нощ навигаторът, докато наблюдаваше своята звезда, забеляза на осветения от луната хоризонт повей на буря. Отначало беше слаб и трептящ и Мато прошепна:
	— Дъжд ли е това?
	Тероро не отговори веднага, после мощният му вик проехтя в нощта:
	— Дъжд!
	Тръстиковата къща се изпразни. Заспалите гребци се събудиха и се загледаха в облака, който скри луната. Надигна се вятър и в звездната светлина се виждаше, че морето е леко замъглено. Навярно бурята бе силна, не само минаващ вихър. Заслужаваше си да се догони и всички загребаха с настървение. Които нямаха весла, използваха ръцете си и дори кралят, обезумял от надежда, издърпа кофата за отводняване от един роб и загреба с нея.
	С какво отчаяние работеха и как мъчително бурята им избягваше! До края на нощта кануто се носеше все тъй бързо, докато мъжете, преследвайки я, започнаха да падат от жажда и изтощение. Но не можаха да я стигнат. Когато огненият ден изгря и прогони облаците обратно към хоризонта и зад него, страшна мъка завладя кануто. Гребците, изнемощели в напразното преследване, лежаха отпуснати и оставяха слънцето да ги изгаря. Тероро беше безсилен. Старата Теура почти умираше, а свинете квичаха жално в безводната жега.
	Само кралят действаше. Седнал с кръстосани крака върху рогозката си, той не преставаше да се моли.
	— Велики Тейн, ти винаги си бил щедър към нас. Давал си ни изобилно таро и плодове от хлебното дърво. Ти угояваше свинете ни и вкарваше птици в капаните ни. Аз съм ти благодарен, Тейн. Аз съм ти верен. Предпочитам тебе пред всички други богове. — Дълго нарежда така, облян в гореща пот — напомняше на божеството за техните близки и плодотворни връзки в миналото. После, от дълбините на отчаянието си, извика умолително: — Тейн, донеси ни дъжд!
	Червенооката Теура, седнала малко по-напред, чу молитвите на краля и се довлече при него. Донесе му обаче не увереност, а ужас, защото прошепна:
	— Племеннико, грешката е моя.
	— Какво си направила? — с пресъхнало гърло попита кралят.
	— Две нощи преди да напуснем Бора Бора, сънувах сън, но не му обърнах внимание. Един глас ми извика: „Теура, ти ме забрави“.
	— Какво? — задъха се кралят и стисна сухата ръка на леля си. — И аз сънувах такъв сън.
	— Глас, който вика „Ти ме забрави“! И твоят сън ли беше същият?
	— Не — промълви кралят. — Сънувах две звезди, претърсваха небесата, диреха нещо, което съм пропуснал да сложа в кануто.
	— Затова ли разви всички вързопи?
	— Да.
	— И не откри какво липсва?
	— Не.
	Мъдреците — кралят и старицата — от които сега зависеше успехът на пътешествието, седяха обезверени.
	— Какво сме забравили? — чудеха се те.
	Гледаха се в мрачно отчаяние, без да намерят отговора. Затова Теура, с очи, възпалени от взиране в безмилостното слънце, излезе на замрялата платформа и започна да се моли за знамения. Когато се бе отдала всецяло на това свое задължение, голямата синя акула се приближи до кануто и пошепна:
	— Теура, страх ли те е, че ще умреш?
	— Не се боя за себе си — отвърна тя спокойно. — Аз съм стара. Но моите двама племенници… Не можеш ли да направиш нещо за тях, Мано?
	— Ти не наблюдаваш хоризонта — упрекна я акулата.
	— Къде?
	— Наляво.
	Тя вдигна очи и видя облак, после някакво смущение накъдри посивялото море, а в далечината се показа буря и дъжд.
	— О, Мано — прошепна Теура, която не смееше да вярва на очите си. — Към нас ли идва дъждът?
	— Гледай, Теура! — засмя се голямата синя акула.
	— И преди няколко дни небето беше такова — прошепна тя.
	— Слушай мене този път — извика синият звяр, подскочи и се гмурна във водата — нейният личен бог, нейното спасение.
	— Дъжд! Дъжд! — с див глас изкрещя Теура.
	Всички изскочиха от тръстиковата къща, събудиха се и заспалите дълбоко и видяха, че към тях се носи буря.
	— Дъжд! — мърмореха мъже и жени и гледаха как той се приближава през океана.
	— Дъждът идва! — провикна се Таматоа. — Молитвите ни са чути.
	Старата Теура се смееше като луда, благодатната вода се стичаше по лицето й, а в сърцето на бурята тя виждаше своя собствен бог, Мано, чиито сини перки режеха вълните.
	Като по заповед, почти мъртвите пътешественици започнаха да хвърлят дрехите си, препаски от тапа и мидени черупки, докато останаха съвсем голи в божествената буря, пиеха я с очи, с изранените си подмишници, с напуканите си устни. Вятърът виеше, дъждът се усили, а голите мъже и жени от Бора Бора продължаваха да ликуват под обливащия ги порой. Платната на кануто паднаха и мачтата на Таароа едва не се откъсна; кучетата скимтяха, но хората в кануто пълнеха устата си с вода и се прегръщаха. Бурята не секна и през нощта. Кануто сякаш щеше да се разпадне, но никой не искаше бурята да спре. Бореха се с нея, пиеха я, миеха изнурените си тела и се носеха към сърцето на бурята. Когато наближи утрото, хората, изтощени от радост, забелязаха, че облаците се разкъсват, после видяха, че се намират почти под Седемте малки очи. Вече знаеха, че трябва да плават с източния вятър, който бе довел бурята. Земята, която търсеха, лежеше някъде на запад.

	* * *

	Поеха дълъг път, тласкани от вятъра. Движеха се с източния вятър около две хиляди мили, като повечето дни изминаваха по сто и петдесет мили. Сега постоянната звезда оставаше почти на една и съща височина над хоризонта, вдясно от кануто, което се придържаше недалеч от светлата пътека на Малките очи. По залез Тероро наклоняваше чашата си от кокосов орех назад, за да улови ярката звезда близо до Малките очи, когато те изгряваха от изток. После, щом съзвездието, наречено от хората в пустините Орел, залязваше на запад, Тероро се ръководеше от ярката звезда. Направляваше кануто така, че тя да бъде отпред, а Малките очи отзад, и винаги поддържаше курса си.
	Ограниченията, за които крал Таматоа бе настоявал от самото начало, сега, когато изминаваха отсечката на запад, се оказаха спасителни, защото храната бе намаляла застрашително, а по неизвестна причина изобилната риба в тези чужди води не кълвеше. Тупуна обясняваше, че сега живеят под влиянието на постоянната звезда, а техните рибарски куки не били съобразени с новите условия. Всички жени и мъжете, които не бяха заети с гребане, държаха постоянно дълги и къси въдици в морето, но напразно.
	Имаха още малко кокосови орехи и плодове от хлебно дърво, ала нямаха таро. Дори свинете, които бяха абсолютно необходими за успеха на пътешествието, се измъчваха от глад. В това бедствено положение тридесетимата гребци, които работеха непрестанно, показваха учудваща издръжливост. Стомасите им отдавна се бяха свили като малки твърди юмруци под стегнатите коремни мускули. Яките им рамене, без следа от тлъстина по тях след почти едномесечното усилно гребане, събираха енергия неизвестно откъде, от нищо. Почти без храна и без достатъчно вода, мъжете не се изпотяваха много. Със зачервени от слънцето очи те постоянно се взираха в хоризонта в очакване на знамения. Първа обаче видя един много важен знак старата Теура. На двадесет и седмата сутрин тя забеляза във водата малко парче, откъснато от някакво далечно дърво. Тероро нетърпеливо насочи кануто към него. Изтеглиха го на борда и откриха, че съдържа четири земни червея, които дадоха на изненаданите кокошки.
	— Това парче е било в океана по-малко от десет дни — обяви Теура.
	Тъй като кануто можеше да се движи пет-шест пъти по-бързо от носен по вълните клон, вероятно бе да са близо до земя. Теура се съсредоточи дълбоко, за да може да долавя всяко знамение и да го разгадава с помощта на стари молитви.
	Но не старите напеви спасиха „Чакай западния вятър“, а Мато, опитният мореплавател. В един късен следобед той забеляза в далечината ято птици, което се бе устремило право на запад.
	— Пред нас има земя. Към нея летят птиците! — извика той.
	Тупуна и Тероро се съгласиха, а когато няколко часа по-късно изгряха звездите, с радост откриха, че Седемте малки очи потвърждават предположението им — краят на пътешествието наближаваше.
	— Още няколко дни — с надежда обяви Тероро.
	Два дни по-късно Мато, премалял от глад, отново забеляза птица. Тя имаше особено значение, тъй като беше бял рибояд, на около двадесет метра над водата. Птицата внезапно разпери криле, наведе глава към вълните и се спусна като камък в океана. Можеше да се допусне, че от удара черепът й се е разбил, но по чудо бе оцелял. След миг птицата излетя нагоре, стиснала в човката си риба. Умело напъха храната в гърлото си и пак се гмурна главоломно.
	— Приближаваме земя, няма съмнение! — възвести Мато.
	Но мнозина на платформата гледаха към рибояда не като към вестител на суша, а като към щастливец, който знае как да си улови риба.
	В ранното утро на двадесет и деветия ден видяха единадесет големи черни птици с красиви раздвоени опашки. Излетели бяха от своя остров, някъде зад хоризонта, да си търсят храна. Тероро с удоволствие забеляза, че те идваха от посоката, в която той водеше кануто. Налетяха върху няколко гмуркащи се бели рибояди и щом те се издигнаха с улов в човките, птиците с раздвоените опашки ги нападнаха, принудиха ги да изпуснат рибите, които налапаха още във въздуха, и отлетяха. Тези птици показваха, че земята трябва да е на не повече от шестдесет мили. Това се потвърди от съвместното наблюдение на Теура и Тупуна, че вълните се носят по особен начин, който подсказваше, че недалеч западното течение на океана се блъска в риф. Рифът връщаше назад отбитите вълни, които се врязваха в нормалното водно течение. За нещастие тежки облаци скриваха западния хоризонт, навлизаха и в океана, затова никой не можеше да разбере къде точно се намира островът.
	— Не се безпокойте — наставляваше ги Теура. — Когато облаците се вдигнат, наблюдавайте долната им страна. Ще видите, че по залез тя позеленява над острова. Отражение от лагуната.
	Теура бе така убедена, че се приближават към някой малък остров с лагуна като Бора Бора, та си избра място, откъдето й се струваше, че се носи ехото на вълните, и непрестанно гледаше в него.
	Както бе очаквала, надвечер облаците взеха да се разпръсват и Теура първа зърна новия остров, който се издигаше пред тях. Задъхана извика:
	— О, велики Тейн! Какво е това?
	— Гледайте! Гледайте! — крещеше Тероро.
	Пред очите им, отстъпил от океана като някакво невиждано чудовище, се открояваше огромен планински масив, какъвто никой не би могъл да си представи. Върхът му беше странно бял и се извисяваше величествено в залеза.
	— Каква земя намерихме! — прошепна Тероро.
	— Това е земята на Тейн! — обяви крал Таматоа шепнешком. — Достига до самото небе.
	При вида на тази чиста, прекрасна планина всички в кануто замълчаха почтително, а Па извика:
	— Погледнете! Тя пуши!
	Когато се спусна нощта, последното, което мъжете от Бора Бора видяха, бе една гигантска планина, увиснала в небето, от чийто връх излизаше пушек.


	Видението преследваше пътешествениците, защото знаеха, че това трябва да е някакво голямо знамение. В тихите нощни часове старата Теура сънува сън и се събуди с вик. Кралят бързо се отправи към нея, а тя прошепна:
	— Знам какво сме забравили.
	Старицата отиде с племенника си в задната част на платформата, където никой не можеше да ги чуе, и му довери:
	— Сънят ми се повтори. Пак долових същото: „Вие ме забравихте“. Но този път разпознах гласа. Забравихме една богиня, която трябваше да вземем с нас.
	Сърцето на крал Таматоа се сви болезнено и той попита:
	— Коя?
	Знаеше, че ако някоя богиня се чувства оскърбена, тя няма да се спре пред нищо, за да си отмъсти. Възможностите й бяха неограничени.
	— Беше гласът на Пере, древната богиня на Бора Бора — отвърна старицата. — Кажи ми, племеннико, край блуждаещите звезди, които си сънувал да търсят нещо по небето, нямаше ли огнени точки?
	Кралят се опита да си припомни своя пророчески сън и успя да го възстанови с голяма яснота.
	— Имаше огнени точки — потвърди Таматоа. — Бяха сред северните звезди.
	Извикаха Тупуна и му разказаха неприятния сън на жена му, а той се съгласи, че навярно богинята Пере е искала да дойде на пътешествието. Тогава племенникът му попита:
	— Коя е Пере?
	— В старо време на нашия остров Бора Бора имало планини, които пушели — обясни жрецът, загледан в тънкия сърп на умиращата луна, който изгряваше на изток. — Пере е била богинята на пламъка, от който зависел животът ни. Но пламъкът загаснал и ние смятахме, че Пере ни е напуснала, затова престанахме да отдаваме почит на нейния червен камък, който се пази в храма.
	— Бях забравила Пере — призна Теура. — Иначе щях да разпозная гласа й. Но през нощта, когато видях димящата планина, аз си спомних за нея.
	— Тя сърдита ли ни е? — попита кралят.
	— Да — заяви Теура. — Ала Тейн и Таароа са с нас и те ще ни закрилят.
	Старите гадатели се върнаха по местата си и кралят остана сам в сянката на своята нова земя, която едва се виждаше на слабата лунна светлина. Беше обезпокоен, че положи толкова грижи, за да задоволи боговете, но въпреки всичко не успя. Човек можеше да изучава знаменията, да подчинява волята си на тях, да живее само според заповедите на боговете. Ала винаги се оказваше, че е допуснал дребен пропуск. Старицата не бе познала гласа на една богиня и сега над цялото им начинание бе надвиснала опасност. Таматоа знаеше камъка на Пере. Бяха го запазили в храма по неизвестни причини, но бяха забравили името и предназначението му. Вече дори не го обличаха в пера. Толкова просто щеше да е да вземат камъка, ала не бе допускал, че това е нужно. Затова сега зависеха от милостта на една отмъстителна богиня, която се чувстваше оскърбена, още повече че го бе предупредила. Кралят удряше юмруци в подпорите на тръстиковата колиба и викаше:
	— Защо никога не можем да свършим нещо както трябва?
	Ако Таматоа бе озадачен от пристигането в новата земя, други пътници бяха ужасени. В задната част на лявото корито робите, сгушени в тъмнината, си шепнеха. Четиримата мъже казваха на двете жени, че са ги обичали и че се надяват да са бременни и да родят деца, макар че и децата щяха да бъдат роби. Припомняха си малкото добри дни, преживени на Бора Бора, паметните мигове, в които случайно бяха попадали на избягало кралско прасе и го бяха изяждали тайно, защото, ако някой бе узнал, щяха незабавно да ги убият; или дните, когато високопоставените първенци отсъстваха от острова и те бяха дишали свободно. В избледняващия нощен мрак, който щеше да бъде последван от ден на ужаса, те си шепнеха за любов, за човешка привързаност и за изгубени надежди. Защото четиримата мъже знаеха, че щом кануто стигне до бряг, ще се изгради храм, а щом изкопаеха дупките за четирите стълба в ъглите, дълбоки и големи дупки, във всяка от тях щяха да заровят жив по един от тях, за да може неговият дух да поддържа завинаги храма. Обречените мъже вече чувстваха мириса на пръстта в ноздрите си; усещаха тежестта на свещения стълб върху тялото си; те вече виждаха смъртта.
	Двете жени, които скоро щяха да бъдат изоставени, предвкусваха още по-тежко наказание, защото бяха обикнали четиримата мъже. Знаеха колко нежни бяха с жените, колко добри с децата и как ги радваше красотата на света. Скоро без никаква доказуема причина мъжете щяха да бъдат принесени в жертва. Тогава жените щяха да живеят в края на селото и ако вече бяха бременни с мъжки рожби, синовете им щяха да бъдат хвърлени пред носовете на лодките, за да се освети дървото, и телата им разкъсани на парчета. Ако пък не бяха бременни, в тъмни нощи мъже със закрити лица щяха да нахлуват грубо в колибите за роби, да спят с жените и да си отиват, защото станеше ли известно, че някой от вождовете е бил с робиня, щяха да го накажат. Но всички вождове общуваха с робините. А когато от това общуване се родяха деца, те също щяха да бъдат роби. Щом децата пораснеха и станеха мъже, бяха обречени да бъдат разкъсани на парчета под лодките или закачени над олтарите на боговете. Ако пък се превърнеха в хубави жени, нощем щяха да ги изнасилват непознати мъже. И този цикъл щеше да продължава вечно, защото те бяха роби.
	В светлината на ранното утро стана ясно, че димящата планина и островът, който я крепеше, бяха много по-далеч, отколкото предполагаха. Един последен ден на глад и труд очакваше гребците. Но видимото присъствие на тяхната цел подтикваше изгладнелите мъже и когато се свечери, бяха сигурни, че на следващата сутрин дългото пътешествие ще свърши. През последната мека тропическа нощ, със сияйната планина пред очите им, гребците на „Чакай западния вятър“ продължаваха да натискат веслата ритмично и равномерно.


	Пътешествието от близо пет хиляди мили бе към своя край, затова е уместно да го сравним с постиженията на пътешествениците в други краища на света. В Средиземно море потомците на гордите финикийци, които дори в дните на своята слава рядко губеха от поглед брега, сега плаваха покрай познати брегове. Понякога, и това се смяташе за голяма храброст, пресичаха своето малко море, като изминаваха около двеста мили. В Португалия мореплавателите бяха натрупали доста познания за океана, но още не бяха готови да го изследват. Щяха да се изнижат още шестстотин години, преди да открият дори близки острови като Мадейра и Азорите. Кораби бяха плавали край бреговете на Африка, но знайно бе, че да се пресече екваторът и да се изгуби от поглед Северната звезда означаваше или да намериш смъртта си във врящ казан, или да попаднеш зад ръба на света, или и двете.
	В противоположния край на земята плоскодънни китайски лодки бяха плавали край бреговете на Азия и се бяха придвижвали от един до друг видим остров в южните океани, като наричаха това героизъм. Търговци от Арабия и Индия бяха предприемали значителни пътешествия, но никога много далеч от известните брегове. В още неоткритите континенти на запад от Европа никой не се бе отделял от сушата.
	Само викингите в северната част на Европа показваха смелост, донякъде сравнима със смелостта на мъжете от Бора Бора. Ала дори и те още не бяха започнали дългите си пътешествия, макар че разполагаха с метал, големи кораби, тъкани платна, книги и карти.
	На мъжете от Пасифика — предпазливи като Таматоа и енергични като Тероро — бе съдено да излязат срещу океана със своите възможности и да го покорят. Те нямаха нито метали, нито карти, плаваха, като се ръководеха единствено от звездите, разполагаха с въже от сенит, с изсушени корени от таро и с вяра в собствените си богове. Но тези мъже извършиха чудеса. Щяха да изминат още седем века, преди един италиански навигатор, плаващ под флага на Испания и снабден с всички съоръжения на едно напреднало общество, да се осмели да тръгне с три големи, удобни и здраво заковани кораба на пътешествие — нито тъй далечно, нито тъй опасно.


	На разсъмване Тероро доближи кануто си до земя върху югоизточния бряг на голям вулканичен остров, който се бе издигнал в югоизточния край на пукнатината в океанското дъно. Когато бреговата линия се показа, пътниците я загледаха с различни чувства. С известно разочарование Тероро си мислеше: „Тук има само скали. Къде са кокосовите орехи? Къде е водата?“. Мато, който гребеше в коритото откъм земята, помисли: „Няма хлебно дърво“. Крал Таматоа разсъждаваше: „Тейн ни доведе до тази земя. Тя трябва да е добра“.
	Само Тупуна съзнаваше големите проблеми, с които щяха да се сблъскат в идващите няколко часа. Разтреперан от притеснение, той си мислеше: „Децата на моите братя се готвят да стъпят на нова земя. Всичко ще зависи от следващите минути, защото е видно, че този остров е пълен с непознати богове и не бива да ги оскърбим с нищо. Но ще успея ли да предразположа всичките божества?“.
	Затова той се движеше развълнуван из кануто и се мъчеше да уреди всичко така, че непознатите богове да бъдат засегнати колкото е възможно по-малко.
	— Не вземайте нито един камък — предупреждаваше той. — Не отчупвайте нито едно клонче и не яжте миди. — После отиде до къщата на боговете, повика до себе си Па и му подаде един плосък камък. — Ти ще ме следваш — нареди жрецът — защото си много смел. — Нагласи върху раменете на краля наметалото му от пера, подаде на Тероро копие и вдигна в собствените си разтреперани ръце двамата богове — Тейн и Таароа.
	— Сега! — извика Тупуна и кануто се опря в земята.
	Първи стъпи на брега Таматоа. Щом постави крак върху пясъка, той спря, коленичи, гребна земята от отпечатъка на стъпалото си, вдигна я до устните си и я целуна много пъти.
	— Тази е земята — започна той тържествено и напевно. — Тук е нашият дом. Тази земя е добра и тук ще се заселим. Тук ще се раждат децата ни. Ще донесем тук прадедите си. Ще донесем боговете си.
	Зад краля, на носа на кануто, стоеше Тупуна с вдигнато към небето лице.
	— Тейн, благодарим ти за благополучното пътешествие — прошепна той. После извика с пронизителен глас: — Вие, непознати богове! Вие, смели и милостиви богове, които държите този остров! Вие, добри и щедри богове на димящата планина! Вие, четирийсет богове, вие, четирийсет хиляди богове, вие, четирийсет милиона богове! Позволете ни да слезем на брега. Позволете ни да ползваме вашите съкровища, а ние ще ви почитаме. — Готвеше се да слезе на брега със собствените си богове, но мисълта, че нахлуват в нова земя, го плашеше и той извика още веднъж: — Страшни, всевиждащи богове, мога ли да сляза?
	Тупуна стъпи на брега, като очакваше някакво страшно знамение, ала нищо не се случи и той се обърна към Па:
	— Можеш да донесеш камъка на Бора Бора в новия му дом.
	Воинът с акулското лице скочи долу с единствения траен спомен от досегашния си дом — едно парче от скала. Щом Па застана до краля, Тупуна извика:
	— Сега слез ти, Тероро, с копието си.
	Но когато дойде ред на Тероро да напусне кануто, той не се замисли за новите богове. Сложи двете си длани върху носа на „Чакай западния вятър“ и пошепна нежно, сякаш говореше на Марама:
	— Красиво, прекрасно кану! Прости ми, че изрязах украсата ти. Ти си кралицата на океана. — И скочи на брега, за да охранява брат си в следващите съдбоносни мигове.
	Тупуна остави трима воини в кануто да го пазят, а останалите се строиха в редица и оформиха тържествената процесия, която щеше да завземе острова. Начело на колоната вървеше Тупуна и приближеше ли до някоя скала, молеше бога на тази скала да му позволи да мине. Като стигна до кичур дървета, извика:
	— О, боже на тези дървета, ние пристигаме тук като приятели.
	Бяха извървели малко разстояние към вътрешността, когато минаващ облак изсипа върху тях ситен дъжд и Тупуна извика:
	— Ние сме приети тук! Боговете ни благославят. Вижте къде свършва дъгата! Бързо!
	Па, който държеше камъка на Бора Бора, първи видя къде дъгата се опира в земята, а Тупуна се провикна:
	— Там ще бъде нашият храм! — И забърза към мястото, като продължаваше да вика: — Тейн, отстрани всяко зло, което витае тук, защото това ще бъде твоят храм!
	Дъгата се бе опряла върху едно гостоприемно плато над океана и Таматоа заключи:
	— Това знамение е много добро.
	После той и белобрадият му чичо се заеха да дирят висока мъжка скала, тъй като и двамата знаеха, че земята е женска и следователно замърсена, но твърдите скали от непромокаем камък бяха мъжки и следователно чисти. След дълго търсене намериха голяма щръкнала мъжка скала, която стоеше изправена над хубава, червеникава почва, и Тупуна се зарадва.
	— Чудесно място за олтар!
	Па постави върху тази мъжка скала плоския камък от Бора Бора и с този символичен акт новият остров бе завзет, тъй като върху плоския камък Тупуна почтително положи добрите стари богове Тейн и Таароа. После се върна при морето и напълни чаша от кокосов орех с вода, поръси с нея мястото на храма, боговете и хората, пристигнали с кануто, като пръскаше лицата им със средния пръст на дясната си ръка.
	— А сега трябва да се пречистим — каза жрецът и насочи всичко живо към океана — крал, воин, свиня, кокошка и вързоп с плодове от хлебно дърво.
	Всички се измиха в хладната морска вода, а след като бяха изпълнили и това задължение, една опитна жена се обади:
	— Знаете ли върху какво бях стъпила? Върху стотици черупки!
	Пречистените пътешественици се върнаха сред вълните и започнаха да изгребват от дъното морска храна. Изскубваха сладките охлюви от черупките им и ухилени ги мушкаха в устата си.
	Когато се заситиха, Тупуна обяви:
	— Сега трябва да изградим храма си.
	Робите затрепериха. Старецът отведе всички обратно на платото, където той и Таматоа отбелязаха четирите свещени ъгъла на храма. Край тях натрупаха големи купища камъни, извадени от дълбоките дупки, които земеделците бяха изкопали.
	Кралят даде знак на воините си да заровят четиримата треперещи роби, но Тероро се възпротиви на жертвоприношението. Застана пред робите и се замоли:
	— Братко, нека не започваме живота си на новия остров с още убийства!
	Изуменият Таматоа обясни:
	— Храмът трябва да бъде поддържан!
	— Тейн не изисква това! — настоя Тероро.
	— Но нали винаги сме постъпвали така?
	— А не напуснахме ли заради това Хавайки и червения Оро?
	— Там беше Оро — възрази кралят. — А тук е Тейн.
	— Братко! Моля те! Не разрешавай убийствата! — И като си припомни как най-добрите му хора бяха пожертвани, добави: — Попитай мъжете!
	Но Таматоа не беше съгласен такъв въпрос да се решава с гласуване. Той засягаше личните му отношения с боговете; навярно от следващите минути зависеше крайният резултат от пътешествието.
	— Думите ти не идват навреме — упорито заяви той.
	Тупуна подкрепи краля, като замърмори сърдито:
	— Открай време храмовете се поддържат от хора.
	— Закопайте робите! — нареди Таматоа.
	Ала Тероро отново простря ръце пред тях и извика:
	— Братко, не прави това! — После му хрумна нова мисъл и предложи: — Ако трябва да принесем жертва на Тейн, нека пожертваме мъжката свиня.
	За миг предложението изглеждаше приемливо — всички знаеха, че Тейн най-много обича да му се принасят в жертва прасета. Ала Тупуна го отклони:
	— Трябва да запазим нереза, за да отгледаме още свине.
	С това всички се съгласиха. Но Тероро, който гореше от желание да започнат новия си живот както трябва, се провикна:
	— Чакайте! Някога, когато нямахме свине, принасяхме в жертва на Тейн рибата улуа, човека на морето!
	Таматоа потърси с поглед потвърждение от чичо си и старецът кимна.
	— Боговете приемат улуа, човека на морето — призна той.
	— Почакайте половин час — помоли Тероро, взе шестимата най-добри рибари, отидоха на рифа и хвърлиха въдиците си. — Таароа, бог на морето и на рибите, които живеят в него, прати ни улуа, за да спасим живота на хора!
	Уловиха осем риби, по две за всеки ъгъл, и се върнаха на платото. Като видя големите и красиви риби, Таматоа обяви:
	— За трите ъгъла ще използваме улуа, човека на морето. Но за най-важния ще използваме човек.
	— Моля те… — започна пак Тероро.
	Този път кралят се разгневи.
	— Млъкни! Ти имаш власт над кануто, ала аз имам власт над храма. Какво ще каже Тейн, ако му откажем това, което му се полага?
	С натежало сърце Тероро напусна мястото за храма, защото не искаше да бъде съучастник в онова, което щеше да се случи. Безразлично му беше дали жрецът и кралят ще се сговорят да го убият за непокорството му, или ще му простят. Седна на една отдалечена скала и с горчивина си помисли: „Бягаме от злото, а го носим със себе си“.


	— Закопайте рибите — нареди кралят на Мато и след като те бяха заровени в трите дупки, заповяда: — Мато, доведи един от робите.
	Воинът отиде при шестимата роби, сгушени отделно, и откровено им каза:
	— Кралят ме изпраща да изберете един от вас, за да бъде духът на храма.
	Робите бяха доволни, че само един ще трябва да умре, но беше мъчително сами да направят избора. Спогледаха се и се запитаха:
	— Кой от нас ще умре за господарите ни?
	И шестимата плачеха. Най-сетне оня, който бе по-главен сред тях, посочи едного.
	— Може би ти ще отидеш.
	Посоченият роб си пое дъх и напрегна волята си, за да понесе предстоящото изпитание. Най-напред пристъпи до по-главния, който го бе назовал, и потри носа си в неговия, което означаваше, че отива на смърт без омраза. После повтори жеста и с останалите двама мъже, като на всеки поотделно каза:
	— По-добре е, че от нас двамата аз трябва да умра. Щом се налага да изберем между тебе и мене, скъпи приятелю, нека бъда аз.
	Но когато се приближи до втората жена, която обичаше, и за последен път печално потърка нос в нейния, той не можа да продума и се отправи веднага към дупката. Хвърлиха го вътре и над ямата заваляха теацки камъни. После отъпкаха земята над и около мястото, където робът безмълвно бе посрещнал мрачната си смърт.
	Когато приключиха с освещаването на храма и от боговете отново бе заструила манна върху крал Таматоа, за да може да изпълнява своите кралски задължения, Тупуна организира втората си експедиция. Остави само четирима мъже да пазят кануто и животните, а другите поведе навътре в острова, за да търсят храна. Експедицията не бе много успешна, тъй като почти нямаше храна. Намериха една папрат, чиято сърцевина, макар и да не бе вкусна, можеше да се яде. Тупуна веднага занарежда:
	— О, свещени боже на тази сладка папрат, ние сме гладни. Позволи ни да вземем стеблото, а корените ще оставим, за да порасне отново.
	Попаднаха на дърво, което бе по-високо от всички дървета в Бора Бора, и Па забеляза:
	— От такова дърво може да се построи цяла къща.
	Затова Тупуна почтително се помоли:
	— Мощно дърво, имаме нужда от тебе, за да построим къща. Молим те, позволи ни да си послужим с твоята сила. Виж, до корените ти поставям една тлъста риба улуа, за да я изядеш. А когато се нахраниш, може ли да дойдем и да те използваме, за да си направим къща?
	Пътешествениците наистина почти не намериха храна, затова пък откриха нещо много важно — една суха пещера високо над океана. До входа й Тупуна зарови последната риба и се помоли:
	— Богове на тази пещера, молим ви, изгонете всички тъмни сили, които сте скрили тук. Позволете ми да поръся свещена вода, за да се освети това място. — После влезе вътре и извика: — Тук ще бъде нашият дом.
	В този миг откъм брега се дочу бурен смях. Там бяха пуснали прасетата на свобода, а старият нерез още имаше „морски крака“, защото правеше няколко стъпки, чакаше лодката да се надигне под него, приготвяше краката си да посрещне височината, после падаше със зурлата напред в пясъка. Замаян, нерезът грухтеше силно и пак нагласяше неустойчивите си крака за следващото издигане и пак се заравяше с главата надолу. Наблюдателите се заливаха от смях, забравили неизвестните изпитания, които ги очакваха, защото разяреното животно им бе върнало лекарството на смеха. Затова, когато Тупуна извика: „Пренесете всичко в пещерата!“, те се отзоваха на драго сърце.
	В труд забравиха опасността, която ги заплашваше, тъй като в новия им дом можеше да няма храна.
	Но когато стигнаха до пещерата с товарите си, двама земеделци съобщиха, че на острова е пълно с птици, добри птици. Сякаш за да докажат това твърдение, над главите им прелетяха наредени в редица речни рибарки, които се хранят с чиста, сладководна риба и като се опекат, имат чудесен вкус на пиле и на риба едновременно. Като погледна птиците, Таматоа се усмихна:
	— Тейн не би ни довел тук, ако нямаше храна. Може да не е същата, с която сме свикнали, но има храна. Трябва само да я намерим.


	Сега, когато храмът бе издигнат и боговете прибрани в своя дом, когато голямото кану бе изтеглено на брега, а всички ценности пренесени в пещерата, изгладнелите мъже, вече завършили дългото си пътешествие, взеха да гледат към жените си. Започнаха една по една да отвеждат в храстите измършавелите, но красиви жени с дълги черни коси и да ги любят, като по този начин се осъществяваха странни общи бракове и се слагаше начало на нов живот на този остров.
	Ала най-хубавата сред жените не можеше да намери своя мъж, защото Тероро тъгуваше край морето, мислеше за принесения в жертва роб и мрачното предзнаменование, каквото тази жертва можеше да се окаже за острова.
	Техани напусна пещерата и се отправи към морето, като напразно викаше:
	— Тероро, Тероро!
	Чу я Мато, който нямаше жена, а докато пътуваха на север, бе седял близо до Техани, бе я виждал при различно осветление и бе оценил красотата й. Той затича през горите и уж случайно я срещна на брега.
	— Не можеш ли да намериш Тероро? — попита той нехайно.
	— Не.
	— Сигурно има важна работа.
	— Къде?
	— Не знам. Може би…
	Той улови Техани за ръка и се опита да я поведе към дърветата, сред които бе тичал, но тя се отскубна.
	— Не! Аз съм дъщеря на вожд и жена на вожд.
	— Ти жена ли си на Тероро? — закачи я Мато.
	— Какво искаш да кажеш? — попита тя и дългата й коса се разлюля над нежните й гърди, когато извърна рязко глава.
	— Седях много близо до теб, докато пътувахме. Тероро никога не мислеше за теб, Техани, но аз мислех.
	Мато взе ръката й, а този път тя не се отдръпна от едрия млад вожд, защото знаеше, че той казва истината.
	— Много съм самотна — призна тя.
	— Знаеш ли какво си мисля, Техани? Ти никога няма да бъдеш жена на Тероро. Мисля, че той жадува за старата си жена Марама.
	Тъй като Техани споделяше това подозрение, изпита признателност и силно влечение към Мато. Позволи му да я отведе в тъмния гъстак далеч от брега и да свали полата й от листа. Гола, тя се загледа в него и почувства колко страстно желае този млад мъж, който не я отхвърляше. А той, видял за първи път прекрасното й тяло, макар и поотслабнало от пътуването, изпита тъга, че такава девойка може да бъде дадена на мъж, който не я желае. Грабна я и прошепна:
	— Ти си моята жена, Техани.
	Но когато усети тялото му до своето и чу думите му, Техани се уплаши, защото знаеше, че не е негова жена. Отскубна се и затича обратно към брега, като оправяше полата си по пътя. Преди Мато да успее да я настигне, тя видя Тероро и се спусна към него, като му извика смутено:
	— Трябва да се помириш с брат си!
	И поведе съпруга си назад по крайбрежната ивица покрай Мато, който стоеше и я наблюдаваше с горчивина, към платото, където крал Таматоа оглеждаше недовършения храм. В началото никой от братята не проговори, но Тероро погледна над рамото на краля, видя зловещите камъни, струпани върху прясно отъпканата земя, и макар да бе ужасен, неохотно продума:
	— Добър е храмът, братко. По-нататък ще построим по-хубав.
	Кралят кимна, а Техани с дългите коси и блестящите очи отведе изумения си съпруг в тъмните сенки, макар сърцето й да знаеше, че друг мъж би трябвало да я придружи.


	Сексуалният живот на краля бе от изключително значение и не можеше да се води на тъмно и на скрити полянки. Затова на следния ден, когато рибарите се бяха върнали от първия си богат улов, а жените бяха сварили изсъхналите плодове от панданово дърво, Тупуна съобщи, че жена му Теура е обявила този ден от месеца за подходящ и че техният крал Таматоа следобед ще легне със своята съпруга Натабу. Сериозната и царствена жена тогава бе доведена изпод голямото дърво, където седеше в усамотение, и там започнаха да издигат временна шатра. Правеха я от отсечени млади дръвчета, които забиваха в земята, и според древния обичай ги покриваха с най-свещена тапа.
	Когато шатрата бе готова, Тупуна благослови невъзмутимата Натабу, която рядко говореше, но биваше смятана поради странна комбинация от знамения и благоприятни обстоятелства за най-святата от всички пристигнали на острова. После Тупуна я въведе в брачното помещение и я положи, както изискваше древният обичай, върху изплетени рогозки. След това бе благословен кралят, а преселниците, включително петимата роби, заобиколиха шатрата и подхванаха песнопения. След молитвите и благословиите на всички присъстващи кралят бе въведен в свещената шатра от жреца и прикрит зад спусната надолу тапа. В този момент молитвите се извисиха истерично.
	Жената, с която бе легнал кралят, беше собствената му сестра Натабу. Още в древността на островите бяха открили, че за да може един крал да създаде достоен наследник за трона, наследник с най-добро и най-свещено потекло, той трябва да се съвкупи със своя кръвна сестра. Макар по-късно и Таматоа, и Натабу да можеха да си изберат други брачни партньори, тяхното главно задължение беше да създадат кралско потомство, и то при спазване на най-сложните правила и под наблюдението на цялата общност.
	— Нека този съюз даде плод — напяваше старата Теура, докато племенникът и племенницата й лежаха в шатрата. — Нека от него се родят силни крале и принцеси, нека те бъдат благословени и с божествена кръв.
	Цялото множество се молеше:
	— Нека този съюз ни даде крал.
	Такива молитви бяха възнасяни към небето и в предишни случаи, когато брачната шатра бе издигана за Таматоа с надеждата, че той ще създаде потомство, но никога досега не се бяха молили с такова усърдие, защото беше изключително важно в новата земя да имат наследник с безупречно потекло. В противен случай кой би ги представлявал пред боговете, ако Таматоа умре?
	В късния следобед кралят и сестра му излязоха от шатрата под погледите на всички преселници, а песнопенията продължиха. Всички се молеха и се надяваха, че в днешния щастлив ден е станало нещо добро.
	След като развалиха брачната шатра и проучиха всички свързани с нея знамения, крал Таматоа бе изправен пред ново важно задължение, защото Тупуна го отведе до поляна, към която земеделците бяха отбили малък поток. Тук щеше да бъде градината с таро, на която цялата общност щеше да разчита за основната си храна. Тя вече се бе покрила с тридесетина сантиметра вода, така че дъното й тънеше в дълбока, мека кал. Крал Таматоа застана в края на градината, откъдето навлизаха водите на потока, и извика:
	— Нека манната от моето тяло мине през краката ми и благослови тази градина!
	После нагази до колене в калната вода и започна да отъпква земята. Към него се присъединиха Тупуна, Тероро, Мато и Па, мъжете с най-много манна, и с часове пристъпваха назад и напред из отредената за таро градина, като омесваха калта в наводнения участък и я даряваха с манна. Накрая Таматоа се провикна:
	— Нека тази земя бъде вечно плодородна. Сега засадете таро!
	Според обичаите, които датираха от две хилядолетия, хората от Бора Бора посадиха след това банани, хлебно и панданово дърво. Но с най-голямо старание засаждаха кокосовите палми, защото животът им бе свързан с това необикновено дърво по най-различни начини. Младите кокосови орехи им даваха чудесна вода, а старите — ценно течно масло или сладко мляко. С клони от кокосовата палма покриваха къщите си; твърдите черупки на орехите им служеха за чаши и съдини; влакната на черупките им даваха сенит. Стеблото на палмата им осигуряваше дървен материал за строеж и за изсичане на боговете; от ликото в короната изплитаха тъкани; изсушените тънки клонки бяха полезни за разпалване на огън; от по-острите клончета и жилките на листата си правеха стрели. Но кокосовият орех преди всичко бе храна и в речника на тия хора имаше двадесет и осем различни думи за този чудесен орех в различните му стадии на зрелост — от момента, когато съдържаше току-що появила се, подобна на желе сърцевина, която старците и болните ядяха с малки черпаци, до деня, в който се превръщаше в твърд и сладък орех.
	Затова, когато посаждаха кокосов орех, слагаха до него малък октопод, който трябваше да поддържа изправена покаралата фиданка, и се молеха:
	— Дано кралят е свършил добра работа днес.
	След като всичко бе посадено, възникна въпросът как да се нарече островът. Воините, които не разбираха много от знамения, смятаха, че името му трябва да бъде Бора Бора. Но ги очакваше голяма изненада, защото това предложение разяри беловласия Тупуна.
	— Този остров може да носи само едно име — обяви той.
	— Какво? — попитаха воините.
	— Хавайки.
	Преселниците бяха ужасени от отговора и започнаха да се кълнат, че омразното име Хавайки никога няма да бъде дадено на новия им дом. Крал Таматоа и Тероро бяха съгласни с това. Старият жрец обаче, с развявана от вятъра бяла коса, подхвана най-дългата песен на своите предци и дори кралят не успя да го прекъсне, преди да свърши. Думите на песента бяха по-ценни от кокосови орехи, защото разкриваха цялата история на тези хора, душата им; разкриваха кои са всъщност заселниците.
	— В стари времена, когато великият Тейн легнал с една богиня, се родили хората на бързите канута. Тогава те живеели в Хавайки, но не на познатия ни остров Хавайки. Те живеели в „Хавайки върху голямата земя“. Оттам бащата на бащата на бащата на крал Таматоа, четирийсет поколения назад, повел своите хора в кану и стигнали до „Хавайки, където животното е като човек“. Там живели много поколения, докато бащата на бащата на бащата на крал Таматоа, трийсет поколения назад, повел своите хора в канута до „Хавайки на Зелената лагуна“…
	С безумно извисен глас Тупуна нареждаше как техните предци скитали от една земя в друга, като винаги търсели остров, на който ще намерят мир, кокосови орехи и риба. И неизменно, където и да ги отвеждали техните пламенни надежди, наричали новия си дом Хавайки. Ако новият Хавайки не бил гостоприемен, те тръгвали да дирят друг, по-добър, както правели родителите им от незапомнени времена. Така, с притчи, жрецът разказваше за миграцията на прадедите им от вътрешността на Азия до северния бряг на Нова Гвинея, през островите Самоа до далечния Таити. По-късните изследователи, възстановявайки тези пътешествия, ще открият повече от дузина поселения, наречени Хавайки, но нито едно от тях няма да отговаря по-пълно на древната мечта от острова, който сега предстоеше да бъде осветен.
	— За нас има само едно име — настояваше старецът като разпален оратор. — Хавайки на многобройните богатства, Хавайки на смелите канута, Хавайки на силните богове, на неустрашимите мъже и красивите жени, Хавайки на мечтите, които ни доведоха тук през безбрежния океан, Хавайки, живял в сърцата ни от четирийсет, от петдесет, от шейсет поколения. Този остров е Хавайки!
	Когато жрецът свърши, крал Таматоа, който бе забравил собствената си история, заговори тържествено:
	— Този остров ще се нарича Хавайки. Ако имате лоши спомени за стария Хавайки, нека той остане като „Хавайки на червения Оро“, а нашата земя ще бъде Хавайки на Севера.
	И така, островът бе назован Хавайки, последният от една дълга верига.
	Едва когато Тероро, Мато, Па и още трима гребци бяха обиколили с кануто си целия Хавайки, което им отне четири дни, заселниците оцениха какъв прекрасен остров са открили.
	— Има две планини, а не една — обясняваше Тероро — има високи канари и безброй птици. Към морето се спускат реки, някои от заливите са красиви като лагуната на Бора Бора.
	Откровеният Па обаче обобщи наблюденията си така:
	— Струва ми се, че сме избрали пещера в най-лошата част на Хавайки.
	Мато унило се съгласи. Но крал Таматоа, чичо му и леля му погледнаха към новите насаждения и към храма и упорито заявиха:
	— На това място сме направили своя дом.
	Ала Мато и Па си помислиха: „Ако се случи нещо, ние знаем къде се намира добрата земя“.


	Тогава се появи забравената. В горещия, прашен следобед Тероро бе навлязъл в гората да търси птици, а когато се обърна, за да заобиколи едно дърво, пред него застана странна жена. Тялото й беше стройно, облечена бе в тъкан, каквато Тероро не бе виждал, косата й беше особена и блестеше на слънцето. Жената, която стоеше като дива трева, беше от расата на Тероро, но все пак малко по-различна. С тъжни и укоряващи очи тя го гледаше така втренчено, че той усети — завива му се свят. Ала жената не проговори. Младият вожд хукна да бяга, което бе необичайно за него, а тя го последва. Щом той спря, и тя спря. И винаги когато той спираше, тя го гледаше с укор. Най-после жената мълчаливо се отдалечи. Тогава Тероро си възвърна малко смелост и затича след нея, но тя бе изчезнала.
	Прибра се разтреперан в поселището, ала по необяснима и за самия него причина не сподели с никого какво му се бе случило. Тази нощ той не заспа, защото постоянно виждаше пред себе си дълбоките, горящи очи на жената, които се взираха в него сред мрака. На сутринта извика Мато настрани и му каза:
	— Намерих птици. Хайде да идем в гората.
	Двамата млади вождове тръгнаха между дърветата и Мато попита:
	— Къде са птиците?
	Внезапно неприветливата чудата жена застана пред тях.
	— Коя е тази? — попита изуменият Мато.
	— Тя ме намери и вчера. Мисля, че иска да ни каже нещо.
	Ала жената не изрече нищо, само дивият й поглед сякаш криеше някакво предупреждение към младите мъже.
	— Ако ние тръгнем, и тя ще тръгне с нас — предрече Тероро.
	И наистина, когато воините се запровираха между дърветата, тя ги последва с раздърпана дреха и блеснали под слънцето странни коси. После изчезна.
	— Къде отиде? — заозърта се Мато.
	— Жено! Жено! — завика Тероро, но напразно.
	Младите мъже се посъветваха дали да съобщят на другите и накрая решиха, че е нужно. Най-напред се отправиха към старата червеноока Теура.
	— Сред дърветата срещнахме странна жена с особена коса…
	Преди да ги изслуша, старицата започна да вие:
	— Оуе, оуе! Това е Пере! Дошла е да ни унищожи.
	Дотича съпругът на Теура и тя му съобщи:
	— Видели са Пере, богинята на горящия огън!
	А когато, дочул шума, се приближи и кралят, старата жена го предупреди:
	— Забравената е дошла да ни накаже.
	— Оуе! — скръбно извика кралят, защото той може би най-добре разбираше каква непростима грешка бяха допуснали — забравили бяха една богиня, която предварително ги бе предупредила, че желае да ги придружи. Таматоа реши, че всички трябва да се съберат в храма и да се молят на богинята за милост. Но не можаха да изрекат молитвата, тъй като в този миг земята силно се разтресе.
	Такова нещо заселниците не бяха виждали. Червената земя на Хавайки се надигаше и спускаше, гърчеше се и се издуваше, по средата на селището се явиха пукнатини, свинете квичаха.
	— О, Пере! — викаше кралят ужасен. — Пощади ни!
	Молитвата му навярно бе подействала, защото земетресението спря. Изплашените до смърт пътешественици се скупчиха един до друг, за да разгадаят великото знамение.
	Не успяха, защото ги очакваше друго, още по-страшно. Планината, която се издигаше високо над главите им, започна да изригва огън, във въздуха полетяха камъни. По земята взе да пада пепел, посипа главата на краля и новопосадените бананови фиданки. Пламъците изригваха през целия ден и през нощта, а долната страна на облаците, надвиснали над острова, светеше в червено, сякаш и самите те се бяха подпалили.
	Това беше нощ на ужаса, страшна нощ, защото ставаше нещо невиждано и с огромна сила. Заселниците се събраха на брега, близо до „Чакай западния вятър“, като се надяваха да могат да избягат с кануто, ако и земята се подпали. Щом изригванията се усилиха, Тупуна настоя поне кралят и Натабу да се качат в лодката, за да са в безопасност, и тъкмо това се оказа спасително. Защото Тероро нареди Хиро и Па да тръгнат с кануто, а когато вече бяха на около миля навътре, осветени от горящата планина, една огромна океанска вълна се понесе към брега. Ако кануто вече не беше във водата, където е истинското му място, ударът на вълната в брега би го разрушил.
	Сега водата навлезе далече в сушата, събори храма и изкорени много от насажденията, повлече със себе си една свиня, почти всички бананови стръкове и старата червеноока Теура. Богинята я бе предупредила, но тя не бе успяла да разгадае правилно съня си. Затова, когато яростното море се вряза в сушата, за да я грабне, и взе да я мята насам-натам, Теура не изпитваше страх. Предаде се изцяло на боговете и зашепна на прииждащите вълни:
	— Велики Таароа, пазител на морето, ти идваш за мен и аз съм готова.
	Водата я отнесе отвъд рифа, обливаха я зелени вълни, но Теура се усмихваше спокойна. Знаеше, че някъде зад кораловия риф ще срещне своя личен бог Мано, дивата синя акула.
	— Мано! — извика тя. — Идвам да поговоря с теб!
	И изчезна далече от земята.


	Когато сред нови експлозии от пепел и пламъци се показа зората, крал Таматоа огледа пострадалото селище. Обясняваше си загубите, особено съборения храм, единствено с факта, че в три от ъглите му не бяха заровили живи роби, Тероро обаче отхвърли това обяснение.
	— Наказани сме, защото забравихме най-древната си богиня и защото построихме храма на погрешно място.
	Това, че погрешно бяха избрали мястото, се доказа скоро — Мато дотича с новината, че по склона на планината към селището бавно се спуска огнена стена. Десетина мъже се отправиха към дърветата, изкачиха се по тях и погледнаха, накъдето сочеше Мато. Картината, която им се разкри, беше страшна — над тях, като помиташе всички препятствия по пътя си към морето, се движеше неумолимо стена от огнени скали и разтопена лава; бушуваше, поглъщаше дървета, канари и долини.
	Грозното й рило, високо повече от десет метра, не беше огнено и изглеждаше мъртво, докато не се блъснеше в някое сухо дърво и тогава като изневиделица във въздуха избухваха пламъци. От време на време дълги езици от разтопена скала се издаваха пред заплашително напредващата стена и се разливаха като вода. Ясно бе, че пълзящото чудовище скоро ще погълне новото селище.
	— Ще стигне до нас утре — пресметнаха мъжете.
	Тази новина не изплаши Таматоа, защото смелите думи на Тероро му бяха вдъхнали сила.
	— Най-напред да се помолим за старицата Теура — заповяда той и я дари на боговете. След това продължи спокойно: — Откопайте веднага всичките ни насаждения и ги увийте внимателно, ако трябва и със собствените си дрехи. — После показа на робите как да натоварят кануто.
	Когато на разстояние по-малко от пет километра, лавата започна да се стича като водопад по една ниска канара, Таматоа седя дълго, загледан в нея. Накрая съобщи:
	— Тази вечер ще останем на брега и ще приготвим всичко. Сутринта ще напуснем това място. Па казва, че е намерил добра земя от западната страна.
	Заселниците работиха през цялата нощ, осветени от бледите пламъци на вулкана, и призори бяха готови да отпътуват. Бяха прибрали голяма част от посевите си, спасили бяха боговете си, свинете и кануто. Побягнаха с всичко това, а когато вече се намираха в безопасност сред морето, видяха как грамадният огнен поток от лава нахлува в тяхното плато и безстрастно помита де що срещне пред себе си. Мястото на храма бе залято мигом; доскоро засадените лехи бяха погълнати; градината за таро бе обхваната от пламъци, а пещерата изчезна зад огнената стена. От платото пламтящият водопад намери дере, което водеше към морето, и като набра сила, се устреми надолу по него, за да се излее в океана. Щом попадна във водата, лавата засъска и запъшка, изхвърли нагоре стълбове от пара и започна да разбива вълните; възвестяваше шумно своя триумф и изпълваше небето с пепел. После, победена от търпеливия и сговорчив океан, лавата се спусна безшумно в тъмните му дълбини, както бе правила през последните тридесет милиона години.
	Хората от Хавайки, които виждаха за първи път невероятната ярост на своята нова земя, седяха в кануто със страхопочитание и дълго наблюдаваха разрушения си дом. Но един особено силен порив на вятъра донесе от хребета на вулкана кичур коса, изскубнат от разтопената лава. Тероро успя да хване кичура, издигна го високо, за да го освети слънцето, и разбра, че е от косата на странната жена, която бе срещнал в гората.
	— Това е богинята Пере — обяви той. — Идвала е не за да ни изплаши, а да ни предупреди. Но ние не я разбрахме.
	Думите му вдъхнаха голяма надежда на пътниците в кануто, защото, ако богинята мислеше за тях, макар и да бяха съгрешили, значи все още поне малко ги обичаше. Значи не всичко бе загубено. Косата на Пере бе предадена на краля като знамение, което той окачи на врата на единствената останала им заплодена свиня, защото, ако животното не оцелееше и не родеше малките си, това щеше да е поличба, не по-добра от вулкана.
	Така, понесли едва половината от запасите, с които бяха пристигнали, заедно с една заплодена свиня, украсена с косата на Пере, пътешествениците тръгнаха към нов дом. Па и Мато бяха направили мъдър избор, защото поведоха спътниците си около южния край на острова и после нагоре, по западния му бряг, докато намериха добра земя, с обработваема почва и с вода. Тук започна истинското заселване на Хавайки — с нови градини и с нов храм, построен без жертвоприношения. Когато свинята се опраси, кралят лично наблюдаваше малките прасета. Щом най-голямото и най-здравото порасна достатъчно, за да бъде изядено — а всяка уста вече бе зажадняла за вкуса на печено прасе — Таматоа и старият Тупуна отнесоха прасето почтително в новия храм и го принесоха в жертва на Тейн. Оттогава започна благоденствието.

	* * *

	Когато селището бе устроено, Тупуна предприе необходимите стъпки, за да въведе траен порядък в живота на цялата общност. Един ден каза на краля:
	— Аз скоро ще последвам Теура, но преди да тръгна по дъгата, трябва да защитим живота на нашите хора. Не е добре, че мъжете скитат свободно навсякъде и живеят без никакви ограничения.
	Тероро, който също слушаше, възрази:
	— Имахме прекалено много ограничения в Хавайки на червения Оро. Тук би трябвало да сме свободни. Този живот ми харесва.
	— За няколко месеца може да е добър и примамлив — настояваше жрецът. — Но като минат години, ако хората нямат определени закони, които да държат всекиго на мястото му, животът вече не ще е добър.
	— Но ние сме на нова земя — упорстваше Тероро.
	— На новата земя има още по-голяма нужда от обичаи — предупреди жрецът, а кралят го подкрепи. В разговорите, които последваха, бе уточнено какво трябва да бъде табу.
	— Всеки мъж живее между по-висше създание, което му дава манна, и по-нисше, което я изсмуква от него — обясняваше Тупуна с думи, останали паметни завинаги. — Затова мъжът трябва да моли по-висшето създание да му изпраща манна и да се пази от по-нисшето, което му я краде. Ето защо нито един мъж не бива да позволява да бъде докосван от роб или роб да минава по сянката му, или да вижда храната му, защото би могъл за миг да изцеди цялата манна на мъжа, тъй като робът няма манна.
	За да получи мъжът манна, той трябва да почита краля си. Знае се, че кралят единствен може да донесе манна направо от боговете. Поради това нито един мъж не бива да докосва краля, нито дрехата на краля, нито сянката на краля или по какъвто и да е начин да краде от неговата манна. Да се наруши това табу, означава смърт.
	По-нататък Тупуна изброи още над петдесет забрани, които предпазват краля, за да остане той завинаги между по-висшите и по-нисшите създания — слюнката му не бива да се докосва; изпражненията му трябва да се заравят нощем на тайно място; храната му следва да се приготвя само от вождове; неговият резервоар от манна трябва да се пази; кралят е табу; той е табу.
	Мъжете с манна се нуждаят от защита, за да не бъдат осквернявани от жените, които обикновено нямат манна. Тъй като мъжете са от светлината, а жените от мрака; тъй като мъжете са силни и дават, а жените са слаби и получават; тъй като мъжете са чисти, а жените нечисти; тъй като всяка нощ се доказваше, че дори и силата на най-здравия мъж може да бъде изцедена от някоя хитра жена, страшни забрани бяха наложени на жените. Те не биваше да ядат с мъжете, нито да ги виждат как ядат, нито да докосват храна, предназначена за тях, под страх от смъртно наказание. Всеки месец трябваше да прекарват лунните дни затворени в малка стаичка, под страх от смъртно наказание. Жените не биваше да ядат от добрата храна, необходима за мъжете, за да бъдат силни — нито свинско, нито прясна риба, нито кокосови орехи, под страх от смърт.
	— И тъй като бананите очевидно са били създадени от боговете, за да олицетворяват мъжкото плодородие — редеше Тупуна — нито една жена не бива дори да докосва банан под страх, че ще бъде незабавно удушена.
	Лунните дни, смяната на сезоните и засаждането на посевите също бяха обявени за табу. Също така и смехът в неподходящ момент, някои сексуални навици, яденето на някои риби и осмиването на богове или на знатните мъже. Храмът беше табу, каменните богове бяха табу, косата на Пере бе табу, също и отглеждането на кокосовата палма. В някои сезони дори и океанът бе табу, под страх от смърт.
	Така, с одобрението на хората, които искаха обществените стъпала да бъдат определени ясно и всеки да знае мястото си, беше уточнено кое е табу и какво трябва да се прави, за да не се нарушава приетият ред. Свободният вулканичен остров, пълен с експлозивна сила, сега бе превърнат в остров на строгите забрани. И всички мъже го харесваха така повече, защото неизвестното бе станало известно.


	Няма да е съвсем вярно, ако се каже, че всички мъже бяха доволни. Един от тях не беше — Тероро, по-младият брат на краля, който би трябвало да стане жрец след смъртта на Тупуна. Той бе наследил голяма святост, беше способен, макар и не много мъдър. Нямаше по-добър астроном от него и негласно бе прието, че един ден той ще бди за спазването на всяко табу.
	Но на Тероро му липсваше необходимата за тази работа всеотдайност, липсваше му невъзмутимото спокойствие на краля. Тероро бе разкъсван от съмнения, свързани главно с жени. Ден след ден, като скиташе из горите, той се натъкваше на Пере с разрошената блестяща коса и дълбоко хлътнали очи. Тя не говореше, ала вървеше с него, както върви жена до мъжа, когото обича. Често след нейното появяване изригваше вулканът, но лавата се стичаше от другата страна на планината и не заплашваше порасналото селище, из което се движеха много свине, кокошки и вкусни, месести кучета. Защото Таматоа и Натабу бяха свършили добре работата си и бяха създали син.
	Само Тероро не се чувстваше добре. Неведнъж, като завиеше по някоя позната пътека, пред него изникваше Пере — обидена, с поглед, който излъчваше укор, но и любов към неспокойния млад вожд. Пере не напускаше подсъзнанието му.
	Но истинското му терзание не идваше от безплътната богиня, а от една истинска жена — от Марама, съпругата, която бе изоставил в Бора Бора. „Какви мъдри думи изрече тя последния ден“, мислеше си Тероро. Той още чуваше гласа й тъй ясно, както и преди една година: „Аз съм кануто!“. Струваше му се, че в тия слова се крие почти божествена мъдрост, защото тя беше кануто. Тази нейна мъдрост и кроткото й лице бяха крепили нишката на живота му. През вълни и бури тя наистина беше кануто. И за първи път тук, на далечния Хавайки, Тероро разбра как един мъж може да си спомня безнадеждно за една силна, спокойна и умна жена, която е познавал преди. Тя беше символът на живота, движението на вълните, песента на нощта. Тя оставаше в паметта му, не бе в състояние да забрави думите й. Представяше си как се полюшва полата й, как са украсени косите й. Веднъж, в Бора Бора, когато бе болен, тя бе измила пламналото му лице и той още чувстваше нейните хладни ръце.
	Смаян, Тероро си спомни, че в кануто младата Техани бе правила същото. Но то бе по-различно. С по-възрастната Марама не бе изпитвал сексуалното вълнение, което бе преживявал с Техани. И все пак неговата съпруга сега терзаеше ума му. Виждаше я нощем, когато се връщаше от мълчаливите си разходки с Пере. В сънищата си чуваше гласа на Марама. И винаги когато застанеше пред „Чакай западния вятър“, съвършеното кану, виждаше Марама, защото тя бе казала: „Аз съм кануто!“. И това беше вярно.
	В такова настроение една сутрин Тероро излетя от колибата си, където спеше Техани, и изтича до Мато, който бе излязъл да лови риба. Грабна ръката на изненадания вожд, завлече го в своята колиба и вдигна Техани от постелята.
	— Тя е твоя жена, Мато! — извика с ненужно висок глас.
	— Тероро! — проплака Техани.
	— Ти вече не си моя жена! — кресна й Тероро. — Наблюдавах те на кануто. Мато не сваляше очи от тебе. Е, добре, Мато, сега тя е твоя. — С тези думи излезе навън.
	След пладне с измъчена душа Тероро отиде при брат си и му каза направо:
	— Аз ще се върна в Бора Бора.
	Кралят не се изненада, защото бе наблюдавал брат си. Бе обсъдил със стария Тупуна новината, че той е отблъснал Техани, а и жрецът бе забелязал, че духът на Тероро е неспокоен.
	— Защо трябва да се върнеш? — попита Таматоа.
	— За да доведа тук Марама. Имаме нужда от повече хлебно дърво, от повече кучета и от какво ли не. Имаме нужда от повече хора.
	Събраха съвет и всички се съгласиха, че едно пътешествие на юг може да е от полза, особено ако се донесат оттам храни.
	— Но от кого бихме могли да се лишим тук, за да го отпратим на такова дълго пътуване? — попита Тупуна, а Тероро го увери, че може да отплава с „Чакай западния вятър“, придружен само от шестима мъже, ако сред тях са Па и Хиро.
	— И аз ще отида — настояваше Мато, но Тероро изръмжа:
	— Отнесохме се зле с Техани. Ти ще останеш при нея. — И отказа да вземе Мато, най-добрия си приятел.
	Така пътешествието обратно бе разрешено и в селището започнаха да отделят от скромните си запаси храна за мореплавателите. Сега нямаше нито сушено таро, нито кокосови орехи, нито плодове от хлебно дърво; нямаше дълги бамбукови пръчки, в които да си носят вода. За щастие имаше малко банани, но те не можеха да се изсушават добре и не бяха трайни. Имаше в изобилие сушена риба — на нея трябваше да разчитат пътниците за изхранването си.
	Когато приготвиха храната, Тероро разкри своя план. Очерта грубо върху пясъка пътя им на север и изтъкна, че кануто се бе придвижило далеч на изток, после на север и след това далеч на запад. С една смела линия той посочи накъде ще плават сега.
	— Ще се движим право на юг и ще намерим острова.
	— Няма да има ураганни ветрове, които да ви помагат — предупреди Тупуна.
	— Ще се носим с теченията — отвърна Тероро. — И ще гребем.
	В деня преди заминаването той седеше сам, когато при него дойде една жена от селото.
	— На връщане, ако има място в кануто, ще донесеш ли и нещо за мене? — умолително го попита тя.
	— Какво?
	— Едно дете — отвърна жената.
	— Чие дете?
	— Все едно чие — каза тя и добави тихо: — Тъжно е да се живее на остров без деца.
	— Трудно е да се доведе дете тъй далече — изтъкна Тероро и отпрати жената.
	Но след малко дойде друга със същата молба.
	— Защо ще носиш свине и хлебно дърво, Тероро? Сърцата ни копнеят за деца.
	Тероро отпрати и нея. Ала жените отново дойдоха. Не плачеха, но с едва сдържани сълзи заговориха:
	— Ние остаряваме, всички ние. Ти, кралят, Тупуна — всички. Вярно е, че тук има бебета, но ни трябват по-големи деца.
	— По брега не играят деца — обади се друга. — Помниш ли как огласяха нашата лагуна?
	Изведнъж Тероро си представи лагуната в Бора Бора, стотиците мургави голи деца в зелените й води и разбра защо Хавайки на Севера изглеждаше така пуст.
	— Молим те — настояваха жените. — Доведи ни няколко деца.
	Вечерта на отплаването — защото Тероро искаше да тръгнат, когато се виждат звездите — той довери на брат си:
	— Не се връщам само за Марама. Връщам се, за да взема камъка на Пере. Мисля, че островът има нужда не само от богове, но и от богини.


	По време на дългото пътуване на юг, докато гребците гладуваха и изгаряха от жажда в безветрените зони, Тероро съчини една песен, която щеше да се помни на островите от много поколения след неговата смърт и да служи като ръководство за лодките, дето щяха да пътуват в бъдеще от Таити до новия Хавайки:
P>
	Чакай западния вятър, чакай западния вятър!
	Отплавай за Нуку Хива с тъмните заливи
	и открий постоянната звезда.
	Следвай нея, следвай нея,
	макар и очите ти да се замъгляват от горещина,
	после се понеси към облаците,
	където те очаква Пере.
	Гледай пламъците й, пламъците на Пере,
	докато великият Тейн те доведе до земята,
	до Хавайки на Севера,
	под Малките очи.
P$
	Но когато песента бе готова, Тероро откри с изумление, че няма да е лесно да намери родните си острови. Той дори съвсем ги подмина и стигна чак до Таити, преди да разбере къде се намира. Тогава пое обратно с гребане на север и наближи Хавайки на червения Оро, а там, сред океана, сред нежно издигащите ги вълни, седмината мъже свикаха военен съвет. Тероро изложи проблема просто:
	— Ако пристигнем в Бора Бора, без да имаме план, първожрецът, който вече трябва да е узнал за нападението ни над Оро, ще заповяда на хората си да ни убият.
	— Трябва да рискуваме — промърмори Па.
	— Слаби сме — възрази Тероро.
	— Все пак можем да се бием — настояваше Па.
	— Има по-добър начин — замисли се Тероро и с коварство, каквото не му бе присъщо досега, продължи: — Тъй като не сме достатъчно силни, за да се бием срещу първожреца, трябва да го надхитрим.
	И той предложи как да постъпят, но хората му мислеха за други неща, когато на разсъмване отново видяха върховете на Бора Бора и дивите зъбери, които се спускаха в лагуната.
	Па промърмори:
	— Трябва да сме били луди, та да напуснем този остров заради Хавайки на Севера.
	Всички гребци в кануто признаха, че са се отказали от земния рай и са го заменили с една сурова нова земя.
	Щом забелязаха „Чакай западния вятър“ при западния вход към лагуната, жителите на селото край пристанището се стекоха на брега с радостни викове, задето техните хора се връщат. Именно на тази радост разчиташе Тероро — да му даде десет минути, в които да изпълни своя план, тъй като вярваше, че ликуването на островитяните ще попречи на първожреца да поиска незабавната смърт на мореплавателите. В тези минути Тероро щеше да има време да осъществи замисъла си.
	Като приближиха брега, той отново предупреди хората си:
	— Аз ще говоря, но вие трябва да изглеждате смирени.
	Щом носът на кануто се удари в брега, Тероро скочи на земята и извика:
	— Ние търсим първожреца!
	Знатният мъж се приближи, мрачен и остарял, с бели косми по брадата, а Тероро му се поклони дълбоко и се провикна, за да го чуят всички:
	— Идваме като слуги на Оро. Искаме още един бог за нашата далечна земя. Благослови ни, о, многоуважаеми, и ни дай един бог.
	Тази молба изненада първожреца, още повече че му я отправяха, преди да разкажат за своето пътешествие. Той не можа да скрие удоволствието си и жезълът му остана опрян на земята, вместо да го насочи към гребците, за да бъдат принесени в жертва. Тероро продължи да говори бързо:
	— С помощта на Оро постигнахме благополучие, многоуважаеми. Броят на хората ни се увеличава. Но живеем разпръснати и животът ни е труден. Затова твоят слуга, старият Тупуна, иска още богове. Когато ни ги дадеш, ще си тръгнем.
	Първожрецът слушаше, после отстъпи встрани, щом се появи новият крал на Бора Бора. С голяма радост Тероро видя, че той не е от Хавайки, както бяха кроили, а от Бора Бора.
	— Кралю — извика Тероро — прости ни за нападението над Хавайки, преди да отплаваме. Извършихме го не за да обидим великия Оро, а за да не допуснем човек от Хавайки да стане крал на Бора Бора. Прости ни.
	Тероро беше тъй немощен, така се нуждаеше от храна и опора, че коленичи в прахта и падна по очи пред краля, после пред първожреца. За негово дълбоко задоволство от кануто се дочу смиреният глас на Па:
	— Сега нека отидем в храма на Оро и му благодарим за благополучното пътешествие.
	Всички се насочиха към храма. Но в този миг Тероро зърна зад тълпата на брега една жена, висока, царствена, търпелива, с лице като луната, и мигом престана да мисли за богове, крале и жреци, защото жената бе Марама. Само като се погледнаха в очите, дълго и с любов, която стопява разстоянието от две хиляди мили през океана, тя разбра, че Тероро е дошъл, за да я вземе със себе си. И докато той се молеше на омразния бог, Марама се върна в тръстиковата къща и започна да събира багажа си.
	След като молитвите свършиха, Тероро я намери там. Седнаха, без да си продумат, изпълнени с чувството на дълбока взаимност. А в разочароващите мигове, когато разбраха, че той е твърде изтощен от глад дори за да я люби, погледът й бе пълен с утеха и опрощение. Тя се засмя тихо и му извика от другия край на къщата:
	— Виж какво се случи последната нощ, когато се любихме.
	Марама пое от ръцете на прислужницата момченце на около годинка, с големи очи и тъмна коса като на баща си.
	Тероро погледна сина си, после съпругата си, която бе изоставил, защото не можеше да ражда деца, и от смущение започна да се смее. Марама също се засмя и взе да го дразни:
	— Беше толкова смешен, като се молеше на Оро! Също и Па, с онова сериозно лице! „Сега нека идем в храма на Оро!“ Добре го бяхте измислили, Тероро, но не беше нужно.
	— Какво искаш да кажеш?
	— Не забеляза ли колко е остарял първожрецът? С него се отнесоха много зле.
	— Това е добра новина. Какво стана?
	— След всичките му заговори да прогони тебе и Таматоа, за да стане върховен жрец в Хавайки…
	— Искаш да кажеш, че само са го използвали? За да подчинят Бора Бора?
	— Да. Не са имали никакво намерение да го правят върховен жрец. След като ти уби бащата на жена си…
	— Тя не ми е жена. Дадох я на Мато.
	Марама сведе очи и помълча. После добави:
	— От Хавайки искаха да ни изпратят техен човек за крал, но ние се бихме.
	— А защо оставихте първожреца?
	— Имаме нужда от жрец — простичко отвърна тя — всеки остров има нужда от жрец.
	Мълчаха дълго, заслушани в тихите води на лагуната. Накрая Тероро заговори:
	— Трябва да намериш дванайсет жени, които да дойдат с нас. Пътешествието е трудно. — После добави: — Този път ще вземем и няколко деца… Нека вземем и този малчуган — развеселен предложи Тероро.
	— Не — поклати глава Марама. — Много е малък. Ще го заменим с по-голямо момче.
	И според островната традиция тя тръгна от къща на къща, докато си хареса едно осемгодишно момченце, а на майка му, която бе съгласна, Марама даде своя син. Тероро също хареса новото момченце, а като го отпратиха да изчака до заминаването на кануто у дома си, той прегърна жена си и прошепна:
	— Ти си кануто на моя живот, Марама. С тебе поемам на път.
	При освещаването на новия идол на Оро първожрецът настоя да убият един роб. Тероро скри лице посрамен, защото той и хората му знаеха, че щом излязат от рифа, идолът ще бъде хвърлен в морето. Затова, когато първожрецът предаде бога на бъдещия жрец Тероро, той го пое мрачно — не като идол, а като символ на една ненужна смърт. Но макар че Тероро и спътниците му не обичаха статуята, гледаха на нея като на свят предмет и се отнасяха почтително, защото им говореше за кръв. Същевременно тя напомняше на Тероро за трудността, пред която сега бе изправен — трябваше да вземе от храма червения камък на богинята Пере, без да събуди у първожреца подозрението, че това е истинската причина за връщането му. Той се посъветва тайно с Па и Хиро как могат да отвлекат Пере.
	— Ти измами жреците с твоите думи за Оро. Излъжи ги още веднъж — предложи Па.
	— Не — възрази Тероро. — Успяхме да ги излъжем за Оро, защото им се искаше да повярват. Ала ако споменем за забравена богиня като Пере, ще станат подозрителни.
	— Не можем ли да я откраднем? — обади се Хиро.
	— Но кой от нас знае къде е тя? — възрази пак Тероро.
	Обсъдиха и други възможности, ала се съгласиха само в едно — че да се върнат в Хавайки на Севера без Пере ще бъде лудост, тъй като първия път тя ги бе предупредила с ужасната огнена стена, а втория път щеше да ги унищожи напълно.
	— Ще говоря с Марама — предложи Тероро. — Тя е мъдра жена.
	И наистина Марама измисли как да постъпят.
	— Островът знае, че си се върнал заради мене — започна тя. — Знае се също, че прадедите ми са били жреци. Когато се съберат жените, които ще тръгнат с кануто, аз и още една ще отидем при първожреца и ще му кажем, че искаме да вземем със себе си едно от древните божества на Бора Бора.
	— Мислиш ли, че ще се съгласи? — недоверчиво попита Тероро.
	— Той е жрец на Оро, но също като нас е роден в Бора Бора и ще разбере обичта ни към тая земя — убеди го Марама.
	Всичко стана, както тя го бе замислила. Но когато дойде време да предаде увития в пера червен камък, първожрецът се поколеба да връчи такава ценност на жена и настоя Тероро да поеме богинята. Младият вожд изпита желание да нададе победен вик в мига, в който стана притежател на душата на Пере, на дивата, страстна, огнена душа на богинята майка на вулканите. Но той остави камъка настрани, сякаш бе някакво женско божество, каприз на съпругата му. Първожрецът си мислеше същото.
	Мъжете понапълняха и храната за пътешествието им бе приготвена. Дванадесетте жени бяха подбрани и оставени на гладна диета, за да издържат дългия път. Сред тях бе и любимата жена на крал Таматоа. Всички бяха съгласни, че след като кралят им бе създал заедно със сестра си кралски наследник със свещена кръв, справедливо бе да му заведат поне една жена, която обичаше. За обогатяване на новия остров пътешествениците взеха свине, банани и хлебно дърво.
	— Как копнеем за сладките плодове на хлебното дърво! — признаваха си те.
	Когато всичко бе готово, Тероро с изненада видя, че Марама носи към кануто голям вързоп, покрит с листа.
	— Какво е това? — извика той.
	— Цветя — отвърна жена му.
	— За какво са ни цветя? — недоумяваше Тероро.
	— Попитах Па и той ми каза, че там няма цветя.
	Тероро погледна гребците и всички за първи път осъзнаха, че в Хавайки на Севера не растат цветя. Но все пак вързопът изглеждаше прекалено голям.
	— Не можеш да вземеш такъв голям вързоп, Марама — противеше се Тероро.
	— Боговете обичат цветята — отвърна тя. — Остави една от свинете.
	Това бе немислимо, но гребците се съгласиха да свалят един по-малък вързоп с хлебно дърво. Всички обаче сметнаха, че жената на Тероро си е загубила ума.
	Дойде време за най-радостната и най-вълнуващата задача — да подберат деца. Мъжете искаха да вземат само момичета, а жените само момчета, затова никой не остана доволен от компромисното решение половината да са момчета, половината момичета, но всички признаха, че това е разумно. Избраха десет деца на възраст между четири и дванадесет години — тъмнокоси, засмени, с дълбоки очи и бели зъби.
	Но когато всички се бяха качили в лодката, Тероро почувства необяснима тревога пред тежката задача, която му предстоеше. Сега без двуличие отиде мрачен при първожреца и го помоли:
	— Благослови пътешествието ни. Определи кое е табу.
	Първожрецът нареди боговете до пътниците и извика с висок глас, като докосваше храната за животните:
	— Това е табу! Това е табу!
	Когато свърши, кануто изглеждаше по-безопасно и то се отправи по дългия си път на север.
	Едва бяха излезли от лагуната, и Па с акулското лице се запъти към омразната статуя на Оро, за да я хвърли в дълбините. За негово учудване Тероро го възпря:
	— Той е бог. Ще го оставим почтително върху брега на Хавайки на червения Оро.
	И наистина, щом стигнаха до ненавистния някога остров, Тероро се промъкна на брега, където не можеха да го забележат стражите, постави Оро на защитено място между скалите и му направи покрив от палмови листа. Докато вършеше това, той почувства, че никога вече няма да види този Хавайки, от който бе произлязъл. Кануто го чакаше в морето, но Тероро се изправи върху брега на острова на предците си и запя стария напев за историята на храбрите хора от Хавайки в Азия, които бяха тръгвали на безброй пътешествия, без да се върнат в родното си място. А тук бе неговата земя, неговият дом, който нямаше да види повече.


	Па и останалите гребци се изненадаха още повече, когато дойде време да тръгнат по обратния път към Хавайки на Севера. Сега Тероро не им разреши да поемат дръзко направо през океана. Накара ги да свърнат предпазливо към Нуку Хива, където успяха да подновят запасите си, за да имат достатъчно вода и храна в ужасните безветрени зони, особено за децата, които страдаха най-много от жегата и колкото и да се стараеха, не можеха да свият стомасите си. Бяха гладни и искаха да ядат.
	Най-сетне звездите на Малките очи се появиха над главите им и кануто радостно пое на запад, в посоката на вятъра. Сега Тероро започна всеки ден да преподава уроци на мъжете и на момчетата в кануто.
	— Знаете, че островът се намира пред нас. Какви признаци показват това?
	Всички от мъжки пол над шестгодишна възраст постепенно се превръщаха в навигатори, а Марама, заела мястото на старата червеноока Теура, стана гадателка и затърси знамения. Веднъж едно от момчетата забеляза черна птица с раздвоена опашка, която напада бял рибояд, току-що уловил риба. Тероро разкри на всички как да разпознават ехото на вълните, които се разбиваха в още невидимия Хавайки. Но най-тържественият миг настъпи, когато Марама, която наблюдаваше облаците, видя, че са озарени от огън, и разбра, че богинята Пере е запалила фар пред пътниците. Към тези огнени облаци Тероро насочи кануто.
	Преди да стигнат до брега, той трябваше да изпълни още една неприятна задача. Мина между мъжете и жените и на всекиго поотделно каза:
	— Децата вече не са ваши. Ще трябва да ги споделите с хората на острова и всяко дете ще има много майки.
	Надигнаха се вопли, защото по време на дългото пътешествие мъжете и жените в кануто се бяха привързали силно към децата, а малките палавници си бяха намерили майки и бащи, които бяха обикнали.
	— Това дете ми е повече от син! — плачеше една от жените и притискаше до гърдите си деветгодишно момченце със счупен зъб.
	— Не — твърдо отсече Тероро. — Ако жените на острова не бяха молили за деца, нямаше да взема нито едно. Те също имат право на деца и това е справедливо.
	Когато кануто бе изтеглено на брега, настъпиха мъчителни минути, защото жените от селото, отдавна лишени от детска глъчка, се втурнаха напред и зърнаха момченца, застанали притеснено до мачтите, и момиченца, стиснали ръцете на гребците. Не виждаха нито прасетата, нито очакваното хлебно дърво, нито бананите. Виждаха единствено децата. И когато първото дете се спусна на брега, една от жените полетя към него като обезумяла и му предложи храна, а детето отстъпи назад.
	Така се завърна Тероро. Понесъл в ръце камъка на Пере, той слезе на брега, за да стане състрадателният и разумен жрец на Хавайки; кротката му жена Марама щеше да му бъде помощница и гадателка, а богинята на вулканите — лична наставница. Свинете, хлебното дърво и децата започнаха да се множат. Цветята на Марама разцъфнаха в ярки цветове. Островът заживя в благоденствие.


>	III. От фермата на горчивината

	Хиляда години, след като хората от Бора Бора бяха направили дългото си пътешествие на север, един слаб и блед младеж с рядка руса коса напусна бедната на вид ферма близо до село Марлборо в Източен Масачузетс и се записа като първокурсник в Йейлския колеж в Кънектикът. Това беше странно поне по две причини — първо, ако човек погледнеше фермата, никога не би си помислил, че собствениците й могат да си позволят да издържат което и да е от десетте си деца да следва, и, второ, след като са решили да го сторят, родителите трябва да са имали дълбоко лични причини да изпратят сина си не в Харвард, който бе само на четиридесет километра, а в Йейл, на повече от сто и шестдесет километра на юг.
	Гидиън Хейл, изпит мъж на четиридесет и две години, който изглеждаше на шестдесет, даваше отговори и на двата въпроса:
	— Нашият пастор е ходил в Харвард и твърди, че университетът там е станал свърталище за унитарианци, деисти и атеисти. Аз нямам син, когото да оставя да мърсят в такова греховно място.
	И така, седемнадесетгодишният Абнър бе изпроводен в Йейл, който си оставаше убежище за честните, макар и аскетични последователи на Калвин*, чието учение е изразено най-добре в конгрегационализма в Нова Англия.
	[* Жан Калвин (1505–1564), проповедник на църковната протестантска реформа във Франция и Швейцария. През 1541 г. организира в Женева теократична република, основана на опростено и примитивно християнство. Негови последователи са пуританите, които пренасят калвинизма в Северна Америка. — Б.пр.]
	А въпроса с парите изпитият Гидиън обясняваше така:
	— Ние практикуваме християнството, като се придържаме към учението на Калвин, както то се проповядва от Теодор Без* в Женева и Джонатан Едуардс в Бостън. Не мислим, че трябва да боядисваме оборите си, за да изглеждаме заможни в очите на околните, нито да гримираме дъщерите си, за да покажем колко са похотливи. Парите си спестяваме и ги използваме за развитието на ума и за спасението на душите си. Когато синът ми Абнър се дипломира като пастор в Йейл, той ще прославя Бога, проповядвайки същите идеи и сам давайки същия пример. Как е стигнал от тази ферма до богословското училище? Стигнал е, защото в това семейство се пести, а светската показност се отбягва.
	[* Теодор дьо Без (1519–1605), теолог протестант, последовател и по-късно заместник на Калвин в Женева. — Б.пр.]
	Като абсолвент в Йейл измършавелият Абнър Хейл, чиито родители му изпращаха твърде малко пари, за да преживява, бе осенен от духовно просветление и то промени живота му, тласна го към непредвидени постъпки и към трайно обвързване. Не беше онова, което в началото на деветнадесетия век наричаха „приобщаване към вярата“, защото с Абнър това бе станало още на единадесетгодишна възраст, докато вървеше по тъмно от далечните ниви към навеса, където дояха кравите. Случи се през една мразовита нощ в Марлборо. Със заскрежен дъх минаваше през пропукващите стърнища и чу отчетлив глас: „Абнър Хейл, ти спасен ли си?“. Знаеше си, че не е, но след като отговори „Не“, гласът продължи да повтаря същия въпрос, а накрая полето се изпълни със светлина и той бе обхванат от силен тремор. Стоеше вцепенен сред нивите и когато баща му дойде да го прибере, избухна в неутешими ридания и умолително запита: „Татко, какво трябва да направя, за да бъда спасен?“. За Марлборо това представляваше малко чудо и от тази негова единадесета година набожният му баща вече броеше залъците и вземаше заеми: спести достатъчно, за да изпрати предопределеното момче в богословско училище.
	Онова, което тесноликият Абнър изживя в Йейл, бе съвсем различно от приобщаването към вярата — то беше духовна светлина с определена насоченост, която стигна до него чрез неочаквано появил се човек. Група от по-обиграните му съученици, сред тях и съквартирантът му по стая, студентът по медицина Джон Уипъл, който веднъж бе пушил и пил, отидоха при него, докато подготвяше обширен доклад на тема „Черковната дисциплина в Женева, както я прилага Теодор Без“.
	— Ела с нас да чуем Кеоки Канакоа! — подканиха го шумните му колеги.
	— Работя — отвърна Абнър и се сви още по-навътре в убежището си срещу изкушенията. Беше стигнал до онази част на доклада, в която излагаше как Без бе започнал да прилага по-широко учението на Калвин в обществения живот на Женева. Неговият подход бе направил силно впечатление на младия студент по богословие, защото той с жар написа: „Без постоянно се сблъсквал с въпроса, стоящ пред всички, на които се налага да управляват — дали управлявам за добруването на човека или за Божията слава? За Без не било трудно да отговори, защото в Женева неизбежно се проявявала грубостта, отричана от света; там в същото време било и царството Божие на земята. За първи път един цял град заживял напълно в съответствие с предписанията на небесния ни баща“.
	Пред вратата нещо изтропа и се показа рошавата глава на Джон Уипъл.
	— Запазили сме ти място, Абнър. Изглежда, всички искат да чуят Кеоки Канакоа.
	— Работя — за втори път обясни Абнър, внимателно затвори вратата и се върна при лампата, под чиято кехлибарена светлина старателно написа: „Божието царство на земята не се постига лесно. Четенето на Библията не осветява достатъчно ясно пътя на което и да е управление към светите му задължения, защото хилядите вече отминали управители, придържали се някога към Библията, биха намерили Божия промисъл. Но ние знаем, че не са успели; не са успели, защото им е липсвал мъдър човек, който да им покаже…“ — Захапа края на писалката си и се замисли за дългата и нерадостна борба на баща си с управниците на Марлборо. Баща му знаеше добре какъв е Божият закон, но управниците бяха твърдоглави и не го слушаха. Затова нито Абнър, нито баща му се учудиха, когато се оказа, че неженената дъщеря на един от тези своенравни хора очаква бебе, макар че за какъв грях точно ставаше дума, на Абнър не му бе съвсем ясно.
	— Абнър! — долетя гръмовит глас откъм коридора. — Длъжен си да изслушаш Кеоки Канакоа. — Вратата се отвори рязко и се показа дребен професор с прекалено тясно сако и доста мръсна вратовръзка. — Трябва да чуеш посланието на този забележителен млад християнин заради собствената си душа. — Професорът отиде до бюрото му, духна лампата и поведе некриещия неохотата си студент да изслуша лекцията на мисионера.
	Абнър намери мястото, запазено му от красивия Джон Уипъл, и двамата младежи, които по толкова много неща се различаваха, зачакаха столовете върху подиума на залата да се заемат. В седем и половина президентът Джеремия Дей, спокоен, но озарен от духовен огън, отведе до най-далечния стол един млад чернокос гигант с кафява кожа и бели зъби.
	— За мен е чест да представя на студентите от Йейлския колеж — направо започна президентът Дей — един от най-мощните гласове в света днес. Защото, когато Кеоки Канакоа, синът на един от владетелите на Аухихи, заговори, словата му стигат до съвестта на света. На вас, които вече сте се посветили на свещеническото дело в името на Христос, гласът на Кеоки Канакоа ще донесе особено предизвикателство.
	При тези думи младият гигант, висок повече от метър и деветдесет и с тегло над сто килограма, се изправи и удостои публиката си с ослепителна усмивка, след което вдигна ръце като свещеник и се помоли:
	— Нека добрият Бог благослови онова, което се готвя да ви кажа. Нека отвори сърцата ви, за да можете да ме чуете.
	— Изразява се по-добре от мен — пошепна Джон Уипъл, но на Абнър не му беше весело; искаше му се да бъде при книгите си, защото беше почувствал, че се е приближил до сърцевината на есето си за Теодор Без, когато професорът бе настоял да го завлече на лекцията на този варварин от Аухихи.
	Но щом гигантът с кафява кожа започна посланието си, не само Абнър Хейл, а и всички останали в аудиторията се заслушаха, тъй като приятният млад дивак разказа как е избягал от своя идолопоклоннически дом, от полигамия и аморалност, от простащина и бруталност, за да открие словото на Исус Христос. Разказа как наскоро, след като слязъл в Бостън от китоловен кораб, се опитал да постъпи в Харвард, но там му се изсмели, как стигнал пеша до Йейлския колеж и срещнал президента Дей на улицата. Спрял го с думите: „Дойдох да търся Исус“. А ръководителят на Йейл отвърнал: „Ако не успееш да го откриеш тук, колежът би трябвало да се разпусне“.
	Кеоки Канакоа говори два часа. Понякога гласът му преминаваше в шепот, когато ставаше дума за злото и мрака, тровещи възлюбените му острови Аухихи. После отново се надигаше като ревящо море, когато разказваше на младежите от Йейл какво биха могли да направят за Христос, ако можеха да отидат в Аухихи да проповядват Божието слово. Но онова, което бе запленило предишните слушатели из Нова Англия и сега така погълна публиката в Йейл, че никой и не помръдна цели два часа, беше страстният разказ за живота в Аухихи без Христос.
	— Когато бях малко момче — започна Кеоки тихо на хубавия английски, усвоен в разни църковни училища — ние се прекланяхме пред ужасни богове като Ку, бога на битките. Ку искаше от нас безброй човешки жертвоприношения. И как жреците намираха жертвите? В навечерието на светия ден баща ми, владетелят на Мауи, ще каже на помощниците си: „Трябва ни човек“. А преди някоя битка ще съобщи: „Нужни са осем души“. Помощниците му ще се съберат и ще кажат „Да вземем Какаи. Аз съм му сърдит“ или „Сега е моментът да се отървем от еди-кого си и да присвоим земите му“. И през нощта двама заговорници ще се промъкнат тайно отзад, а трети ще го спре самонадеяно: „Здравей, Какаи, как е риболовът?“. И преди да е успял да отговори…
	В този момент гигантът Кеоки, явно обучен от наставниците си мисионери, направи драматична пауза, изчака и вдигна с огромните си ръце къс плетено кокосово въже.
	— Докато пратеникът на баща ми разсмива жертвата, единият заговорник пролазва отзад и хваща ръцете й. Другият слага това въже около врата й… ето така. — И той бавно извъртя двете си длани и опъна здрав възел с въжето. Започна да хрипти и остави голямата си глава да клюмне на гърдите му. След нова пауза, по време на която огромното тяло сякаш щеше да пръсне тесния американски костюм, той бавно изправи глава и откри лицето си, сега потънало в печал. — Ние не познаваме Исус. — Тихият му глас излизаше като от гробница.
	После премина към заключението си — гласът му ехтеше подобно гръм, а от очите му струяха сълзи, така че за ужаса от детството свидетелстваше цялото му тяло.
	— Младежи на Бога! — умолително извика той. — Заради вас на островите на баща ми всяка нощ към вечния ад се отправят безсмъртни души! Вие сте виновни! Не сте посели словото на Исус Христос на островите ми. А ние жадуваме за него. Гладни сме за него. Ние умираме за словото. Завинаги ли смятате, в своето безразличие, да ни оставите без него? Тази вечер сред вас няма ли човек, който ще се изправи и ще ми каже: „Кеоки Канакоа, ще дойда с теб в Аухихи и ще спася триста хиляди души за Исус Христос“.
	Гигантът замълча. Гласът му секна от дълбока и искрена скръб. Президентът Дей му наля чаша вода, но той я отмести и извика задавено:
	— Никой ли няма да дойде с мен да спаси душите на народа ми?
	И седна разтреперан на стола си — човек, разбит от откровението на Божието слово. След малко президентът Дей го изведе.


	Мисионерската реч на Кеоки Канакоа разтърси из основи съквартирантите Хейл и Уипъл, богослов и лекар. Напуснаха залата мълчаливи и потресени, замислени върху нещастието, описано от аухихянина. Не си направиха труда да запалят лампата в стаята си, а си легнаха на тъмно. Измъчваха ги думите на Кеоки за безразличието им. След като ужасът на това безразличие накрая проникна в съзнанието му, Абнър захлипа — беше израснал в един век на риданията — и Джон го попита:
	— Какво има, Абнър?
	Младежът от фермата отвърна:
	— Не мога и да помисля за сън, когато в съзнанието ми плуват тези човешки души, осъдени да прекарат вечността в безконечния ад.
	От думите му пролича, че си е представял как всяка душа попада във вечния огън, а той просто не може да понесе това нещастие.
	Уипъл добави:
	— Последният му вопъл още кънти в ушите ми. „Кой ще дойде в Аухихи с мен?“.
	Абнър Хейл не каза нищо.
	Дълго след полунощ младият лекар — той още чуваше как хлипа съквартирантът му — стана, запали лампата и започна да се облича. В началото Хейл се престори, че не забелязва какво става, но накрая скочи от леглото и хвана Уипъл за ръката.
	— Какво се каниш да правиш, Джон?
	— Отивам в Аухихи — отвърна красивият лекар. — Не мога да пропилявам живота си тук и да остана безразличен към молбата на тези острови.
	— Но къде отиваш в момента? — уточни Хейл.
	— При президента Дей. Да предложа себе си на Христос.
	Последва миг на мълчание. Лекарят, напълно облечен, и свещеникът, по нощна риза, се оглеждаха един друг. Въпросът на Абнър прекъсна тишината:
	— Ще се помолиш ли с мен?
	— Да — съгласи се лекарят и коленичи до леглото си.
	Абнър зашепна:
	— Всемогъщи Отче, тази вечер чухме призива ти. Гласът ти стигна до нас през звездната пустош на небето, през безмерните дълбини, където душите гният в злото. Колкото и да сме недостойни да ти служим, ще ни приемеш ли все пак за свои служители? — Продължи така няколко минути, отправяше молитва към далечния, жив, реален, отмъстителен, но и всеопрощаващ Бог. Ако в този миг някой го бе попитал какво представлява съществото, на което се моли, би обяснил: „Той е висок, доста слаб, с черна коса и пронизващи очи. Много е сериозен, забелязва всяко прегрешение и изисква от всички хора да следват указанията му. Строг, но всеопрощаващ баща, суров, но справедлив съдник“. По съвсем същия начин той би описал и Гидиън Хейл. Ако слушателят му би го запитал: „Този Отец усмихва ли се някога?“, младият Абнър би се изненадал, че не се е сещал за това, би размислил внимателно и накрая би отвърнал: „Той е състрадателен, но никога не се усмихва“.
	Когато молитвата завърши, Джон Уипъл го попита:
	— Идваш ли с мен?
	— Да, ала не е ли по-разумно да изчакаме до сутринта, за да говорим с президента Дей?
	— „Обиколи целия свят и отнеси Божието слово до всяко същество“ — цитира младият лекар и Хейл, като видя колко подхожда за случая тази повеля, също се облече.
	Беше четири и половина, когато почукаха на вратата на президента Дей, но той не прояви видима изненада и ги отведе в кабинета си, където седна по сако и покрита с шал дълга нощна риза.
	— Навярно Бог е говорил с вас — допусна внимателно той.
	— Предлагаме се за работа в Аухихи — обясни Джон Уипъл.
	— Обмислихте ли тази сериозна крачка? — попита Дей.
	— Често сме разисквали как да прекараме живота си в служба на Бога — понечи да отвърне Абнър, но бе разтърсен от пристъп на ридание, от който бледото му младежко лице се зачерви и носът му потече. Президентът Дей му подаде носна кърпа.
	— Преди известно време решихме да посветим живота си на Бога — убедено започна Уипъл. — Аз спрях цигарите. Абнър мечтаеше да замине за Африка и да спасява там заблудените души, а аз възнамерявах да работя сред бедните в Ню Йорк. Тази вечер осъзнахме кое е мястото, където наистина сме искали да отидем.
	— Тогава значи решението ви не е обикновено хрумване? — настояваше президентът Дей.
	— О, не! — увери го Абнър с подсмърчане. — Аз реших за себе си още преди три години — след лекцията за Африка на преподобния Торн.
	— А вие, господин Уипъл? Бях останал с впечатлението, че искате да станете лекар, а не мисионер.
	— Дълго се колебах какво да предпочета, господин президент — медицината или семинарията. А избрах лекарската професия, защото реших, че мога да бъда полезен на Бога едновременно като лекар и като мисионер.
	Президентът огледа двамата си способни студенти и ги попита:
	— Молихте ли се вече по този изключително важен въпрос?
	— Направихме го — отвърна Абнър.
	— И какво послание получихте?
	— Че трябва да отидем в Аухихи.
	— Добре — без повече колебание се съгласи Дей. — Тази вечер самият аз изпитах силно желание да отида там. Но работата ми ме задържа тук.
	— И какво трябва да направим сега? — Въпросът на Уипъл дойде едновременно с първите лъчи на пролетната зора над университетското градче.
	— Върнете се в стаята си, не споделяйте своето решение с никого, а в петък елате на среща с комисията на Американския съвет на пълномощниците по задграничните мисии.
	— Толкова скоро ли ще бъдат те тук? — с нескрита радост ахна Абнър.
	— Да. Установили са, че често има нужда от тях след беседите на Кеоки Канакоа. — Но като забеляза въодушевлението по лицата на младежите, той ги предупреди: — Преподобният Торн, председателят на комисията, много умело открива младежите, които са подтикнати от спонтанен порив, а не от истинска любов към Христос. Ако не изпитвате дълбока преданост към това дело, на която да се опирате цял живот, не губете времето на Елифалет Торн.
	— Всецяло сме предани — твърдо заяви Абнър и двамата студенти пожелаха на президента си „лека нощ“.


	В петък Джон и Абнър надничаха зад пердетата, когато комисията на Американския съвет на пълномощниците по задграничните мисии тържествено пристигна в Йейл, за да проведе разговори с онези младежи, чието въображение бе запленено от Кеоки Канакоа.
	— Това е преподобният Торн — прошепна Абнър, щом се появи и председателят й. Беше висок слаб мъж в редингот до глезените и с широкопола черна касторена шапка. Имаше рошави черни вежди, гърбав нос и строга брадичка. Приличаше на съдия и вся страх у двамата студенти.
	Но страховете на Джон Уипъл бяха неоправдани, защото срещата му с Елифалет Торн протече леко. Напрегнатото, изпито лице се наклони, докато останалите четирима пастори мълчаха, и Уипъл чу първия любезен въпрос:
	— Вие синът на преподобния Джошуа Уипъл от Западен Кънектикът ли сте?
	— Същият — отвърна Джон.
	— Баща ви в набожен дух ли ви е възпитал?
	— Да.
	Ясно беше, че комисията приема Уипъл за такъв, какъвто е — прям, привлекателен и съобразителен млад лекар от богобоязливо провинциално семейство.
	— Приели ли сте вярата? — тихо попита преподобният Торн.
	— Когато станах на петнайсет години — заразказва Джон — започнах много да се тревожа за бъдещето си; колебаех се между медицината и свещеничеството, но избрах първото, защото не бях убеден в сърцето си, че разбирам Бога. Не се чувствах особено набожен младеж, макар татко да ме водеше за вярващ в църковните регистри. После един ден, когато се връщах към къщи от училище, видях как изведнъж се вдигна вихрушка от прах, която растеше и растеше, и ясно чух един глас да ме пита: „Готов ли си да ми служиш с живота си?“, а аз отвърнах: „Да“. Разтреперих се, както никога не съм треперил през живота си, а прашният облак кръжа около мен известно време, без да влиза в носа ми. От този миг познах Бога.
	Петимата строги пастори кимнаха с одобрение, защото внезапни откровения от този тип бяха станали обичайни в Нова Англия след Голямото пробуждане от 1740 година, а и никой не би могъл да предположи как другият ще приеме вярата; преподобният Торн вдигна леденото си лице и попита:
	— Ако в началото сте били объркан, господин Уипъл, и сте се колебаели медицината или свещеническото поприще да предпочетете, ако не сте били сигурен, че познавате Бога, защо — след като Бог се е обърнал направо към вас — не сте променили решението си и не сте отишли в богословския факултет?
	— Това дълго време ме измъчваше — призна си Уипъл. — Но медицината ми харесваше и реших, че така ще мога да служа на Бога двояко.
	— Отговорът ви е честен, господин Уипъл. Върнете се към учението си и ще получите писмо от нас до една седмица.
	Когато Джон Уипъл си тръгваше след разговора, настроението му бе така приповдигнато, че той нито погледна към съквартиранта си, нито му каза нещо. Всъщност в досегашния му живот това бе най-възвишеният миг. Бе се почувствал най-близо до Бога. Бе се посветил изцяло на Божията работа и бе сигурен, че няма сила на земята, която би могла да го откъсне от този оброк. И без да говори, подсказа на съквартиранта си, че е приет.
	Преживяванията на Абнър Хейл с комисията бяха съвсем различни. Когато той се появи със зле стоящия му костюм, със слепнала руса коса, с червени петна по бледото си лице и прекалено приведени мършави рамене, един от по-либералните пастори си помисли: „О, Боже, защо избираш такива жалки хора да вършат работата ти?“.
	— Приели ли сте вярата? — нетърпеливо попита преподобният Торн.
	— Да — кимна Абнър, но обяснението му после се проточи и прозвуча прекалено надуто. Загуби много време, за да опише къде точно се е намирала нивата и какво е разположението й спрямо навеса за доене на кравите. Но нямаше никакво съмнение, че той лично е познал Бога.
	— Защо искате да се отдадете на мисионерска работа? — зададе втория си въпрос преподобният Торн.
	— Защото от мига, когато приех вярата, твърдо реших да служа на Бога — пак се забърза Абнър. Беше прекалено припрян, за да е убедителен, и на останалите членове на комисията беше ясно, че младежът прави лошо впечатление на Торн, а Торн беше председател, защото бе работил в Африка и знаеше точно пред какви трудности се изправят мисионерите. След една среща с желаещи да станат мисионери в колежа „Уилямс“ той бе споделил с членовете на комисията: „Трябва да се пазим от ония неуравновесени младежи, които са така убедени в своята лична връзка с Бога, че изобщо не могат да приемат подчинената си роля в мисионерската общност. Ако успеем да очистим още сега тези бурени, ще спестим на мисиите много пари и недоразумения“. Той в момента явно се канеше да се заеме с поредния бурен, защото прекъсна набожната тирада на Абнър и напомни:
	— Попитах ви защо желаете да станете именно мисионер. Вие така и не ми отговорихте.
	— Винаги съм искал да служа на Бога — повтори Абнър — но не знаех, че съм призван за мисионерска работа до нощта на 14 август 1818 година.
	— Какво стана тогава? — Преподобният Торн отново изглеждаше нервен.
	— Вие говорихте за Африка в черквата на конгрегационалистите в Марлборо, Масачузетс. Мисля, че истинското ми пробуждане започна от онази нощ.
	Елифалет Торн наведе глава и дръпна дългия си нос. Чудеше се как да продължи.
	— Какво по-специално ви направи впечатление в беседата на преподобния Торн? — запита язвително по-либералният пастор.
	— На това ми е лесно да отговоря, сър, защото оттогава думите му живеят в сърцето ми като идеал. По повод на мисията в Африка той каза: „Ние бяхме като единно Христово семейство и всеки даваше нещо от себе си, всеки се бе посветил на общата кауза за спасяване на душите“. От тази нощ аз започнах да се подготвям да стана член на такова Христово семейство. Научих се да режа право с трион и да строя, подготвях се за деня, когато ще се озова в място, където няма къщи. Обучих се също да шия, да готвя, да водя сметки. От беседата на преподобния Торн досега никога не съм мислил за себе си само като за колежанин или за учен семинарист. Непрестанно се подготвях сериозно да стана скромен член на семейство, изпратено някъде далече да служи на Христос.
	Думите на младежа изведнъж прозвучаха така трогателно, а и самият той бе тъй обладан от духа на следовник на Христос, че дори либералният пастор, който преди това бе определил Абнър като жалък — какъвто той, разбира се, беше — видя, че не е лишен от възможности.
	— Един от членовете на факултета — същият пастор тактично пропусна името на президента Дей — ни каза, че имате прекалено голямо самомнение за собствената си святост.
	— Така е — направо призна Абнър. — Знам, че трябва да се боря с това, но никой от братята и сестрите ми не е набожен. Повечето от младежите тук, в Йейл, също не са. И подобни сравнения ме доведоха до известна гордост. Казвах си: „Бог е избрал мене, а не тези, останалите“. Срамувам се, че дори преподавателите ми са забелязали този мой недостатък. Но ако сега отново ги попитате, сър, навярно ще се съгласят, че бях такъв преди. Повтарял съм си безброй пъти „Ненавистен е всеки, чието сърце е гордо“ и наистина мисля, че съм го преодолял.
	Промените, настъпили в характера на младия семинарист на 14 август 1818 година, направиха силно впечатление на преподобния Торн, защото тази дата бе свързана за него с ярки спомени. Той добре си спомняше беседата и бе разказал за нея на другарите си в Бостън: „Прекарах вечерта с една група в Марлборо и бях разстроен от самодоволното безразличие на тези заможни фермери, дошли от богатите си ферми. На тях им стана толкова ясно мисионерското усърдие, колкото ако бях говорил на добитъка им“. И все пак сред тая равнодушна публика е имало и един бледолик младеж, за когото беседата не е била излишна и го е довела днес пред тази комисия. „Съвпадението е прекалено голямо“, помисли си преподобният Торн и изведнъж видя Абнър не само като русоляв младеж с нездрав цвят на лицето, който явно имаше склонност да се идентифицира с Бога, а и като пратен от небето отговор на най-важния въпрос за семейство Торн в момента. Председателят на комисията се наведе и попита:
	— Господин Хейл, женен ли сте?
	— О, не, сър! — Резкият отговор на младежа би могъл да се приеме и за отвращение. — Никога дори не съм търсил компанията на…
	— А знаете ли, че Съветът няма да изпрати неженен пастор в чужбина?
	— Не, сър. Нали ви казах, че съм се научил да шия и да готвя…
	Преподобният Торн продължи с въпросите си:
	— Но може би познавате някоя посветена девойка, която е приела вярата и е готова да тръгне…
	— Не, сър. Не познавам никакви жени.
	Преподобният Торн като че ли въздъхна с облекчение и даде да се разбере, че няма повече въпроси, но след като друг от комисията съобщи на Абнър да изчака една седмица за решението, председателят направи малка поправка:
	— Може да ни се наложи да помислим по-дълго по вашия случай, господин Хейл. Не губете търпение.
	Когато младежът се върна в стаята си, позамаян от сложността на въпросите, той се обърка още повече, защото Уипъл му описа колко леко е минал неговият разговор.
	— Зададоха ми няколко въпроса за вярата ми — обобщи съквартирантът му — а после ми казаха да се оженя веднага след като получа писмото другата седмица.
	— За коя ще се ожениш? — попита Абнър.
	— За братовчедка си, разбира се.
	— Но ти никога не си ми говорил за нея!
	— Сега ще ти разкажа. А ти за коя?
	— Комисията се отнесе с мен съвсем иначе — призна си Абнър. — Просто нямам представа какво бяха намислили.
	Почука се, Уипъл отвори и рамката на вратата се изпълни от високата фигура на преподобния Торн, чиято играеща адамова ябълка издаваше сдържано вълнение.
	— Ще ни извините ли, господин Уипъл?
	— Моля ви, седнете, сър — смотолеви Абнър.
	— Ще ви отнема само минутка. — След това изпитият мисионер добави с прямотата, с която бе известен: — Искам да уточня някои неща за доклада си. Значи, ако Съветът ви одобри за Хаваите, вие не познавате девойка, която би…
	Абнър бе ужасен от мисълта, че внимателно подготвеният план за живота му трябва да бъде задушен в зародиш единствено защото не познава никакви момичета, затова го прекъсна:
	— Преподобни Торн, ако само това е необходимо… Преподобни, сигурен съм, че бих могъл да помоля баща си… Той има много вярна преценка за хората, сър, и ако ми посочи някое момиче…
	— Господин Хейл, моля ви. Не съм казал, че ще ви се забрани да заминете. Дори не съм потвърдил, че ще ви пратят. Просто ви попитах дали познавате подходяща жена, за която бихте се оженили… е, доста набързо. И вие казахте не. Така ли е?
	— Но, преподобни Торн, ако ми дадете само две седмици — Абнър едва не се разплака — знам, че татко…
	— Вашата набожност ми направи много силно впечатление, господин Хейл — смени темата по-възрастният човек.
	— Тогава значи има възможност?
	— Всъщност исках да поговоря с вас, Абнър — започна високият строг мъж по най-милия за него начин — за… за дъщерята на сестра ми в Уолпол… — Той замълча притеснен, като се надяваше, че Абнър ще се досети сам и няма да е нужно да продължава. Но честният Абнър с пригладената върху слепоочията коса не можеше да си представи защо внушаващият страх мисионер трябва сега да говори за сестра си или за дъщеря й. Погледна с обезоръжаваща невинност към преподобния Торн и го изчака да се доизкаже.
	Адамовата ябълка на високия човек потрепна; той изтри чело.
	— Значи, щом не познавате нито една млада жена… — отново започна.
	— Сигурен съм, че татко ще ми намери — прекъсна го Абнър.
	— А ако Съветът ви одобри… — упорито продължаваше Елифалет Торн.
	— Моля се да стане така! — извика Абнър.
	— Чудех се дали бихте се съгласили аз да говоря с племенницата си от ваше име. — Едрият мисионер с мъка преглътна и се вторачи в бледия младеж.
	Абнър зяпна, после изтърси:
	— Значи вие бихте ми помогнали да си намеря съпруга? Собствената ви племенница? — Той се протегна и разтърсва ръката на преподобния Торн почти цяла минута. — Това е повече, отколкото бих могъл да мечтая — радостно извика. — Наистина, преподобни Торн…
	Изпитият мисионер отдръпна ръката си и прекъсна прочувственото словоизлияние:
	— Тя се казва Джеруша. Джеруша Бромли. Една година по-възрастна е от вас и е много набожна девойка.
	Споменаването на конкретно име, добавянето към това име на материално същество с определена възраст дойде твърде много на Абнър и той захлипа, но бързо се овладя.
	— Преподобни Торн, днес ми се случиха прекалено много неща. Може ли да се помолим? — И в малката стая на Йейлския колеж опитният мисионер и чувствителният младеж застанаха с вдигнати към небето глави, докато Абнър нашепваше:
	— Мили и милостиви Боже, не съм в състояние да разбера всичко, което се случи днес. Разговарях с мисионерите ти и те казаха, че може би ще се присъединя към тях. Един от твоите служители сам ми предложи да говори с девойка от собственото си семейство от мое име. Обични и всесилни Боже, ако всичко това е станало с твоя помощ, ще бъда твой слуга до края на дните си, ще отнеса словото ти до далечните острови. — Той покорно наведе глава, а преподобният Торн добави и своето дрезгаво „Амин“.
	— Ще ни трябват около две седмици — каза на тръгване.
	Тактът бе нещо, с което Абнър Хейл никога не би могъл да се похвали.
	— Джон Уипъл твърди, че ще научи резултата до една седмица — напомни той на председателя на комисията.
	— Вашият случай е по-различен — отвърна Торн.
	— Защо? — настоя да разбере Абнър.
	На преподобния Торн му се искаше да изтърси истината: „Защото си противен, недохранен, бледолик малък формалист, от тези, дето могат да съсипят всяка мисия, към която бъдат зачислени. В моята комисия няма и един човек, който да смята, че си подходящ да бъдеш изпратен през океана, но въпросът е, че имам племенница, която трябва да се омъжи в най-скоро време. И може би, ако поговоря с нея, преди да те види, ще съумея да я принудя да се омъжи за теб. Ето защо, младежо, са ми нужни две седмици“. Вместо това благодарение на самоконтрола, придобит в Африка, съобразителният мисионер запази самообладание и даде обяснение, което според него беше доста умно:
	— Вижте, господин Хейл, доктор Уипъл ще замине за Аухихи като мисионерски лекар. Ако одобрим вас и ако си намерите невяста, вие ще заминете като ръкоположен пастор. Ето защо вашият случай трябва да се разгледа по-задълбочено.
	Отговорът звучеше така разумно, че Абнър веднага го прие. А когато Джон Уипъл получи вестта за положителния резултат и веднага изпрати две писма — едното до Съвета в Бостън с потвърждението си, а другото до братовчедка си в Хартфорд с предложение за женитба, Абнър спокойно се усмихна на своя развълнуван съквартирант, като си повтаряше успокоителния довод: „Всеки може да е мисионерски лекар. Но за да станеш редовно ръкоположен пастор, е нужно да бъдеш проучен внимателно“. Ала когато му дойдеше наум тази суетна мисъл, той си спомняше за библейската противоотрова и си повтаряше и нея: „Ненавистен Богу е всеки, чието сърце е гордо“, а след това търсеше опора в силните слова на Йов: „Открий всеки горделивец и го накажи. Погледни горделивеца и го накарай да склони глава“. По този начин двете лица на Абнър се бореха едно с друго.

	* * *

	Преподобният Торн, веднага след като приключи с разговорите в Йейлския колеж, се върна в Бостън и оттам взе дилижанса за Марлборо, Масачузетс, за да проучи характера на Абнър Хейл и перспективите му. Още преди дилижансът да влезе в Марлборо, той почувства как старото му неприятно усещане за селото се връща. Самодоволните бели плевни сред самодоволния пролетен пейзаж говореха за поколения от пестеливи и предпазливи хора, горди с имота си и глухи за Божието слово. Предишните му впечатления се подсилиха, когато видя и жителите — самодоволни също като плевните си.
	Училищният директор се замисли.
	— Абнър Хейл! А, да! Децата на Хейл са толкова много, че човек трудно ги различава едно от друго. Абнър — с рядка руса коса, не беше добър по физкултура и беше още по-зле по математика, но се справяше добре с разказвателните предмети, което е свидетелство за буден ум. Аскетичен младеж, който никога не си гризеше ноктите. Имаше добри зъби.
	— Набожен ли беше? — настояваше Торн.
	— Дори прекалено — кимна директорът. После, усещайки, че посетителят може да изтълкува това като упрек срещу набожността, добави бързо: — Искам да кажа, че беше склонен към фанатизъм, което за мен е погрешно, защото нали Библията ни учи: „Мъртвите мухи в мазилото на аптекаря му придават лоша миризма също като глупостта на мъдрия и почтен човек“. — Вдигна ръце и се усмихна подкупващо.
	— Ще стане ли добър мисионер от него? — малко раздразнено попита Торн, понеже цитатът от Библията не му беше съвсем ясен.
	— О, да! — извика директорът. — Да се втурне в неизвестното. Да приобщи езичниците към словото на Бога. Да, мисля, че Абнър Хейл… Но дали говоря за същото момче? Беше най-голямото дете на Гидиън Хейл. Лош цвят на лицето… наистина, некрасиво дете. Да, той е. О, да! От него ще стане чудесен мисионер. Обича отдалечените места, където да бъде сам.
	Местният пастор се оказа не по-добър от директора и преподобният Торн, обучен в суровите африкански условия, бързо се досети откъде Абнър е добил навика да хлипа. Треперливият старец изхриптя:
	— Малкият Абнър Хейл! Спомням си годината, когато той откри Бога. Случило се е в ливадата на баща му и там се заковал на мястото си.
	— Ще стане ли добър мисионер от него? — прекъсна го Торн.
	— Мисионер! — раздразни се старецът. — Защо трябва да напуска Марлборо? Защо да не се върне тук и да заеме мястото ми, на което ще бъде полезен? Някой трябва да изпрати мисионери в Марлборо. Атеизъм, деизъм, унитаризъм, квакеризъм. Скоро няма да остане и един свестен последовател на Джон Калвин в цяла Нова Англия. Ако ви трябва моето мнение, млади човече, а по зачервеното ви лице мога да преценя, че не е така, вие не би трябвало да съблазнявате нашите младежи с пътешествия в Цейлон и Бразилия или в други подобни места. Нека си стоят тук и тук да вършат мисионерската си работа. Ала аз не съм отговорил на въпроса ви. Абнър Хейл би станал чудесен мисионер. Внимателен е, но и упорит, когато има право. Работи здравата, в любовта му към природата има нещо поетично. Набожен е и уважава родителите си. Прекалено добър е, за да бъде изпратен в Цейлон.
	По прашния път към фермата на Хейл преподобният Торн беше почти взел решение да се откаже от сложния си план първо да убеди Съвета, че е нужно да вземат Абнър, а после да съгласи племенницата си Джеруша да направи същото. Всичко, което досега бе чул за момчето, потвърди подозренията на комисията, че Абнър е труден и своенравен младеж и ще създаде трудности, където и да отиде; но когато изпитият мисионер влезе в дома на Абнър Хейл, мнението му бързо се промени.
	От пътя до уединената новоанглийска къща с прилепена до нея плевня водеше тясна алея, оградена с кленови дървета. Сградите не бяха боядисвани последните сто и петдесет години и сега се изправяха сивкаво-кафяви под новоанглийското слънце, което, вместо да осветява някогашната красива вътрешна затревена площ, само подчертаваше мрачния вид на постройките. Преподобният Торн си спомни, че и той бе израснал в подобна къща; в такива християнски домове се възпитаваше истинската набожност. Абнър изведнъж му стана много по-ясен просто като видя неприветливите очертания на дома му.
	Сухият и непреклонен Гидиън Хейл допълваше картината. Като преметна кльощавия си ляв крак почти изцяло около десния, така че глезените му се срещнаха, той се опита да предразположи госта си.
	— Ако вземете Абнър за Аухихи, преподобни Торн, работата няма да потръгне съвсем леко. Той не е обикновено момче. И с него човек не може да се разбере особено лесно. Беше доста разумен, преди да приеме вярата. Оттогава започна да мисли, че не аз, а той е в състояние да тълкува волята на Бога. Но има изключително силен характер. Ако видите бележките му в местното училище, ще откриете, че успехът му там беше доста лош. Но вероятно са ви известни постиженията му в Йейлския колеж. Само отлични оценки. Наистина много неща не го интересуват, преподобни Торн, ала стане ли дума за правдата, той е непоклатим като скала. Всичките ми деца са такива.
	На вечеря Елифалет Торн видя гранита, от който бе изсечен Абнър. Деветте деца на Хейлови, без мръсотия по лицата си и облечени във възможно най-евтиното домашно платно, влязоха послушно в колона и седнаха на масата, която се отличаваше с безупречна чистота и много малко храна.
	— Да се помолим — призова жилавият Гидиън с ястребови очи и всички глави се сведоха. Едно по едно деветте деца изрецитираха подходящи пасажи от Библията, след което госпожа Хейл, почти безжизнена купчина кокали, измърмори „Бог да благослови този дом“, последвано от петминутна молитва, изречена от съпруга й. Накрая Хейл попита:
	— Ще се съгласи ли сега и нашият гостенин да ни благослови с една молитва?
	Сцената толкова напомняше собственото му детство, че преподобният Торн се впусна в десетминутна благословия, в която възкреси набожните извисявания на младостта си, прекарана в християнско семейство.
	След жалката вечеря Гидиън Хейл отведе цялото домочадие в предната стая, където изключително острият мирис на мухъл свидетелстваше, че тук никога не се е палил огън, и предложи да преминат към тържествените вечерни молитви. Започнаха жена му и дъщерите с пламенна версия на „Всички да славят силата на Христовото име“, след което Гидиън и момчетата изпяха химн, доста популярен навремето — „О, нека вървим по-близо до Бога“. Когато стигнаха до трогателния куплет за идолите, преподобният Торн се присъедини със силния си глас, защото текстът би могъл да се определи почти като основен мотив на живота му:
P>
	Дори да имам идол скъп,
	какъвто и да е,
	от трона ще го снема аз,
	за да почитам теб.
P$
	Последваха молитвите на Гидиън и най-голямото му момче, после поканиха и посетителя да каже няколко думи. Преподобният Торн говори дълго и разпалено за влиянието, което християнският дом може да окаже върху младия мъж или — като си спомни сестрите си, израснали като силни жени — върху младата жена.
	— От такива домове — говореше той — Бог избира хората, които да пренесат делото му на земята. — Усети, че със словото си се е превърнал в опекун на Абнър Хейл, защото разбираше, че макар младежът да бе неприятен сега, в бъдеще щеше да стане мощно и солидно оръдие на Божията воля.
	След като молитвите свършиха и децата бяха отпратени, преподобният помоли Гидиън за лист, на който да напише доклада си за Съвета.
	— Дълго ли ще е писмото? — заинтересува се Гидиън.
	— Съвсем кратко — отвърна Елифалет. — Имам само да им съобщя една приятна новина.
	Гидиън благоразумно откъсна само половината от листа за писмо и я подаде на посетителя си.
	— Тук не хабим нищо — обясни той.
	Високият мисионер започна писмото си: „Братя, посетих дома на Абнър Хейл и установих, че той произхожда от семейство, изцяло посветено на Бога…“, но погледна и към тясната полица за книги. Видя със задоволство, че те много приличат на книгите, които имаха и в неговия дом — старо томче на Евклид, „Книга за мъчениците“ на Фокс, помагало за правопис от Ноа Уебстър, протрито издание на Джон Бъниан, поставено до семейната Библия.
	— С удоволствие забелязвам — прекъсна писмото си преподобният Торн — че това християнско семейство не се е поддало на увлечение по лекомислената поезия и романите, които напоследък са така популярни.
	— Семейството ни се стреми към спасението си — мрачно отвърна Гидиън, а мисионерът се зае да довърши писмото, което щеше да изпрати Абнър Хейл в Аухихи.
	Елифалет Торн, придружен от господин и госпожа Хейл, излезе навън в хладната пролетна вечер и тръгна към огрения от лунната светлина път.
	— Ако валеше — подхвърли Гидиън — или ако нямаше луна, щях да оседлая коне… — Вместо това посочи пътя към Марлборо със силната си десница.
	— Не е далече — увери той госта си.
	Преподобният Торн пожела „лека нощ“ на съпрузите и се отправи към слабите светлини на Марлборо, но след малко спря, обърна се и огледа още веднъж мрачния и неприветлив дом, в който бе израснало протежето му. Дърветата бяха засадени в редици, нивите добре обработени, а кравите угоени. От останалата част на фермата лъхаше единствено крайна бедност, нямаше съвсем нищо, свързано със стремежа към красота. Съзнателно постигнатият аскетичен вид бе определено отблъскващ, но явното му послание към минувача беше: „Този дом е посветен на Бога“. Като още едно доказателство за това по-малко от два часа след потеглянето на преподобния Торн най-голямата сестра на Абнър Хейл се втурна разплакана в стаята на майка си, застана разтреперана на лунната светлина и изхлипа:
	— Мамо! Мамо! Не можах да заспя и си мислех само за бедните африканци, за които ни разказа преподобният Торн. Разтреперих се и чух как Бог се обърна право към мен.
	— Облада ли те чувството, че си извършила съкрушителен грях? — попита майка й, като намяташе дългото палто, което използваше вместо халат.
	— Да! И за първи път осъзнах, че съм безнадеждно и изцяло прокълната, че за мен няма спасение.
	— И си почувствала желание да се посветиш изцяло на Бога, нали?
	— Сякаш някаква огромна ръка ме разтърсваше — така силно, че едва се съвзех.
	— Гидиън! — в екстаз извика майката на момичето. — Естър е открила посвещението си в чувството за грях!
	Новината бе най-приятната, на каквато Гидиън Хейл можеше да се надява, и той на висок глас запита:
	— А изпитала ли е Божията милост?
	— Изпитала я е! — викаше госпожа Хейл. — О, благословена земя на Израил, още един грешник те откри!
	Тримата Хейл коленичиха на лунната светлина и с плам благодариха на своя мрачен и строг закрилник, че е разкрил пред още един член на семейството безпощадното бреме на греха, което човек неизменно носи; близостта на вечните огньове, предопределени завинаги и безнадеждно за деветдесет и девет от всеки сто човешки същества; нерадостният и горчив път на избавлението…


	След три дни преподобният Торн наближи едно от най-изисканите селища, строени в Америка — село Уолпол край река Кънектикът в Югозападен Ню Хампшир, чиито облицовани с бели дъски къщи с фронтони бяха в три редици. Това село радваше сърцето, защото блестящата му черковна камбанария се виждаше отдалече, а заобикалящата го хълмиста земя бе много плодородна. Тъкмо в Уолпол бе дошла най-голямата сестра на преподобния Торн, след като се бе наложила и омъжила за младия харвардски адвокат Чарлс Бромли, чието семейство бе живяло в Уолпол вече няколко поколения.
	Преподобният Торн никога не бе одобрявал нито семейство Бромли, нито селото им, защото и двете свидетелстваха повече за охолен живот, отколкото за набожност. Рядко му се случваше да дойде в Уолпол, без да изпита чувството, че някой ден Бог трябва да накаже това тънещо в разкош място. То се превръщаше в убеждение, щом приближеше дома на семейство Бромли — красива, обширна, бяла триетажна къща с много фронтони. Този път бе поразен, когато чу, че сестра му свири английска танцова музика на семейния орган. Мелодията изведнъж спря и една весела четиридесетгодишна жена с кръгли бузи се втурна към вратата и извика:
	— Това е Елифалет!
	Той избягна целувката и се огледа неспокойно. С радост видя, че племенницата му Джеруша я няма вкъщи.
	— Не, тук е — уточни Абигейл. — Седи умислена на горния етаж. Никак не е добре, но ако питаш мен, тя сама си е виновна. Не иска да го забрави, а когато дойде моментът да се вземе решение, в Бостън пристига писмо от Кантон или Калифорния и тя отново оклюмва.
	— Не ти ли е идвало наум да не й даваш писмата?
	— Чарлс никога не би го разрешил. За него стаята, заемана от определен индивид, е крепост за обитателя. Външните фактори, дори да са покварени, имат неотменното право да поддържат контакт с тази крепост.
	Преподобният Торн се канеше да запита защо ли все пак Бог не е отнел живота на Чарлс Бромли, но след като се бе чудил за същото през последните двадесет и две години и Бог упорито бе отказвал да вземе мерки, остави вече изтъркания въпрос неизказан. Дразнеше се обаче, че Бог не престава да благославя всяко занятие, с което се захващаше Бромли.
	— Не — тръсна глава той, когато сестра му го попита дали ще остане у тях. — Ще се настаня в странноприемницата.
	— Тогава защо си бил целия този път?
	— Защото открих възможност дъщеря ти да бъде спасена.
	— Джеруша?
	— Да. Три пъти съм я чувал да казва, че иска да отдаде живота си на Исус, да работи където и да я изпрати той… като мисионерка.
	— Елифалет! — прекъсна го сестра му. — Това бяха думи на младо момиче, разочаровано от любовта. Тогава той не й се беше обаждал цяла година.
	— Тъкмо в миговете на разочарование изказваме истинските си мисли — настояваше Торн.
	— Но Джеруша тук има всичко, което й е нужно.
	— На нея й е нужен Бог в живота, а него го няма тук.
	— Моля ти се, Елифалет! Не смей…
	— Разисквала ли си някога с нея нещата, които е говорила с мен? — не се отказваше преподобният Торн. — Имала ли си смелостта?
	— Знаем само, че когато получи писмо от него, тя е на седмото небе от щастие и е готова да се омъжи веднага щом корабът му пристигне в Ню Бедфорд. Минат ли обаче шест-седем месеца без вест, се кълне, че ще стане мисионерка и ще служи в Африка… като вуйчо си.
	— Нека поприказвам с нея сега — предложи Елифалет.
	— Не! В момента е в депресия и ще се съгласи с всичко.
	— Навярно и със спасението на безсмъртната си душа, така ли?
	— Елифалет! Не говори така. Знаеш, че Чарлс и аз се опитваме да живеем като добри християни…
	— Никой не може да бъде добър християнин в Уолпол, Ню Хампшир. — По лицето му се четеше отвращение. — Единственото, което виждам тук, е суета. Погледни и тази стая! Орган, на който не се свирят химни. Романи. Книги от похотливи поети. Парите, които би трябвало да се дадат за мисиите, отиват за показна украса. Абигейл, един младеж от Масачузетс, отдаден на Бога, наскоро ще бъде изпратен като мисионер в Аухихи. Помоли ме да поговоря с теб за ръката на Джеруша.
	Госпожа Бромли се облегна на тапицирания си стол, после се съвзе и повика слугата:
	— Иди веднага да извикаш господин Бромли — нареди тя.
	— Не съм дошъл тук да говоря с мъжа ти — възнегодува Елифалет.
	— Мъжът ми, а не Бог е бащата на Джеруша.
	— Това е светотатство!
	— Не, любов!
	Брат и сестра седяха в неприязнено мълчание и изчакаха да дойде Чарлс Бромли — закръглен, весел, благополучен и преял.
	— Семейна кавга, а? — грубовато запита той.
	— Брат ми Елифалет…
	— Знам го, скъпа. Наричай го просто Фет. — Засмя се и добави: — От опит съм се уверил, че ако в такива случаи успееш да накараш страните да се държат естествено, е най-добре. Щом представяш някого като „брат ми Елифалет“, така би могъл да се озовеш и в съда. Какво ще кажеш, Фет?
	— Един прекрасен младеж от Богословския факултет на Йейлския колеж тия дни заминава за Аухихи…
	— Къде е Аухихи?
	— Близо до Азия.
	— Там китайци ли живеят?
	— Не, аухихяни.
	— Нищо не ми говори.
	— Направи му много силно впечатление онова, което му разказах за племенницата си Джеруша.
	— От къде на къде стана дума за нея? — подозрително запита Бромли.
	— Това е унизително — възмути се Абигейл. — Елифалет е тръгнал насам-натам да предлага дъщеря ни. И да я жени.
	— Защо, много мило от негова страна! — избухна Бромли. — Бог ми е свидетел, че аз не съм имал никакъв успех, като съм я предлагал. Една седмица е влюбена в моряк, когото не е виждала цели три години! Аби, дали този моряк я е целунал поне веднъж?
	— Чарлс!
	— А следващата седмица е влюбена в Бога и търси наказанието си на някой далечен остров. Откровено казано, Фет, ако можеш да й намериш добър съпруг, ще съм ти много благодарен. Тогава ще насоча усилията си към двете й сестри.
	— Младежът, за когото говоря, се казва Абнър Хейл — делово съобщи Торн. — Ето препоръките на професорите му. Посетих дома му…
	— О, Елифалет! — възрази сестра му.
	— Под претекста, че се интересувам дали е израснал в християнска среда.
	— И добър християнски дом ли откри? — заинтересува се Бромли.
	— Във всяко отношение — отвърна Елифалет.
	Чарлс Бромли закрачи из красиво обзаведената си стая, после каза изведнъж:
	— Щом ти твърдиш това, Фет, тогава със сигурност трябва да е бил нещо ужасно. Мога в този миг да си представя как изглежда младият Абнър Хейл. Кльощав, с лоша кожа, със съсипани от прекалено четене очи, много набожен за пред хората, с мръсни нокти на ръцете, поне с шест години забавено развитие по отношение на светските обноски. И все пак, интересно, като наблюдавам как върви животът тук, в Уолпол, много от тези момчета в последна сметка се оказват най-добрите съпрузи.
	Въпреки че не би го признал, преподобният Торн винаги се бе възхищавал от острия ум на зет си, така че сега отбеляза нещо, което изобщо не бе имал намерение да казва:
	— Чарлс и Абигейл, този младеж е съчетал всичко, което Чарлс току-що изреди. Но той е също човек с призвание, изключително наясно със себе си, а положителните му качества ще се множат и занапред. В момента не бих го искал за зет, но след десет години ще е най-добрият съпруг за всяка жена.
	— Поне висок ли е колкото Джеруша? — попита Абигейл.
	— Не съвсем, а е и една година по-малък.
	Госпожа Бромли се разплака, но съпругът й грубо й шътна.
	— И да знаеш само каква е цялата история, Фет! Морякът, в когото Джеруша е влюбена… На някаква смешна забава тук, в Уолпол… Мисля, че е братовчед на Лоуел… Винаги съм смятал, че оная вечер най-много в него се влюби майка й. Тези високи мъже с властен поглед! — Той поглади закръгленото си коремче и започна да убеждава жена си да не плаче.
	— Въпросът в края на краищата е ясен. — Елифалет бе решил да говори без заобикалки. — Вие имате дъщеря и аз имам племенница. Всички ние я обичаме много. Тя е на двайсет и две години и с всеки изминал ден става все по-объркана. Трябва да й намерим съпруг. Трябва да й помогнем да си избере начин на живот. Аз предлагам и двете неща.
	— А аз оценявам предложението ти — сърдечно благодари Чарлс. — Бог ми е свидетел, че се чудех какво да направя.
	— Все още ли държиш да разговаряш с нея, Елифалет? — попита Абигейл, разколебана от реакцията на мъжа си.
	— Не, Абигейл — намеси се съпругът й. — Това е твой проблем, не на Фет.
	— Как не! — изсумтя госпожа Бромли. — Но какво мога аз да й кажа за младежа?
	Елифалет, който бе предвидил това, й подаде сбито досие на Абнър Хейл с кратко описание на външността на младия пастор, извлечение от оценките на изпитите, есе, написано от него самия за порядките в женевската църква, бележки по родословното дърво на семейство Гидиън Хейл от Марлборо, потомци на Елиша Хейл от английския град Бъкс. На отделно листче бе отбелязано, че поверителни писма може да се изпращат на Джон Уипъл, президента на колежа Дей, няколко християнски семейства в Марлборо, Масачузетс, и на Естър, сестрата на Абнър, в семейната ферма. Абигейл Бромли погледна първо физическото описание: „Добър и чист цвят на кожата, донякъде блед; хубави зъби“.
	Би могла да понесе лоши новини, но тези окуражителни оценки й дойдоха в повече и тя изхлипа:
	— Ние дори не знаем къде е Аухихи. — После реши да обвини мъжа си в недостатъчна родителска любов. — Ти искаш ли да изпратиш дъщеря си…
	— Скъпа моя — твърдо започна Чарлс — единственото нещо, което не искам да направя, е да оставя детето си в плен на пристъпите на депресия и религиозните мании в стаичката на горния етаж. Ако в Аухихи може да открие любов и заможен живот, това е хиляда пъти по-добро от онова, с което се занимава в Уолпол, Ню Хампшир. А сега иди и поговори с нея. Според мен този месец тя се е залюляла в ритъма на религиозното махало, така че навярно ще подскочи от радост при възможността да се омъжи за пастор и да замине за Аухихи.
	И така, в резултат от настойчивите пътувания на преподобния Торн до Марлборо и Уолпол младият Абнър Хейл, който притеснено броеше юнските дни в Йейл, накрая получи писмо от Бостън: „Драги господин Хейл, благодарение на внимателното проучване, извършено от преподобния Елифалет Торн, Американският съвет на пълномощниците по задграничните мисии (АСПЗМ) има честта да Ви съобщи, че по Божията воля сте избран за мисионерска работа в Хаваите. Вие и съпругата Ви ще потеглите от Бостън на първи септември с брига «Тетис». Капитан му е Джандърс“. Приложен бе и списък с около двеста предмета, които отпътуващите мисионери би трябвало да вземат със себе си:
C>
	3 бръснача
	1 чадър за слънце
	1 касичка
	1 компас
	3 ножици
	1 мех за вода
	21 кърпи
	4 чаши
	3 кани
	1 леген
	3 нощни гърнета
	1 ръжен
	1 качулка
	1 фенер
	1 пиростия…
C$
	Имаше и много по-кратко писмо, в което пишеше: „Осведомявам Ви, че би било добре да се представите в края на юли в дома на Чарлс и Абигейл Бромли в Уолпол, Ню Хампшир, и да се срещнете там с дъщеря им Джеруша, двадесет и две годишна християнка. Предполагам, че бихте искали да си купите това-онова, за да изглеждате по-добре за тази важна среща, затова прилагам и три долара, които не е нужно да ми връщате“. Писмото бе подписано: „Елифалет Торн от Африканската мисия“.

	* * *

	През онези години в началото на деветнадесети век за Хаваите тръгваха много млади пастори, които — погълнати от учението — нямаха време да се запознаят с млади жени, готови да сключат брак, и изведнъж се сблъскваха с наложителната необходимост да се оженят за няколко седмици, тъй като Американският съвет на пълномощниците по задграничните мисии решително отказваше да изпрати неженени мъже на островите и съветваше всички, желаещи да работят там в името на Бога, да разпитат приятелите си и да намерят подходяща жена. Не бе имало случай на провал. Някои млади пастори, разбира се, бяха отхвърляни от първите избраници на приятелите им, но рано или късно всички си намираха съпруги „не защото тези момчета са красиви, а защото в Нова Англия има толкова много стари моми. Най-добрите ни младежи са с корабите в морето“. Водеха се спорове дали решението на АСПЗМ е продиктувано от опасения, че неженените мъже могат да допуснат множество грешки, или предпазната мярка се дължеше на някакви специални сведения за живота на Хаваите. Второто изглеждаше по-вероятно, защото китоловците, които се завръщаха в Ню Бедфорд или Нантъкет — ако си направеха труда да се отбият вкъщи — донасяха истории за благосклонни моми, безкрайни запаси от кокосови орехи и тръстикови къщички сред красиви долини. По всички пристанища се носеше тъжният напев:
P>
	Как искам в Аухихи да се върна,
	където сладко шепне океана,
	и пак момичетата нежни да прегърна,
	че те не знаят в любовта забрана!
P$
	От такива песни Съветът бе извадил заключение, че би било разумно да се изисква дори от достигналите Божията благодат младежи да вземат със себе си собствените си, приели вярата, жени. Още по-важно обаче бе убеждението, че жените са носители на цивилизацията, видимите вестители на християнския живот. Затова АСПЗМ настояваше за съпругите — не само да задържат младите мисионери в правия път, а и защото самата набожна млада съпруга е най-убедителен мисионер. И така, тези младежи бродеха из Нова Англия, запознаваха се със скромни и набожни момичета в петък, предлагаха им брак в събота и се женеха, след като изчакваха триседмичния църковен срок, а после веднага заминаваха за Хаваите.
	Но никое от тия любовни приключения не бе по-странно от онова на Абнър Хейл. Когато напусна Йейл в началото на юли, ръкоположен за пастор на конгрегационалистката черква, беше висок метър и шестдесет и два сантиметра, тежеше шестдесет и два килограма, беше необичайно блед, ходеше приведен, а рядката му руса коса бе сресана на път в средата, пригладена с вода и намазана с помада. Носеше черен фрак като повечето пастори, на врата си имаше къса и широка памучна вратовръзка, новият му двадесет и пет сантиметров касторен цилиндър се стесняваше десетина сантиметра над главата, а после се разширяваше до значителни размери най-горе. В оскъдния си багаж бе сложил малка четка, с която му бяха казали да приглажда шапката си. Цилиндърът бе най-екстравагантната част от облеклото му, защото Абнър намираше, че той — повече от всичко останало — ще показва, че е пастор. Не обръщаше толкова внимание на черните си кожени обувки с ластична закопчалка.
	Дилижансът накрая го стовари в Марлборо и той слезе внимателно, нагласи високата си шапка, вдигна багажа си и се отправи пеша към къщи. За негово разочарование никой в Марлборо не си направи труда да го поздрави за пасторското звание, защото никой не го разпозна с този цилиндър. Достигна дома по оградената с дървета алея, без да е говорил с някого, и застана сред горещината и праха загледан, както му се струваше, за последен път в мрачната и недружелюбна къща, родно място на поколения Хейлови. Сградата означаваше за него толкова много любов, че той наведе глава и се разплака. По-малките деца го завариха в тази поза и доведоха цялото семейство да го приветства с „добре дошъл“.
	Едва се бяха събрали в скромно обзаведената предна стая, когато Гидиън Хейл, греещ от радост, че синът му току-що е ръкоположен, предложи:
	— Абнър, ще прочетеш ли първата си молитва в тази къща?
	Абнър избра Левит 25:10 — „… и всеки да се върне във владението си, и всеки да се върне между племето си“ — и изнесе въз основа на този текст кратка проповед. Семейството засия от гордост и задоволство, а когато службата привърши, срамежливата висока Естър отведе брат си настрани и му прошепна:
	— Случи ми се най-прекрасното нещо, Абнър.
	— Татко ми каза, Естър. От сърце се радвам, че си изпитала Божията милост.
	— Би било суетно от моя страна да говоря за това — изчерви се момичето. — Имах предвид нещо друго.
	— Какво?
	— Получих писмо.
	— Откъде?
	— От Уолпол, Ню Хампшир.
	Сега дойде ред на Абнър да се изчерви и макар че не искаше да проявява прекалено любопитство, все пак трябваше да попита със запъване:
	— От… — Но не намери сили да произнесе името, което още не бе изговарял пред никого. Струваше му се така невероятно дори да е чувал за Джеруша Бромли, да не говорим за намерението му да й направи предложение, че не искаше да осквернява името й, като го изрече.
	Естър Хейл пое дланите на брат си в своите и го увери:
	— Това е една от най-сладките, най-внимателни и нежни млади християнки в цяла Нова Англия. Нарича ме сестра, настоява да се моля за нея и да й дам указания.
	— Би ли ми показала писмото? — попита Абнър.
	— О, не, не! — енергично се възпротиви Естър. — Писмото е поверително и е лично до мен. Джеруша казва… Колко сладко е името й, Абнър! То идва от Иеруша, майката на Йоатам от Книга на царете. Пише ми, че всичко става толкова бързо, че й е нужно да се довери на надежден приятел. Би се учудил на нещата, за които ме пита.
	— За какво?
	— За теб.
	— А ти какво й отговори?
	— Написах й осемнайсет страници и макар това да е тайно писмо между сестра ми и мен…
	— Сестра ти?
	— Да, Абнър, писмото й ме убеди, че смята да се омъжи за теб. — Естър се усмихна на смутения си брат и добави: — И макар че писмата ни са тайни, преписах една от осемнайсетте страници.
	— Защо?
	— Защото там изброявам всичките ти недостатъци, както една млада жена би ги преценила, и като израз на сестринската си любов, Абнър, бих искала да ти дам тази важна страница.
	— И аз бих желал да я видя — тихо се съгласи Абнър и занесе добре подредената страница, изписана с красив почерк, в стаята си. Там прочете: „Мила ми Джеруша, която се надявам един ден да имам правото да наричам своя сестра, досега ти писах само за добродетелите на брат си. Те са много и аз не съм ги преувеличила, защото, както можеш да се досетиш, хармоничният живот в голямо и сплотено семейство дава добра възможност и на ограничения ум да проникне в най-тайните кътчета на съзнанието и темперамента на другия. И така, с надеждата, че скоро ще дойде денят, когато ще станем истински сестри, и понеже искам да ме оцениш като напълно искрена според християнския принцип, както повелява нашият Бог в Посланието на апостол Павел до Ефесианите, 4:25 — «Заради това, като отхвърлите лъжата, казвайте истината всеки на ближния си, понеже сме членове един другиму», сега трябва да ти съобщя и слабостите на своя набожен и мил брат. Първо, Джеруша, той не е научен на светски обноски, така че сигурно ще се разочароваш, ако търсиш тях на първо място у съпруга си. Би могъл, сигурна съм, да се научи на повече изисканост и може би с помощта на внимателните ти съвети някой ден ще се държи почти цивилизовано, но аз се съмнявам в това. Той е груб и непосредствен. Нетактичен и прям е и от наблюденията върху майка си, която цял живот е имала работа с такъв съпруг, знам, това понякога е много тежко. Мисля обаче, че жените ценят добрите обноски, но рядко ги намират. Второ, той проявява небрежност в отношенията си с жените. Живяла съм заедно с него деветнайсет години и винаги сме били много близки, споделяли сме и най-големите си тайни, ала никога не се е сетил да ми направи подарък. Получавала съм от него само полезни предмети като линии за чертане или списания. Убедена съм, той дори не подозира, че съществуват цветята, макар Бог да се е погрижил храмът му в Йерусалим да е построен от най-добър материал и благоуханно дърво. По това прилича много на баща ни. Трето, той не е красив, а навикът да се привежда му вреди още повече. Не се интересува от облеклото си, нито от себе си, макар че трябва да призная — мие зъбите си редовно. Всеки ден в Марлборо срещам по-красиви младежи от брат си и навярно някой ден ще се омъжа за един от тях, ала не се надявам ни най-малко той да има многото положителни качества, за които вече ти писах. Но знам, че на теб често ще ти се иска Абнър да стои малко по-изправен, бельото му да е малко по-бяло и да има малко по-внушително присъствие. Той никога няма да притежава тези добродетели, тъй че ако предварително се мъчиш да ги откриеш, ще бъдеш доста разочарована. И накрая, сестро Джеруша — осмелявам се да те нарека така в израз на най-пламенната си надежда, че ще приемеш брат ми — духът на радост, който прозирам в писмото ти, е много нужен на Абнър. Абнър много се нуждае. Трябва да те предупредя, че той е и сериозен, и суетен и че ако не беше предопределен за мисионерска работа, тези негови черти щяха да са ужасни, но сериозността и суетата му се подхранват от един и същи източник. Той има чувството, че Бог е говорил лично с него, и това е самата истина — Бог удостои и мен, а от писмото ти съдя, че е бил в пряк контакт и с теб — ала нито ти, нито аз сме обсебени от неговата суета. Самата аз открих в присъствието на Бога радост, която никога не съм познавала. Тя ме кара да съм по-мила със сестрите си, да разбирам по-добре и братлетата си. По-лесно ми е да храня пилетата и да бия маслото. Ако Абнър само можеше да преодолее суетата си в присъствието на Бога, би станал почти безупречен съпруг за теб, Джеруша. Но той и сега е добър човек и аз те моля да запазиш това писмо, защото след години ще разбереш, че непознатата ти сестра е говорила истината“.
	В Марлборо бе дошло и още едно писмо. Беше от преподобния Елифалет Торн и в него пишеше само: „Докато си при баща си, работи всеки ден на слънце със свалена шапка. Аз ще отслужа церемонията, ако Джеруша те приеме“.
	И така, Абнър работи две седмици на полето като в момчешките си години и след известно време загоря, а бледата кожа под вдлъбнатите му очи се изопна. Когато настъпи часът да се сбогува с голямото си и любещо семейство, беше станал по-красив от всякога, но не се бе освободил от мрачната си увереност, за което сестра му Естър се бе молила. Това отчасти се дължеше на предчувствието на младия пастор, че се радва за последен път на тези единадесет души, на познатата плевня, на нивите, сред които бе станало приобщаването му към вярата, на топлото и дружеско отношение на християнското си семейство. Ръкува се с майка си, защото никога не си бе падал по прегръдките, а после и с баща си, който замислено предложи:
	— Дали да не впрегна каруцата, след като вече тръгваш.
	Но с явно облекчение прие отговора на сина си:
	— Не, татко. Денят е приятен. Ще вървя пеша.
	— Бих искал да ти дам малко пари за из път, Абнър. — Баща му отново се колебаеше.
	— Няма нужда — отвърна Абнър. — Преподобният Торн беше любезен да ми изпрати три долара.
	— Така ми каза и Естър. — Гидиън Хейл протегна отрудената си ръка. — Господ да те пази, синко.
	— Дано не те напуска Божията благодат — пожела от своя страна Абнър.
	После се сбогува с Естър и за първи път осъзна, че е станала хубава девойка. Усети моментно съжаление и си помисли: „Трябваше да се сближа повече с Естър“. Но вече беше твърде късно и той стоеше все така смутен и объркан, когато тя го целуна, като с това даде пример и на останалите му сестри.
	— Довиждане — със задавен глас каза Абнър. — Ако не се срещнем отново тук, на земята, със сигурност ще се съберем отново пред Божиите нозе на небето. Защото ние сме наследници и на Бога, и на Исус Христос, а онова, което ще получим, е непокварено, неомърсено и безгранично и то няма да изчезне.
	Обърна се със сурово изражение и напусна мрачните си родители и мрачния им дом с небоядисани дъски и грозни прозорци. За последен път се спусна по алеята, излезе на прашния път към Марлборо, откъдето взе дилижанса за Ню Хампшир и тръгна към приключението, от което се ужасяваше.


	Абнър се настани в странноприемницата „Старата колония“ в Уолпол, изми се и извади от книжата си листа, който сестра му бе дала на тръгване. Там бяха подредени и номерирани множество препоръки, които започваха така: „След пристигането си се измий и изчеткай добре дрехите си. После изпрати по прислужника известие до госпожа Бромли със следното съдържание: «Мила госпожо Бромли, ще ми окажете ли честта да ме приемете днес следобед в три часа?». Сетне се подпиши и посочи името на странноприемницата, в случай че някой от семейството реши да дойде и да те вземе лично“.
	Абнър едва бе изпратил писмото, когато чу сърдечен мъжки глас да пита:
	— Да е отседнал при вас един младеж от Масачузетс?
	И преди Абнър да е успял да прочете указанията на сестра си за своето първо посещение, вратата се отвори енергично и един добре закръглен нюхампширски джентълмен го поздрави със смях.
	— Аз съм Чарлс Бромли. Ти сигурно си нервен като младо конче.
	— Така е — призна си Абнър.
	— Изглеждаш доста по-загорял и по-здрав, отколкото те описваха.
	— Преподобният Торн ме посъветва да поработя на полето.
	— И за мен ще е много полезно да направя същото. Дойдох обаче да ти кажа, че изобщо не сме съгласни да висиш в тази странноприемница чак до три часа. Тръгвай с мен през селската мера да те запозная със семейството.
	— А няма ли да изглеждам като натрапник? — поколеба се Абнър.
	— Синко! — засмя се адвокатът Бромли. — И ние сме нервни също като теб! — Бяха вече на вратата, когато нещо му хрумна и той попита съдържателя:
	— Колко струват стаите ви тук?
	— Шейсет цента на ден.
	— Запази сметката за мен. Тия млади пастори още не печелят достатъчно.
	После поведе Абнър из прекрасното в средата на лятото село Уолпол. Минаха покрай селската черква, блестяща и бяла в предреволюционното си великолепие, масивните къщи, гигантските брястове, красивата зелена мера с резбован подиум в средата, откъдето Чарлс Бромли често четеше патриотични речи, и излязоха пред адвокатското жилище, от което госпожа Бромли и двете й по-малки дъщери надничаха като шпиони.
	— Не е толкова лош, колкото разправяха — пошепна Чарити Бромли на сестра си.
	— Не е много висок — намръщи се Мърси. — Повече би подхождал за теб, Чарити, отколкото за Джеруша.
	— Дръжте се прилично, момичета — нареди им госпожа Бромли и всички седнаха кротко на високите столове. Чарлс Бромли отвори вратата с ритник, както обикновено правеше, и в стаята влезе младеж в черно и с висок цилиндър. Мина с твърда стъпка по килима и се поклони на госпожа Бромли:
	— За мен е щастие, че ме каните в дома си. — После погледна Чарити, деветнадесетгодишна хубавица с къдри до раменете, изчерви се силно и се поклони още по-дълбоко. — Особено ми е приятно да се запозная с вас, госпожице Бромли.
	— Тя не е Джеруша! — изкикоти се Мърси.
	Господин Бромли също се засмя.
	— Знаеш ги как се занасят момичетата, Абнър. И ти имаш сестри. Ще познаеш Джеруша, като влезе. Тя е хубавицата.
	Абнър се почувства обхванат от сковаващо смущение. С малко закъснение долови въпроса на госпожа Бромли:
	— Имаш ли сестра, връстничка на Мърси? Тя е на дванайсет години.
	— Имам дванайсетгодишен брат — смотолеви той.
	— Е, щом брат ти е на дванайсет — умно забеляза Мърси — не може да имаш и сестра на тази възраст.
	— Може пък да са близнаци — засмя се Чарити.
	— Нямаме близнаци — съвестно обясни Абнър.
	— Тогава няма дванайсетгодишна сестра! — победоносно заключи Мърси.
	— Госпожа Бромли искаше да каже, Абнър — намеси се господин Бромли — че ако имаш дванайсетгодишна сестра, би могъл да разбереш защо понякога ни се ще да удавим това малко дяволче.
	Тези думи поразиха Абнър. Никога не беше чувал родителите си да казват такова нещо дори на шега. Всъщност в първите няколко минути сред семейство Бромли бе станал свидетел на повече веселие, отколкото в собственото си семейство през изминалите двадесет и една години.
	— Мърси изглежда твърде добро дете, за да бъде удавена — измърмори той в желанието си да бъде любезен и после зяпна, тъй като по стълбите слезе Джеруша Бромли — двадесет и две годишна, стройна, тъмноока, тъмнокоса, със съвършени черти и заобиколено от леко потрепващи къдрици лице, по три от всяка страна. Беше изискано облечена с фина колосана рокля от розов муселин на бели клончета, с един ред големи перлени копчета, но не плоски, каквито се продават в по-евтините магазини, а прекрасно закръглени и с многоцветни отблясъци. Образуваха права линия от брошката на шията й през забележителния бюст и надолу, чак до подгъва на роклята, където ефектът се подсилваше от три бели воланчета. Абнър, след първия си поглед към нея, се задави. „Това не може да е сестрата, която са избрали за мен — помисли си. — Прекалено е красива.“
	Тя пресече стаята с твърда крачка, подаде ръка на Абнър и му каза с нисък мил глас:
	— Най-умното нещо, което съм правила през живота си, беше да пиша на Естър. Имам чувството, че вече се познаваме, преподобни Хейл.
	— Той се казва Абнър! — извика Мърси, но Джеруша не й обърна внимание.
	Прекараха дълъг, горещ, но очарователен следобед от един до шест часа. Абнър никога не се бе сблъсквал с такова остроумие и непринуден смях. Настроението му се помрачи единствено от огромното количество вода, която бе изпил след пристигането си в странноприемницата, потънал в прах. Някъде от четири часа нататък от всичко на света най-много му се щеше да отиде до тоалетната — никога не бе попадал в толкова затруднено положение и сега просто не знаеше как да постъпи. Накрая господин Бромли ги прекъсна направо:
	— Току-що ми хрумна, че вече пет часа говорим с младежа. Сигурен съм, че би искал да посети тоалетната отвън. — И поведе изчервения млад пастор към най-приятното облекчение, което някога бе изпитвал.
	Абнър забеляза на вечеря как цялото семейство наблюдава поведението му на масата, но не се смути и имаше чувството, че се държи доста добре. Това му достави удоволствие, защото — макар да му се струваше глупаво да се съди за човека по маниерите му — изведнъж почувства, че би искал приятното семейство Бромли да остане с най-добри впечатления от него.
	— Всички гледахме дали ще извадиш костилките от черешите от устата си с пръсти — закачи го Мърси.
	— Научихме се да избягваме това в колежа — обясни й Абнър. — Но вкъщи обикновено ги плюех. — Семейството се засмя щастливо и Абнър разбра, че се е пошегувал, без да е имал такова намерение.
	В осем часа господин Бромли попита Абнър дали иска да започне вечерната молитва и той го направи, като взе текста, избран от Естър за случая след грижливо проучване — Битие, 23:4: „… аз съм у вас пришелец и заселник; дайте ми между вас място за гроб, _което да си е мое_, та да погреба моята покойница отпред очите си“. На Чарлс Бромли този откъс му се стори прекалено тъжен за начинаещ проповедник на двадесет и една години, но призна пред себе си, че Абнър много умело говореше за смъртта като за възторжена възхвала на живота. Абнър от своя страна помисли, че начинът, по който госпожа Бромли свиреше химните на органа, а дъщерите й пееха, беше ненужно приповдигнат. Но въпреки тия различия молитвата премина успешно.
	Тогава господин Бромли предложи:
	— Хайде в леглата си, деца! Тези младежи тук сигурно имат да си говорят за куп неща. — И с широко разтворени ръце проводи семейството си нагоре.
	Когато излязоха, Джеруша сви ръце в скута си.
	— Преподобни Хейл, сестра ви ми писа толкова подробно за вас, че не чувствам нужда да ви питам каквото и да е, но може би сте озадачен от много неща.
	— Имам един въпрос, който е по-важен от всички останали, госпожице Бромли — отвърна той. — Непоколебима ли е вярата ви в Бога?
	— Да. Вярвам повече от майка си и баща си, повече от сестрите си. Не знам как е станало, но е така.
	— Радвам се да чуя, че не сте чужда на нашия учител и повелител — доволен въздъхна Абнър.
	— Нямате ли други въпроси? — попита Джеруша.
	Абнър изглеждаше изненадан и като че ли щеше да попита „Какво друго бих могъл да искам да знам?“, но каза само:
	— Имате ли желание тогава да го последвате сляпо за най-величавата работа в живота на човека, дори ако това ви отведе на трийсет хиляди километра от къщи?
	— О, несъмнено. Съвсем сигурна съм. Вече няколко години чувствам, че съм предопределена за това. А напоследък чувството ми стана по-силно.
	— А знаете ли, че Аухихи е езическа земя, в която витае злото?
	— Имах възможността една вечер да чуя лекцията на Кеоки в черквата. Той ни разказа за безпросветните привички на своя народ.
	— Но вие въпреки това желаете да отидете в Аухихи?
	Джеруша остана скована няколко минути, като се бореше с импулса да потисне естествената си реакция, ала не можа да го направи и накрая избухна:
	— Преподобни Хейл, вие не сте тук, за да ме наемате на работа в Аухихи! И не ме проверявате дали ще стана добър пастор! Очаква се да ме попитате бих ли се омъжила за вас!
	Абнър преглътна мъчително на стола си на около метър от нея. Избухването на Джеруша не го учуди, защото не се самозалъгваше, че разбира нещо от жени, а може би те трябваше да реагират тъкмо по този начин. Така че не изгуби самообладание. Вместо това започна, загледан в ръцете си:
	— Вие сте толкова прекрасна, госпожице Бромли. Вие сте много по-красива, отколкото изобщо бих могъл да очаквам, затова и сега не разбирам как бихте склонили да се омъжите за мен. Изумен съм, че бихте си губили времето с мен, и затова си го обяснявах с някакво властно влечение към Бога. Ето защо ми изглеждаше безопасно и разумно да подхвана тази тема.
	Джеруша стана от стола си, отиде до Абнър и коленичи на пода, за да може да го погледне право в очите.
	— Да не би да твърдите, че се боите да ми направите предложение, преподобни Хейл?
	— Да. Вие сте много по-красива, отколкото си мислех.
	— Значи сте се чудили: „Защо ли досега не се е омъжила“.
	— Да.
	— Преподобни Хейл, не се смущавайте. Цялото семейство и приятелите ми също недоумяват. Истината е, че преди три години, когато още не познавах Бога, се влюбих в един мъж от Ню Бедфорд, който бе дошъл да ни посети. У него имаше всичко, каквото у вас липсва, и в Уолпол бяха решили, че той е най-подходящият съпруг за мен. Но той замина и по време на отсъствието му…
	— Използвахте Бог за негов заместник?
	— Мнозина смятат така.
	— А сега искате да използвате като заместник и мен?
	— Струва ми се, че мама и сестрите ми си мислят същото — тихо отвърна Джеруша. Чувствата бяха отминали, без Абнър дори да е докоснал ръката й; тя се изправи сдържано и се върна на стола си.
	— И все пак сестра ми Естър смята, че в писмото си сте били искрена — разсъждаваше на глас Абнър.
	— И след като е сметнала така — сухо отбеляза Джеруша — направи всичко възможно да ме убеди да се омъжа за вас. Ако сега Естър беше тук…
	Двамата странни любовници седяха далече един от друг като неоткрити континенти, с океани от несигурност помежду им, но в края на този изключителен ден Джеруша се увери, че Абнър Хейл наистина вярва и че дълбоко в сърцето си искрено се бои да вземе за съпруга жена, която не е изцяло обвързана с Бога; а Абнър пък прозря, че не е важно дали Джеруша Бромли е изпитала Божията милост, или не — от значение беше само желанието й да остане стара мома завинаги, освен ако бракът не й донесе единствената истинска страст в живота.
	С тези взаимни открития първата им среща приключи, а на входната врата Абнър тихо попита:
	— Ще ми позволите ли на тръгване да стисна ръката ви нежно… като израз на дълбокото ми уважение към вас?
	Когато за първи път докосна плътта на Джеруша Бромли, уолполска стара мома, което бе най-смелата проява в целия му млад живот, от пръстите й в неговите нахлу такава сила, че той за миг онемя, а после смутен закрачи през заспалата мера към странноприемницата.


	Преди осем часа на следващата сутрин във всички уолполски кухни — поне на хората, които посещаваха местната черква — вече бяха в течение на любовния роман Хейл-Бромли, защото разузнаването от страна на малката Мърси бе действало успешно и сега тя ходеше от къща в къща и разказваше, останала без дъх: „Е, всъщност не я целуна, тъй като би било нередно при първото му посещение, но все пак взе ръката й в своята — също като в английските романи“.
	В осем и половина Мърси и сестра й Чарити минаха през странноприемницата и съобщиха на вероятния си бъдещ зет, че му предстои да бъде отвлечен на семеен пикник, и той попита, без много да му мисли:
	— Ще дойде ли и… госпожица Бромли?
	А Мърси отвърна:
	— Джеруша? Естествено. Как иначе ще се сгоди?
	Но този път Абнър предвиди, че му предстои още един ден, прекаран далеч от тоалетната, и отказа да хапне каквото и да е на закуска, дори да изпие млякото си, та когато кошниците за пикника бяха отворени на един нюхампширски хълм, той беше умрял от глад и яде с изумителен апетит. След това отиде заедно с Джеруша на разходка покрай потока и я попита:
	— Как можете да се решите да напуснете това прекрасно място?
	А тя отговори загадъчно:
	— Не всички последователи на Исус са били селяни.
	Той се спря до ствола на едно дърво и сподели:
	— Снощи не можах да заспя, госпожице Бромли. Мислех си, че съм подхванал доста зле разговора ни. Излиза обаче, че не е било толкова зле, защото в резултат от него ви опознах и оцених качествата ви. Всеки глупак би могъл да види, че сте прекрасна, така че няма смисъл да се говори за това, но при други обстоятелства снощи щяхме да си кажем много неща и да не стигнем до онова, което открихме.
	— А ние открихме — продължи Джеруша, хванала една клонка — че и двамата сме трудни хора, но че и двамата почитаме Бога.
	Застанал на не по-малко от два метра от нея, той попита:
	— А имате ли желание да отидете в Аухихи… при тези условия?
	— Бих отишла, преподобни Хейл.
	Той преглътна, поглади ствола на дървото и продължи:
	— И това значи ли, че сме сгодени?
	— Не значи — отсече тя, като държеше своя клон и се поклащаше предизвикателно.
	— Защо няма да се омъжите за мен? — попита той напълно объркан.
	— Защото не сте ми направили предложение — тръсна глава тя.
	— Но нали казах…
	— Казахте „Имате ли желание да отидете в Аухихи“ и аз се съгласих. Но това съвсем не значи, че съм съгласна да заобиколя нос Хорн и да се отправя към Аухихи с мъж, който не ми е съпруг.
	— О, изобщо не съм мислил… — Абнър цял почервеня от смущение и се опита безуспешно да се извини по няколко различни начина. Накрая спря и погледна стройното момиче в копринена лятна рокля, което клатеше големия клон, сякаш танцуваше. След като тя престана със закачките си, той откри какво трябва да каже. Пусна дървото и коленичи до лъкатушещия поток:
	— Госпожице Бромли, ще се омъжите ли за мен?
	— Ще се омъжа — отвърна Джеруша и добави нервно. — Така се страхувах, преподобни Хейл, че ще кажете „Ще се омъжите ли за мен, за да дойдете в Аухихи“. Това би развалило всичко.
	Тя протегна ръце и му помогна да стане, като очакваше да я прегърне, но той само изтупа колене и с неподправена радост възкликна:
	— Трябва да съобщим на родителите ви.
	Тя се съгласи с огорчена усмивка и двамата се върнаха до мястото на пикника, където господин и госпожа Бромли бяха заспали дълбоко. Мърси и сестра й бяха будни и явно се досещаха какво е станало, защото Мърси попита:
	— Сгодени ли сте вече?
	— Да — кимна Джеруша.
	— А той целуна ли те?
	— Още не.
	— Абнър! Целуни я! — извикаха двете сестри и под горещото юлско слънце Абнър Хейл целуна за първи път Джеруша Бромли. Не беше кой знае колко умела целувка, а и публиката го затрудняваше, но след нея, за свое учудване, той сграбчи първо Чарити, сетне Мърси, целуна и двете и извика:
	— Вие сте най-милите сестри в целия свят! — После седна замаяно и призна:
	— Никога през живота си не съм целувал момиче, а ето че сега целунах три!
	Мърси с писък събуди родителите си.
	— Направиха го!
	Последваха сърдечни поздравления, след което Чарити извади лист с множество подчертани дати:
	— Бихме могли да изпратим поканите в неделя, това е пети, и в понеделник, на двайсети, можете да се ожените.
	Мърси извика:
	— Ще превърнем кантората на татко в шивашко ателие и там ще ушием от плата, който сме купили, рокли и наметала…
	— Купили сте плат? — учуди се Абнър.
	— Да — призна Чарити. — Преди три седмици Джеруша реши да се омъжи за теб, след като прочете писмото от Естър. А на нас каза: „Ще почакаме да ни посети просто да не би случайно сестра му да е подла малка лъжкиня“. Но всички бяхме уверени, че не е така. Както и да е, татко трябва да е получил поне петнайсет писма за теб, така че си знаехме.
	— Значи всички сте се запознали с тия писма? — Абнър явно беше смутен.
	— Разбира се! — извика Мърси. — И най-много ми хареса мястото, където пишеше, че си се научил да шиеш, да готвиш и да поддържаш домакинството… в случай че станеш мисионер. Казах на Джеруша да се омъжи непременно за теб, защото никога няма да й се налага да работи вкъщи.
	Но вечерта, когато двете по-малки сестри изпращаха новия си зет до странноприемницата, за да се измие преди вечеря, Мърси посочи една голяма бяла къща.
	— Ето там беше отседнал морякът. Беше много красив мъж, ала може да ми се е сторил по-висок, отколкото е бил всъщност, защото тогава бях само на девет години.
	— И какво стана? — предпазливо попита Абнър, тъй като забеляза как Чарити стиска ръката на сестра си.
	— Ох! Чарити се опитва да ме накара да млъкна, Абнър, но аз си мислех, че все някой трябва да ти каже. Той беше много по-красив от тебе, само че не толкова добър.
	— Джеруша и без това не би се омъжила за него — добави Чарити.
	— Защо не? — попита Абнър.
	— За моряци се омъжват определен тип момичета.
	— Какъв тип?
	— Ами като тези от Салем или от Ню Бедфорд. Жени, които са склонни да чакат съпрузите си с години. Джеруша не е от тях, Абнър. Тя има голяма нужда от внимание. Бъди мил с нея.
	— Ще бъда — обеща той и когато в деня на венчавката преподобният Торн пристигна с дилижанса от Бостън, за да извърши церемонията, откри младия си приятел и пастор от Йейл в състояние на лека хипноза.
	— Не мога да повярвам, че ще се оженя за този ангел — на един дъх издума Абнър, зажаднял да поговори с някого след седмиците, прекарани в шиене, събирания и срещи с приятели. — Сестрите й са просто невероятни. Миналата седмица осемнайсет жени приготвяха в дома на семейство Бромли дрехи за мен. Никога не съм виждал…
	Показа на високия мисионер шестте сандъка с дрехи, ушити за него от уолполските жени, книгите, подарени за мисията в Аухихи, глинените съдове.
	— Срещнах истинска душевна щедрост в град, който дори не знаех, че съществува — призна Абнър.
	— Сестра ми Абигейл е жена, която винаги лесно е печелила приятели — съгласи се Елифалет Торн. — Толкова се радвам, че ти и Джеруша се открихте един друг в името на Бога. Извини ме сега, но ще отида до къщата, за да довърша приготовленията с Чарлс.
	Ала на вратата той се сблъска със съдържателя на странноприемницата, който му подаде нещо.
	— Ако сте тръгнали към семейство Бромли, може да вземете и това писмо, току-що пристигна с пощата.
	Мисионерът получи няколко листа, сгънати във формата на плик. Писмото бе тръгнало от Кантон, Китай, бе прекарало много месеци в морето, в Чарлстън, Южна Каролина, и Ню Бедфорд. Беше адресирано до госпожица Джеруша Бромли, Уолпол, Ню Хампшир, и бе надписано красиво от силна ръка. Преподобният Торн разгледа внимателно писмото и се замисли: „Каква възможност има съдържателят да спомене за това писмо, преди Джеруша да напусне Уолпол? Не особено голяма според мен. Но все пак съществува известна опасност, така че не бива да го изгарям. Това и бездруго би било грях. Ако сега обаче честно заявя «Елифалет Торн, ти ще предадеш писмото на племенницата си Джеруша Бромли» намеренията ми ще бъдат ясни. А после, ако го пъхна по-дълбоко във вътрешния си джоб, ето така, би било съвсем естествено да забравя за него. А след три месеца мога да го изпратя на сестра си и да се извиня. След като Джеруша вече бъде омъжена, Абигейл надали би поискала да тревожи дъщеря си с такова писмо. Абигейл не е глупава“. И така, той скри писмото и каза на глас, докато вървеше през мерата:
	— Трябва да предам това писмо на Джеруша веднага щом я видя.


	Този следобед Абнър Хейл, двадесет и една годишен, се ожени за Джеруша Бромли, двадесет и две годишна, която познаваше от две седмици и четири дни, а на следната сутрин младата двойка заедно с четиринадесет сандъка мисионерски вещи потегли за Бостън, към двумачтовия 230-тонен бриг „Тетис“, който отплаваше за Аухихи.
	Групата мисионери се събра за първи път на 30 август 1821 година в тухлената черква на бостънския кей. Когато Абнър и Джеруша влязоха, Джон Уипъл ги забеляза и ахна от учудване пред красотата на младата жена, която стоеше неуверено в светлобежовото си палто и синьото боне, подходяща рамка на танцуващите й кестеняви къдрици и блестящите очи.
	— Аманда! — пошепна на жена си той. — Погледни Абнър!
	— Това ли е Абнър? — попита дребничката хартфордска невяста. — Но ти каза…
	— Здрасти, Абнър! — тихо го повика Уипъл. Когато двойките се събраха, представи жена си.
	— Това е жена ми, Аманда.
	— А това е госпожа Хейл — отвърна Абнър, преди да се запознаят и с останалите девет мисионерски двойки.
	Всичките единадесет младежи, събрани в черквата, бяха под двадесет и осем години, а деветима и под двадесет и четири. Един бе женен от две години, а друг вече почти година. Останалите се бяха оженили горе-долу като Абнър и Джеруша. Приятели им бяха изпратили словесни портрети на познати неомъжени набожни девойки и сватбите бяха устроени набързо, обикновено при първата среща. Всичките девет двойки, с изключение единствено на Джон Уипъл и дребната му братовчедка Аманда, се бяха запознали едва четири дни, преди да се разпратят поканите за венчавките. Шест от останалите осем двойки не бяха свикнали достатъчно един с друг преди отплаването, за да си говорят на име. Сред тях бяха преподобният и госпожа Хейл.
	Малцина пътници се бяха отправяли на далечно пътешествие с по-ясни указания от препоръките, които им даде Американският съвет на пълномощниците по задграничните мисии в малката тухлена черква. Високият, богоподобен Елифалет Торн, като си спомни тежките години, прекарани в Африка, им каза направо:
	— Братя, предстои ви да се потопите в едно от най-трудните начинания на света — мисионерска работа в езическа земя. Настоятелно ви съветвам да се придържате към следните правила. Първо, цялата ви собственост трябва да е обща. Вие сте едно семейство и като семейство ще получавате редовно припасите си от Бостън. Те няма да бъдат предназначени за нито един отделен мъж или жена, а за цялото семейство. Ако тези от вас, които имат земеделски умения, решат да отглеждат плодове и да продават излишъците, с печалбата ще разполага цялото семейство. Ако шивачките сред вас започнат да шият дрехи и да ги продават на моряците в Аухихи, изкараното ще принадлежи на семейството. Вие сте Христово семейство и като семейство ще притежавате къщите, земите, училищата и черквите си.
	Второ, задължавате се да не се намесвате в управлението на островите. Трябва непрекъснато да си повтаряте указанието на нашия Бог, което откриваме у Матея: „И казва им: чий е този образ и надпис? Отговарят му: на кесаря. Тогава им казва: отдайте, прочее, кесаревото кесарю, а Божието Богу“. Особено категорично ви се забранява да участвате в управлението. Изпратени сте не да управлявате, а да приобщавате към вярата. Божествените ви задачи са две — да доведете езичника при Бога и да го цивилизовате. А как той ще устрои управлението си, си е негова грижа. Вашето задължение е да опознае Христос и азбуката. Помнете — преди да се научи да чете, той не може да опознае Библията и спасителното слово на Бога. За да ускорим работата ви в името на тази достойна цел, ние изпращаме с вас три пълни словослагателски комплекта. Вие трябва да наберете Светото писание на езика, който се използва в Аухихи, както и други текстове, съдържащи познания, които аухихяните биха могли да усвоят. Осигурете им писменост и те ще възвеличаят Бога.
	Трето, у повечето жители на Нова Англия има вродена склонност към търговията, а постиженията ви, които проучих, ми дават основание да подозирам, че много от вас биха се справили изключително добре и в бизнеса, но вашето призвание е да служите на Бога, и това е бизнесът, на който трябва да обърнете внимание. Заплата няма да получавате и от вас не се очаква да си я изкарвате по друг начин. Единствената ви задача е да служите на Бога и ако го правите с всички възможни средства, няма и да ви остане свободно време за търсене на начини за печалба.
	Накрая задачата ви е да издигнете езичника постепенно до вашето равнище. С течение на годините той трябва да започне да преподава в училищата, построени от вас, амвоните, които ще издигнете и от които ще проповядвате Божието слово, трябва да се заемат от него. Вие сте тръгнали за спасение на безсмъртните души и да ги запазите за Божията жътва.
	След като преподобният Торн им даде указания и за някои медицински норми, към които да се придържат, пред тях застана един по-възрастен, белокос пастор с голям стаж из много места в Америка и Цейлон.
	— Братя во Христе — започна той простичко, — мисията, която ви предстои, не е ограничена. Вашата цел е, ни повече, ни по-малко, напълно да възродите и да спасите едно общество. Ако децата умират, те трябва да бъдат спасени. Ако умовете са невежи, те трябва да бъдат просветени. Ако идолите процъфтяват, те трябва да се подменят със словото на Исус. И ако пътят е потънал в кал и е непроходим, вие трябва да го павирате и изправите. Ако сред вас има мъж или жена със стотина умения, ще намери в Аухихи простор за всички тях. Отдайте се на Христос, така че след години да кажат за вас: „Дойдоха при народ, тънещ в мрак, а го оставиха в светлина“.

	* * *

	В последния ден на август мисионерското семейство бе разведено из кораба, на който щеше да живее през шестте месеца на бавния преход до Хаваите. Преподобният Торн ги взе от тухлената черква, където четяха сутрешните си молитви, и ги отведе на дока при закотвен голям тримачтов кораб, от който разтоварваха варели с китово масло.
	— Наистина солиден кораб — забеляза Джеруша, която вървеше заедно с други жени. — Човек не би трябвало да страда прекалено от морска болест на него — с надежда добави тя.
	— Това не е корабът на мисията — поправи я преподобният Торн. — Вашият е по-напред.
	— О, не! — ахна една от жените, когато видя тумбестия и грозен бриг „Тетис“. Изглеждаше не по-голям от обикновен речен кораб.
	— С това ли ще пътуваме? — обърна се потресеният Абнър към Джон Уипъл.
	— На него пише „Тетис“ — кисело посочи Уипъл.
	Бригът бе почти най-малкият двумачтов кораб, който можеше благополучно да заобиколи нос Хорн в най-долния край на Южна Америка. Беше дълъг двадесет и четири метра, широк седем и половина и, натоварен, се подаваше само три метра и половина над водата. Джеруша, след като го разгледа по-внимателно от кея, сподели с Аманда Уипъл:
	— Изглежда, сякаш ще потъне, когато на него се качат двайсет и двама мисионери.
	— Свободно можете да разгледате „Тетис“ — прозвуча груб глас и те за първи път видяха капитан Ритайър Джандърс, недодялания четиридесетгодишен господар на кораба с кръгла жълтеникава брада, която ограждаше гладко избръснатото му лице от едното ухо, покрай линията на челюстта, под брадичката до другото ухо, като му придаваше вид на червендалесто момче, надникнало през плет.
	Преподобният Торн поведе семейството си на борда и представи официално всяка от двойките на капитан Джандърс.
	— Капитанът има задачата да се грижи и за вас по време на дългото и досадно пътуване — обясни Торн. — Но първото му задължение е да управлява кораба.
	— Благодаря, преподобни — изръмжа капитан Джандърс. — Понякога на хората не им е ясно, че бригът в морето не е като ферма в Масачузетс. — Поведе мисионерите към един капак на палубата, под който те видяха сандъците, книгите, варелите и останалия си багаж дълбоко във вътрешността на кораба. — Невъзможно, абсолютно и напълно невъзможно е да се докосва каквото и да е в този трюм, преди да стигнем до Хаваите. Така че имайте го предвид. Ще живеете с онова, което можете да поберете в каютите си.
	— Извинете, капитане — прекъсна го Уипъл. — Вие наричате островите Хаваи. А ние досега ги знаехме като Аухихи. Кое е правилното име?
	Капитан Джандърс се спря, изгледа Уипъл и изръмжа:
	— Харесват ми хората, които искат нещата да са им ясни. Името е Хаваи. Ха-ва-и. С ударение на втората сричка.
	— Били ли сте на Хаваите? — Уипъл внимателно произнесе вярното наименование.
	— Бързо усвояваш, млади човече — похвали го капитан Джандърс. — Разбира се, бил съм на Хаваите.
	— Как е там?
	След доста размисъл капитанът отвърна:
	— Няколко мисионери не биха били излишни. За каютите си ще минавате през входа откъм кърмата. — Той поведе двадесет и двамината по тъмно, стръмно и тясно стълбище, а всички съпруги си мислеха: „Когато корабът се люлее, въобще няма да мога да мина оттук“.
	Не бяха подготвени за това, което капитан Джандърс им показа сега. Беше неприветливо и мръсно пространство между палубите с дължина около шест метра — по-малко от височината на шестима възрастни мъже — и ширина четири и половина, като голяма част от площта се заемаше от груба маса във формата на полумесец, а през центъра й минаваше главната мачта на брига.
	— Това е площта за пасажерите — обясни капитан Джандърс. — В момента е малко мрачно, но когато попаднем на силна буря и загубим платната, ще извадим допълнителния комплект, поставен сега пред люковете, и ще стане малко по-светло.
	Мисионерите погледаха като онемели тясното пространство, а Джеруша си помисли: „Как могат двайсет и двама души да живеят и да се хранят тук шест месеца?“ Но истинската изненада дойде, когато капитан Джандърс изрита едно от платнищата, които разделяха масата от мястото за спане.
	— Това е една от каютите — съобщи Джандърс и мисионерите струпаха глави на входа, за да видят преградената кутийка за джуджета. Подът й бе с дължина точно сто седемдесет и осем сантиметра и ширина сто петдесет и пет. Нямаше прозорци и не беше ясно как би могла да се проветрява. Страната към платнището бе преградена от бакборда на кораба, към който една върху друга бяха прикрепени две койки с ширина седемдесет сантиметра. В една от страничните прегради имаше вградени още две подобни койки.
	— Това значи ли… — заекна Аманда Уипъл.
	— Какво да значи, госпожо? — попита капитан Джандърс.
	— Че в каютата се настаняват две двойки? — изчерви се Аманда.
	— Не, госпожо. Тук се побират четири двойки. По едно семейство на всяка койка.
	Абнър бе поразен, но Джеруша, която веднага схвана положението, се приближи към семейство Уипъл, за да ги уговори да им станат съседи по койка, ала откри, че дребната Аманда вече се обръщаше към капитана:
	— Семействата Хейл и Уипъл ще заемат тази каюта заедно с които и да е две двойки, избрани от вас.
	— Вие и вие — посочи наслуки капитанът и попадна на семействата Хюлет и Куигли.
	Останалите минаха нататък, за да получат своите койки, а първите четири двойки с опрени един до друг лакти започнаха да решават неща, които щяха да определят живота им в следващите шест месеца.
	— Нямам нищо против горната койка — любезно се обади Джеруша. — А вие, преподобни Хейл?
	— И аз — съгласи се Абнър.
	Имануел Куигли, дребен и сговорчив човек, веднага добави:
	— И ние с Джепта ще вземем горна.
	Практичната Аманда предложи:
	— Нека на първо число всеки месец онези, които са били горе, да се преместват долу. А което е по-важно, койките до тази стена изглеждат малко по-дълги. Джон, легни на едната.
	И когато Уипъл се опита да се изтегне, откри, че Аманда е имала право — койките покрай обшивката на кораба бяха с двадесет и три сантиметра по-дълги от останалите, които бяха прекалено къси.
	— А онези, които в началото ще спят на най-късите койки — продължи Аманда — ще заемат по-дългите след месец и тъй ще се редуваме. Съгласни ли сте?
	Така осемте мисионери сключиха първото си споразумение, но дълго след като то щеше да бъде забравено, предложението на Абнър още щеше да се помни. Той огледа седемте разтревожени лица в тясното помещение и каза:
	— Жилищната ни площ не е обширна и ще се сблъскаме с много неудобства, особено след като сред нас има и четири жени, но да не забравяме, че ние сме наистина Христово семейство. И нека винаги използваме истинските си семейни имена. Аз съм брат Хейл, а това е жена ми, сестра Хейл.
	— Но аз съм сестра Аманда — поправи го веселата млада жена от Хартфорд — и това е мъжът ми, брат Джон.
	— Все пак току-що сме се запознали — възрази спокойно Абнър — и според мен най-добре ще е да използваме по-официалните обръщения.
	Семействата Хюлет и Куигли се съгласиха, така че Аманда учтиво отстъпи.
	— Как ви се струва? — попита капитан Джандърс, показал глава през отвора в платнището.
	— Тясно е — отвърна Аманда.
	— Нека те посъветвам нещо, младежо — обърна се Джандърс към Уипъл. — Нареди всичко каквото можеш наоколо. Не се тревожи, че няма да има място да се изправиш. Трупай нещата до височината на койката, защото ще пътуваме шест месеца и ще ми бъдеш много благодарен, ако разполагаш с по-голяма част от вещите си.
	— Ще страдаме ли от морска болест? — с кисела физиономия запита Джеруша.
	— Госпожо, два часа след като напуснем Бостън, ще се озовем в открито море. А после ще навлезем в Гълфстрийм, който е много бурен. Най-силно ще е вълнението, когато наближим африканското крайбрежие. Накрая ще изпитаме брига около нос Хорн, а там морето е най-бурното в света. Госпожо, колко килограма сте сега?
	— Около шейсет и осем — неспокойно отвърна Джеруша.
	— Госпожо, толкова повръщане ви чака в малката ви каюта, че ще имате късмет, ако са ви останали четирийсет, след като заобиколим нос Хорн. — Последва неловко мълчание и Абнър, който от известно време усещаше люлеенето на кораба, си помисли, че сигурно той ще бъде първият, ала капитанът го тупна по гърба и го увери: — Но след като отминем нос Хорн и навлезем в Тихия океан, морето ще стане като езеро през лятото, апетитът ви ще се върне и отново ще надебелеете.
	— След колко време ще стигнем Тихия океан? — попита Абнър със слаб глас.
	— След около сто и петнайсет дни — засмя се Джандърс. После добави: — Ще ви изпратя едно момче с отвертка. Прикрепете куфарите си към пода. Не искам да се подмятат насам-натам при вълнение.
	Когато момчето влезе в претъпканата каюта на мисионерите, те едновременно се изненадаха и развеселиха, защото бе толкова високо, че таванът го принуди да се наведе.
	— Това е Кеоки Канакоа! — извика Джон Уипъл.
	Всички го поздравиха сърдечно, а едрият хаваец обясни:
	— Американският съвет ме изпраща обратно, за да помогна за християнизацията на островите. А работя за капитан Джандърс само защото обичам корабите.
	Миниатюрната каюта накрая бе подредена — подът не се виждаше, нямаше къде да се седне, всичко бе заето от плътни слоеве багаж, а четирите койки бяха толкова близо една до друга, че ходилата на всяка мисионерска двойка се намираха само на половин метър от ходилата на съседната.


	Рано в съботната сутрин на 1 септември 1821 година мисионерското семейство се събра на кея. Изпитият набожен преподобен Елифалет Торн извърши службата, като надвикваше пристанищния шум:
	— Братя во Христе, заповядвам ви да не плачете в този радостен ден. Нека светът види как се отправяте с висок дух и с въодушевление към великата си и победоносна задача. Ние, които ви изпращаме на тази мисия в далечните земи, го правим с радост. И вие трябва да заминете със същия възторг, защото с вас е духът на Исус Христос.
	И той с ясен глас подхвана химна на онези, които тръгват на опасни пътувания към далечни острови:
P>
	Носете славата на Бога
	и мъдростта голяма
	до най-греховните и нищи
	потомци на Адама.

	И нека с Божието име
	да просветлите мрака.
	Уверени сме — Бог е с вас
	и там успех ви чака.
P$
	После преподобният Торн премина към последните си окуражителни слова:
	— Аз лично съм помогнал при подбора на всички в тази група и съм уверен, че работата ви само ще добави блясък към делото на Исуса Христа. Бурите няма да ви сломят, разочарованията няма да хвърлят сянка върху вярата ви в последното тържество на вашата кауза. С ваша помощ душите на милиони още неродени ще бъдат спасени от вечния адски огън. Не ми идва наум по-добър химн в чест на заминаването ви от онзи, с който аз тръгнах за своята мисия преди години:
P>
	Иди в тропическия остров,
	сред океан безкраен.
	Там небесата вечно се усмихват,
	а чернокожите отвек ридаят.
P$
	Ваша задача е да пресушите тези сълзи.
	И още един пастор изнесе дълга проповед, не съвсем във връзка със случая, и службата би могла да завърши в този строго религиозен тон, като всеки от двадесет и двамата мисионери се постарае да спази забраната на преподобния Торн — да не показва тъга. Тогава обаче по-възрастната съпруга на един от присъстващите пастори от Съвета, като гледаше хубавите млади невести, готови за тръгване, като знаеше, че някои от тях ще умрат при раждане на Хаваите, други просто ще угаснат, а трети ще загубят разсъдъка си поради съсипващата работа и недостатъчната храна, не можа да сдържи майчинските си чувства и с висок писклив глас подхвана един от най-дълбоко християнските черковни химни. Познатата стара мелодия скоро бе подета и от останалите. Дори преподобният Торн, който не можеше да предвиди какво ще стане, запя с всички сили:
P>
	Благословен съюз навек
	сплотява ни сърцата.
	Да служим вярно на Христа
	за нас е цел най-свята.
P$
	Всичко вървеше добре при първия куплет, а също и при втория, но щом певците стигнаха до текста на третия, започнаха един след друг да се запъват и накрая всички присъстващи жени плачеха:
P>
	Споделяме в най-труден час
	неволята човешка
	и плачем, щом едного от нас
	застигне участ тежка.
P$
	Преподобният Торн, чийто глас остана ясен и силен до края, си помисли тъжно: „Не би трябвало да се допускат жени на прощалните събирания“, защото плановете му за подходящо изпращане се проваляха от плача, обхващащ все повече хора. От повод за триумф тази сутрин се бе превърнала в сантиментална бъркотия; обикновената човешка любов се бе оказала по-силна от скритото в черни свещенически дрехи благоприличие.
	Въпреки това и противно на очакванията, сутринта завърши в духа на религиозна приповдигнатост, защото изведнъж отпред излезе Джеруша Хейл с бежовото палто и веселото си боне, застана пред преподобния Торн и с ясен глас каза високо:
	— Говоря ви не като на вуйчо си Елифалет, нито като на преподобния Торн от Африка, а като на служител на Американския съвет на пълномощниците по задграничните мисии. Ние ви поверяваме бъдещето. Единайсетте мъже тук не са взели пари със себе си, а само нещата, необходими за живота на див остров. И за мен не би било редно да вземам земни блага, така че предоставям на Съвета малкото наследство, което ми е завещано от любимата леля. То трябваше да се изхарчи на сватбата ми, но аз се омъжих за делото на Бога. — И тя подаде на преподобния Торн пакет, в който имаше повече от осемстотин долара.
	Безпарични, неосведомени, несвикнали с новите си другари, но силни в любовта си към Бога, мисионерите се качиха на борда на „Тетис“ и капитан Джандърс извика:
	— Разгънете платната!
	Малкият кораб с опънатите си девет нови платна бавно се понесе към открито море. Застанал на кърмата, Абнър Хейл изпита ясно предчувствие, че повече няма да види Америка, и промълви кратка молитва за всички, които живееха в неприветливата и скромна ферма в Марлборо, Масачузетс. Ако в този тържествен миг го бяха попитали на каква мисия се отправя, той би отговорил искрено: „Да занеса на хората на Хаваите благата, които имах във фермата“. Никога не би му хрумнало — и наистина не му дойде наум — че по-добре би било мисията да занесе на Хаваите благата на солидния бял дом срещу селската мера в Уолпол, Ню Хампшир, защото Абнър не бе в състояние да повярва, че лекият живот и светската музика, романите и недостигът от Божия милост в къщата на семейство Бромли можеха да се нарекат добрини. Всъщност чувстваше, че като взема Джеруша със себе си на „Тетис“, той донякъде я спасява от самата нея.
	Сега забеляза, че тя го дърпа за ръката.
	— Преподобни Хейл, мисля, че ми е лошо.
	Тогава той я отведе в каютата и я сложи на една от късите койки, където тя щеше да прекара повечето време през първите четири месеца. А Абнър, за всеобщо учудване, се оказа добър моряк и макар постоянно да изглеждаше като че ли ще повърне, това никога не се случи, а апетитът му беше чудесен.
	И затуй на него се падна да започва молитвите и да проповядва, да учи хавайски от Кеоки Канакоа и често да се грижи за осемнадесет или двадесет болни мисионери. Някои от тях проявяваха неблагодарност и едва ли не намразиха дребния млад човек, който делово сновеше между койките им, уверяваше ги, че скоро ще станат като него, ядеше свинско, бисквити, сос, каквото си поиска. Но накрая и против волята си трябваше да оценят твърдостта му, особено когато капитан Джандърс взе да го ругае.
	Джандърс започна с първия си помощник:
	— Мистър Колинс, вече няма да пускате този мухльо Хейл да влиза в помещението на моряците.
	— Защо, пречи ли на някого?
	— Кара ги да приемат християнската вяра.
	— Тези говеда?
	— Сега е подгонил Кридланд. Снощи видях момчето да плаче в един ъгъл, попитах го какво има и то ми обясни, че преподобният Хейл го убедил, че всички на този кораб ги чака смърт и вечен адски огън, ако не се разкаят и не влязат в църквата.
	— Може би има право — засмя се Колинс.
	— Но ние междувременно трябва да управляваме кораба.
	— Някой оплакал ли се е, сър?
	— Не, не е. Кридланд казва, че дори им е приятна загрижеността на малкия келеш. Така имали чувството, че някой се интересува от тях.
	— Ще му наредя да не се навърта около хората — обеща Колинс.
	Капитан Джандърс разбра съвсем точно кога съобщението бе предадено, защото след две минути преподобният Хейл, запенен от ярост, тропаше по голямата маса между палубите.
	— Капитан Джандърс, трябва ли да разбирам, че ми е заповядано да не ходя в помещението на моряците?
	— Не е било заповед, просто молба.
	— Тогава тази молба е била и от ваше име?
	— Така е.
	— И вие съзнателно заставате против усилията ми да спася душите на тези забравени хора, потънали в зло и мерзост?
	— Това са просто добри, обикновени моряци, преподобни Хейл. Не искам да ги тревожите.
	— Да ги тревожа! — Преподобният Хейл заудря още по-силно по масата, така че страдащите от морска болест мисионери трябваше да станат свидетели на спора, независимо дали искаха, или не. — Значи смятате обръщането на безсмъртната душа към Божията милост за тревога! Капитан Джандърс, на борда на този кораб има хора, които биха спечелили от такова разтревожване, и аз не говоря само за онези в отделението при носа.
	Все пак след този разговор Абнър вече не ходеше в претъпканото помещение на моряците, но ги причакваше, когато тръгнеха да си вършат работата. Затова капитан Джандърс отново потърси първия си помощник.
	— По дяволите, мистър Колинс, сега е започнал да се пречка на хората ми в момента, в който се мъчат да сменят платната. Предупредете го отново.
	Това доведе до нови протести от страна на мисионера, които капитан Джандърс търпеливо изслуша. Накрая Хейл извика:
	— Според мене вас не ви е грижа, капитан Джандърс, дали корабът ви е християнски, или не. Научих от моряците, че след буря им раздавате ром. Че изобщо не сте се постарали да ги откажете от пиенето. Вие явно се опитвате да ми попречите по всякакъв възможен начин.
	— Преподобни Хейл — отчаяно изстена капитанът — полагам всички усилия да стигнем с този кораб до Хаваите. А вашата цел, изглежда, е да го закарате в Израил!
	— Така е — съгласи се Хейл.
	— Но на двете места не можем да отидем едновременно.
	— Не и в очите на Бога, капитан Джандърс. Вие ми забранихте достъпа до помещението на моряците. Сега не ми разрешавате да говоря с хората по време на работа. Може би смятате да ми забраните да извършвам християнската служба в неделя?
	— Не, преподобни Хейл, целта ми е на този кораб да се зачита Бога. Когато на борда няма свещеници, аз сам провеждам службите. По-кратки. Радвам се, че вие го правите вместо мен. Наистина държа на църквата — и в морето, и на суша.
	По-късно, в разговор с първия си помощник, капитанът попита:
	— Как мислите, мистър Колинс, защо при всички тези интелигентни младежи на борда и с тия наистина привлекателни млади жени тъкмо Хейл е винаги достатъчно здрав и дори се храни с нас? Защо не се разболее, а на вечерята да дойде жена му?
	— Провидението понякога е зложелателно, капитан Джандърс — отвърна помощникът.
	Но докъде точно можеше да стигне тази зложелателност, той щеше да разбере едва на първата неделна служба, извършена от преподобния Хейл на кърмата. „Тетис“ така се клатеше, че друг мисионер не би и могъл да излезе горе, но Абнър Хейл се бе изправил с дебелата си Библия и надвикваше ветровете:
	— За проповедта си днес ще използвам Посланието на Иаков, глава 4, стих 8: „Приближете се към Бога, и Той ще се приближи към вас; очистете ръце, грешници, изправете сърца, двоедушни“. — И той се впусна в една от най-яростните си атаки срещу опасностите, надвиснали над моряшкия морал, каквато хората от екипажа бяха чували през живота си. Обясни, че изкушенията за морските труженици са особено големи, че водачите им имат склонност да се проявяват като безчувствени тирани, че работодателите им, в безопасност в луксозните си домове в Салем и Бостън, са твърдо решени да дадат път на покварата по корабите си и че във всяко пристанище ги дебнат злини, каквито останалите у дома си граждани само могат да сънуват. Абнър описа хората пред себе си като най-черната, най-зла и най-окаяна група негодници в християнския свят и на екипажа това много му се хареса. По време на цялата огнена проповед моряците кимаха одобрително. Дори капитан Джандърс и първият му помощник трябваше да признаят, че освен в случаите, когато Абнър изобличаваше моряците поименно, той бе близо до истината. Но резултатът от неделната служба беше съвсем противоположен на онова, което Абнър предвиждаше, защото през останалата част на деня младите моряци, към които Абнър най-вече бе насочил вниманието си — тъй като чувстваше, че Джандърс и Колинс не подлежат на спасяване — тръгнаха с още по-наперена стъпка, сякаш изведнъж бяха осъзнали, че са „най-злата група негодници в християнския свят“. От известно време и те имаха подобни подозрения и сега удоволствието, че им го казва експерт, беше огромно. Истинското послание на проповедта стигна само до Кридланд, чувствително и недохранено момче с непреодолимо чувство за вина. То спря Абнър малко преди той да се спусне в каютата и го попита:
	— Какво трябва да направя, за да бъда спасен?
	Този въпрос бе достатъчен — Абнър разбра, че проповедта му е имала успех.
	— Трябва да се молиш. Трябва да изучаваш Библията. Трябва и да се опитваш да спасиш душите на другарите си от моряшкото помещение — обясни Абнър. После подаде на младия Кридланд собствената си Библия. — Можеш да я задържиш тази вечер. Взел съм и осем моряшки библии. Ще ти дам една от тях на следващата неделна служба, но тя ще е само заем, който Бог ще ти отпусне. И чак когато някой от приятелите ти на носа дойде и ме помоли да му дам Библията, ще разбера, че си тръгнал по пътя на истинското спасение.
	На вечеря капитан Джандърс изръмжа:
	— Помощникът е видял голямата ви Библия в помещението на моряците, преподобни Хейл. Мисля, че се бяхме разбрали да не безпокоите повече хората ми там.
	— Спазвам изключително строго обещанието си, капитан Джандърс, но след като достъпът до този разсадник на греховността ми е забранен, бях сигурен, че няма да възразите, ако използвам пратеник, за да отнесе там светото слово на Бога. Ако искате да изхвърлите Библията от кораба си, направете го, капитане. Тогава името ви ще остане вечно в списъка на греховните моряци.
	— Моля ви, преподобни Хейл, не продължавайте с проповедите си и тук. Попитах ви само дали сте нарушили споразумението ни да не ходите в помещението на моряците.
	— О, изобщо не съм го нарушавал! — извика Абнър. — И няма да го сторя. Не се бойте. Но до следващата неделя, капитан Джандърс, там ще бъдат осем от моите библии.


	Бащинското отношение на Абнър към болните му другари бе направило впечатление и на капитан Джандърс, и на първия помощник Колинс въпреки споровете им с опърничавия мисионер. От рано сутринта той обикаляше койките с болни, събираше гърнетата, изхвърляше ги и донасяше прясна вода за измиване след повръщане. Преди закуска отново минаваше покрай всички мъже и жени, за да им почете от Библията. На мъжете, които искаха да се обръснат, занасяше гореща вода от корабната кухня, а жените, които желаеха чисто бельо, можеха да посочат на Абнър коя кутия да измъкне, за да го вземе. В часовете за ядене предлагаше на всеки от болните си приятели по малко от мазната храна, която имаше вероятност да се задържи в неспокойните им стомаси. Увещаваше капитана да му разреши да приготви овесена каша за жените. А всяка вечер, колкото и зле да бяха мисионерите, той ги измъкваше от койките и ги караше да присъстват на вечерното богослужение, водено от Абнър в малката претъпкана кабина. Забележеше ли, че някой мъж или жена с мъка се държи на крака, завършваше молитвата след половин минута с думите: „Бог видя, че си дошъл, Джошуа. Сега по-добре се върни в леглото си“. После, след като болните с благодарност се оттеглеха, той дълго спореше с останалите, четеше текстове от Евангелието, пееше химни. Особено обичаше химна, съдържащ куплет, който според него имаше пряко отношение към „Тетис“.
P>
	Той с огнена стена ще ви предпази,
	сърцата ви Той с обич ще дари,
	на вятъра зловещ мощта ще скърши
	и бурята ще усмири.
P$
	Но след като чу за осми път това приятно обещание, Джон Уипъл, който едва стоеше на крака, изстена със слаб глас:
	— Абнър, ти все пееш, че бурята ще утихне, а тя все повече се засилва.
	— Когато стигнем островите Зелени нос, времето със сигурност ще се оправи — опита се да успокои всички Абнър и макар че малкият кораб все така ужасно се гмуркаше във вълните на северния Атлантически океан, той стана още по-весел и по-услужлив.
	— От него може да излезе чудесен помощник на готвача — подхвърли една вечер капитан Джандърс на първия си помощник.
	— А помисляли ли сте на какво биха заприличали каютите без него? — възкликна Колинс. — Да се озовем с двайсет и един болни мисионери на ръцете ни?
	Затова не беше за учудване, че дълго преди бурята да утихне, Абнър Хейл бе признат от всички за неофициалния баща на мисионерското семейство. Имаше по-възрастни и по-мъдри мъже, но станеше ли дума за помощ или решение, всички се обръщаха към него. И така, когато той съобщи в навечерието на четвъртата неделя, че бурята е стихнала достатъчно, за да извършат службата горе, и че всички, които можеха, би трябвало да отидат, започнаха всеобщи усилия измъчените и вмирисани тела да се приведат в що-годе приличен вид.
	Вечерта преди неделята Абнър коленичи върху кутиите в каютата и обеща на четирите болни жени, че ще направи всичко необходимо и ще им помогне да се облекат, да се качат горе и да се помолят на Бога. Аманда Уипъл се съгласи, последваха я двете други и той извади дрехите им, но Джеруша, след като опита да се надигне, се стовари отново и прошепна:
	— Не мога дори ръката си да вдигна, преподобни Хейл.
	— Ще ви помогна, госпожо Хейл. Донесъл съм ви малко бульон от месото и ако го изпиете сега, сутринта ще бъдете по-силна.
	Джеруша изпи мазния бульон и с голяма мъка се сдържа да не го повърне в миризливата каюта.
	— Ужасно болна съм — настояваше тя.
	— Сутринта ще ви е по-добре — увери я Абнър и когато Джеруша заспа, се качи горе да погледа първите звезди, откакто бе започнало пътуването им. Стоеше все така до десния борд на брига, когато приближиха два тъмни силуета и той чу гласа на Кридланд:
	— Разговарях цяла седмица с Мейсън, сър, и той реши да ви поиска една Библия.
	Абнър се обърна и в мрака различи лицето на млад моряк.
	— Искаш ли да бъдеш спасен? — попита той.
	— Искам — отвърна момчето.
	— Какво те накара да вземеш това решение?
	— Уплашиха ме разказите на по-възрастните моряци за живота на брега — изстена момчето.
	— Ти си умен младеж, Мейсън — похвали го Абнър. — Бог се е обърнал към теб и ти си го послушал.
	— Не, сър, извинявам се. Кридланд се обърна към мен. Той ме накара да видя грешките в сегашния си живот.
	— Утре след службата, Мейсън, ще ти връча Библията. Тогава и Кридланд ще получи своята. Но това е само заем, който Бог ти дава. За да я задържиш, трябва да намериш свои приятели в моряшкото помещение, които да признаят Бога и също да поискат Библията.
	— Ще се помолите ли за нас, преподобни Хейл? — запита Кридланд.
	Господ винаги дарява мъдрост на онези, които го търсят — обясни Абнър. И в тъмнината вдигна глава към звездите и се помоли: — Боже, носим се по големия океан с този малък кораб. Ветровете и бурите ни измъчват, но ние се уповаваме на теб. Тази вечер само трима ти се молим — младо момче, за което това плаване е първото, моряк, който търси верния път, и начинаещ пастор, който още не е проповядвал от свой амвон. Велики Отче в небесата, ние сме нищожества в очите ти, но молим те, води ни към спасение. Макар тази вечер да сме само трима, по-нататък броят ни ще нарасне, защото мъдростта ти прониква навсякъде и е в състояние да спаси всички души.
	Отпрати двамата моряци и остана дълго време загледан в звездите; очакваше да настъпи светият ден, когато на службата щяха да присъстват повече мисионери. Точно в полунощ Абнър се помоли на Бога да превърне този ден в особено събитие. После слезе в каютата и каза на отслабналата си жена:
	— Мила ми спътнице, няма да повярвате. Тази вечер дойдоха двама моряци и се присъединиха към вечерната ми молитва. Божият дух е започнал да прониква на този забравен кораб.
	— Това е чудесно, преподобни Хейл — прошепна жена му съвсем тихо, за да не събуди останалите двойки, които бяха зле през по-голямата част от вечерта.
	— А утре семейството ни ще отслужи първата си света служба — въздъхна Абнър. — Всъщност не утре. Вече е неделя. Оглеждах къде да окачим брезента. Ще имаме красива черква, госпожо Хейл, насред океанските дълбини.
	— Няма да успея да се изкача по стълбите, преподобни Хейл, ала ще се моля заедно с вас — прошепна тя.
	— Ще се оправите — увери я той и пролази в късата и тясна койка до нея.
	Но Джеруша беше все така немощна и сутринта, а на дребната Аманда от люлеенето върху натрупаните кутии й стана още по-зле, така че когато Абнър се върна от обиколката при мисионерите, завари жена си не да се облича, а да лежи на койката бледа и изтощена.
	— Ужасно съжалявам, преподобни Хейл — въздъхна тя — но ще се наложи да изпусна службата тази сутрин.
	— Ни най-малко — радостно възрази той. — Ще ви помогна.
	— Сигурна съм, че не мога да се изправя — настояваше Джеруша.
	— Ето, госпожо Хейл… — И Абнър насила свали стройните й нозе върху кутиите и я задържа, когато започна да губи равновесие. — Една лека закуска ще ви е от полза. А после ще идем на службата. Ще видите слънцето. И всичко ще бъде наред.
	Докато се опитваше да се измъкне от тясната претъпкана каюта, тя едва не припадна — съчетанието от слабост и гадене я накара да се почувства изключително зле, но Абнър отново й помогна, прекара я през отвора в платнището и я въведе в малкото помещение с масата, където Кеоки Канакоа вече поднасяше закуската от студено говеждо с мас, бобено пюре и воднист ориз, остатъци от предната вечер. Джеруша затвори очи, когато й поднесоха клисавата храна, и остана така, докато помоленият от Абнър пастор благослови деня. После Кеоки се помоли на хавайски, за да могат мисионерите да чуят езика му, и закуската започна.
	Джеруша успя да поеме глътка чай и хапка от говеждото, но от маста й прилоша и тя се надигна да си върви, ала Абнър я хвана здраво за китката и й пошепна:
	— Още малко, госпожо Хейл, и ще го превъзмогнете.
	Така че тя остана почти в агония, а студената мас проникна в стомаха й, от което се почувства непреодолимо зле.
	— Ще повърна! — каза Джеруша в ухото на Абнър.
	— Не — настоятелно отвърна той. — За първи път сме всички на масата. И е неделя.
	И тя продължи да се бори с гаденето, а мирисът на храната и на двадесет и четиримата души дразнеше ноздрите й.
	Беше съвсем бледа, когато закуската приключи, и понечи да се върне на койката си, ала Абнър отказа да я пусне и стиснал здраво ръката й, я избута по стъпалата и я изведе на леко полюляващата се палуба, където окаченият брезент показваше мястото на импровизираната черква.
	— Това е първата ни служба като на семейство — гордо обяви той; но все пак не цялото семейство щеше да участва, защото един от по-възрастните пастори само при вида на наведената палуба изтича до преградата, за да се освободи от закуската, и тръгна обратно към койката си блед и задъхан. Абнър го изгледа в гръб, като прие неволните действия на нещастника за лично отхвърляне на Бога. Особено се раздразни, когато няколкото моряци, които убиваха свободното си време покрай въжетата, открито се изсмяха на повърналия пастор.
	— Ще има и още — злокобно предсказа един от тях, а другарите му се изкикотиха.
	Службата проведе Абнър, тъй като бе единственият, в състояние да я довърши, а членовете на семейството, разположени удобно под платнището, закрепено за главната мачта, запяха радостно, доколкото обстоятелствата им позволяваха, един стар неделен новоанглийски химн:
P>
	Една работна седмица измина,
	отново е неделен ден.
	Душа, върни се, отдъхни си
	в деня, от Бог благословен.
P$
	След това Абнър се впусна в тълкуване на различни откъси от Посланието на апостол Павел до Ефесяни, глава 3: „Затова прекланям колене пред Отеца на Господа нашего Иисуса Христа, от Когото се именува всеки род на небесата и на земята… И чрез вярата да се всели Христос в сърцата ви… и да узнаете Христовата любов“. Изтъкна, че семейството на любовта, каквото бяха те, е отворено за всички, които искат да признаят греховете си и да потърсят Божията благодат. Очевидно проповедта му бе насочена към два вида слушатели — към братята му мисионери, за да им напомни, че те всички са едно семейство, и към подслушващите моряци, за да ги съблазни да се присъединят към това Христово семейство. Посланието му към втората група обаче бе донякъде помрачено от Джеруша, която в нов пристъп на гадене се опита да стигне перилото, но падна на колене и повърна на палубата.
	— Внимавай, госпожо! — подигравателно й викна един от моряците, ала Кридланд и Мейсън, двамата младежи, които щяха да получат Библиите си днес, бързо хванаха под ръка Джеруша и я отведоха долу. Абнър, ядосан от прекъсването на обръщението му към моряците, завърши проповедта си доста объркано и предостави на един от своите колеги да произнесе молитвата. Беше смутен и сърдит, защото бе замислил службата си така, че в края й тържествено да връчи Библиите на Кридланд и приятеля му и по този начин символично да ги приветства с встъпването им в Христовото семейство. Но когато времето за това дойде, и двамата бяха под палубата, а Абнър с болка осъзна, че първата му сериозна проповед завършваше като изявите на толкова много пастори — с търсене на подходящ момент да спре. Накрая просто се махна.
	След като службата свърши, останалите членове на семейството се престориха, че проповедта им е харесала, и поздравиха Абнър, ала на всички беше ясно — одобрението им е неискрено. В пристъп на раздразнителност и разочарование той понечи да слезе долу, но срещна Кридланд и Мейсън на стълбите.
	— Жена ви е много зле, сър — съобщиха му те.
	— Благодаря — беше единственият му отговор.
	— Пасторът, който първи се разболя, се грижи за нея — допълни Кридланд.
	Абнър понечи да отмине, но Мейсън го спря.
	— Ще ни дадете ли Библиите, сър?
	— Другата седмица — отсече той и продължи надолу. Ала когато видя колко е пребледняла жена му, забрави собствените си проблеми и отиде за вода да измие лицето й.
	— Съжалявам, скъпи ми съпруже — с отпаднал глас каза тя. — От мене няма да излезе моряк.
	— Ще се качваме заедно горе за малко всеки ден — опита се да я успокои той, но от самата мисъл за люлеещата се палуба отново й се догади.
	— Ще отслабна повече, отколкото предвиди капитан Джандърс — прошепна тя.
	По обед, когато поднесоха основното ядене за деня, капитан Джандърс с удоволствие отбеляза, че вече седемнадесет от пътниците му са в състояние да се хранят.
	— При всяко пътуване — забеляза той — болните започват да се оправят с приближаването към островите Зелени нос.
	— Ще спрем ли на островите? — попита Джон Уипъл.
	— Да, ако времето ни позволи.
	Новината бе така добра, че Абнър остави пудинга си със свинско и мас и надникна в каютите с болните мисионери:
	— Скоро ще спрем на островите Зелени нос. Там ще можете да се разходите и хапнете пресни плодове.
	— Между другото, преподобни Хейл — продължи капитанът, след като Абнър се върна — днешната ви проповед беше добра. Бог наистина награждава всички, които му служат; дано и ние се окажем достойни за това. — Мисионерите кимнаха в знак на съгласие, но тогава Джандърс добави: — Струва ми се обаче, че накрая Посланието ви стана малко объркано.
	Тъй като знаеха, че е прав, всички забиха нос в чиниите си и си помислиха: _Нашият капитан е умен човек_. Но Абнър го погледна дръзко.
	— За мен проповедта има успех, ако съдържа в себе си поне една истинска християнска мисъл.
	— И аз смятам така — съгласи се Джандърс. — А във вашата имаше няколко.
	— Надявам се те да стигнат до всички умове — набожно заключи Абнър, но в себе си съжали, че проповедта не завърши, както я бе замислил. Тогава впечатленията щяха да са по-други.
	След обеда капитан Джандърс покани мисионерите на обиколка из кораба и в един момент Джон Уипъл се зачуди:
	— Не разбирам защо, след като пътят ни е на запад към Хаваите, трябва да се отклоняваме на изток почти до бреговете на Африка.
	— Мистър Колинс, разгънете ни една карта. — И Джандърс показа на удивените мисионери защо корабите, които искат да заобиколят нос Хорн, се насочват от Бостън по маршрут, отвеждащ ги не на юг към Хорн, а далеч на изток, почти до брега на Африка. — Правим го, защото, когато накрая завием на юг към Хорн, можем да държим права линия покрай Бразилия и Аржентина до Тиера дел Фуего, Огнена земя — обясни им Джандърс, като сочеше пътя по картата.
	— Островите Зелени нос приятни ли са? — попита Уипъл.
	— Само да ги видите! По няколко от момчетата на кораба бягат там при всяко пътуване. И си тръгваме с две-три местни момчета за заместници.
	Докато капитанът разказваше тия неща, Абнър беше в друг ъгъл на палубата и разговаряше сериозно с Кридланд и Мейсън.
	— Днес не ви дадох Библиите, защото не си ги заслужихте — укори ги той.
	— Но нали трябваше да отведем госпожа Хейл долу? — възрази Кридланд.
	— Работата за Бога изискваше да останете горе — упорстваше Абнър.
	— Но тя…
	— За нея можеха да се погрижат и други, Кридланд. Следващата неделя, когато ви давам Библиите, ще чета от Псалтира, псалом 25, стих 5: „Намразих сборището на злонамерените, и с нечестивци няма да седна“. Щом завърша проповедта си, ще връча на всеки от вас Библията му. — После се сети какво бе казал преди това, обърна се към Мейсън и попита: — Но дали ти си заслужил Библията си? Останах с впечатлението, че трябваше да доведеш още една душа в лоното Господне.
	— Съвсем скоро ще го направя — с радост заяви Мейсън. — Четох от трактатите, които ни дадохте, на един от по-възрастните моряци. Животът му е бил грешен, но при последното си плаване с китоловен кораб бил изхвърлен от вълна зад борда и се спасил по чудо. Напоследък е много нещастен и аз ще продължа да разговарям с него. Може би до следващата неделя…
	— Добра работа си свършил, Мейсън — похвали го Абнър.
	На външен човек би се сторило странно, че религиозният плам на двамата моряци не бе отслабнал от разочарование заради Библиите — особено след като прегрешението им се състоеше в хуманно отношение към жена, при това съпругата на самия пастор. Абнър Хейл не се учуди и подчерта пред двамата младежи:
	— Господ е ревнив господар. Не можете да се приближите до него, когато вие искате. Той ви казва кога да се явите. А ако сте се показали като безверници дори и за дребни неща, Бог ще изчака да докажете, че сте достойни. — Абнър знаеше, че лесното спасение никога не се оценява — Кридланд и Мейсън вече щяха да ценят очакваните библии двойно повече, защото веднъж не ги бяха заслужили.


	Ако първата неделна проповед на Абнър не беше особено успешна, втората премина забележително и се помрачи единствено от отсъствието на Джеруша. Той я бе принудил да излезе на закуска, бе успял да я накара да поеме малко студено свинско и ориз, дори я бе отнесъл на палубата, но един поглед към набиращите мощ вълни бе достатъчен, за да й се повдигне, и тя бе отведена набързо долу от Аманда Уипъл и госпожа Куигли. Проповедта на Абнър достигна интелектуалния си връх, когато той отдели петнадесет минути за сборището на злонамерените, които дяволът бе събрал на брига „Тетис“. Според Абнър в Атлантическия океан рядко можеха да се срещнат кораби, където злините да са така концентрирани, а описът на греховете, извършени от разхождащите се по палубата моряци през краткия им живот, бе наистина ужасяващ. Кулминационната точка дойде, разбира се, когато той изненада мисионерите и екипажа със съобщението, че Бог е действал дори в този разсадник на злото и три души вече са спасени. С тия думи Абнър представи Кридланд, Мейсън и един препатил куц стар китоловец, чиито някогашни прегрешения бяха надхвърлили и очакванията на Абнър. Някои от приятелите на стареца, които бяха участвали заедно с него във веселбите във Валпараисо, Кантон и Хонолулу, очакваха върху кораба да се стовари гръм, когато той докосна Библията, подадена му от Абнър. Капитан Джандърс потрепна и каза на първия си помощник:
	— Помнете ми думата, мистър Колинс, вие сте наред следващата седмица.
	Обедът тази неделя беше истински триумф. Капитан Джандърс заяви на масата, че това е била една от най-добрите проповеди, които е чувал на борда през живота си, макар че би предпочел преподобният Хейл да беше говорил за друг кораб, а помощникът Колинс призна:
	— Това е много странно явление — на който и кораб да си, колкото повече наближава нос Хорн, толкова по-религиозни стават пътниците. Сякаш всички на борда най-после разбират колко нищожен е човекът в сравнение с ужасната мощ на Бога. Не съм сигурен, че някога щях да бъда и умерено вярващ, ако не бях минавал покрай нос Хорн.
	Капитан Джандърс кимна.
	— Съгласен съм. Никой не може да разчита само на собствените си сили за преодоляване на препятствието, което ни очаква.
	Абнър не би могъл да очаква по-подходящи разсъждения, тъй като той, както и повечето мисионери, вече беше мислил с ужас за изпитанията, които ги очакват около нос Хорн, и макар че им оставаха още осем седмици, според него беше време да се направят известни приготовления. Затова подхвърли:
	— Забелязал съм, капитан Джандърс, че вие прекарвате неделите си в четене на… — Беше му трудно да произнесе думата и се поколеба.
	— Романи ли? — попита Джандърс.
	— Да. Нечестиви книги. Чудех се, капитан Джандърс, дали не би ви било приятно да ви дам от запасите на мисията някои по-подходящи благочестиви книги?
	— За мен Ричардсън*1 и Смолет*2 са достатъчно благочестиви автори — засмя се Джандърс.
	[*1 Самюел Ричардсън (1689–1761), английски автор на романи във формата на писма. — Б.пр.]
	[*2 Тобаяс Джордж Смолет (1721–1771), английски романист. — Б.пр.]
	— Но вие трябва да се грижите за петдесетина души…
	— За тая цел се уповавам на Боудич* и на Библията… в този ред.
	[* Натаниъл Боудич (1773–1839), американски математик и астроном. — Б.пр.]
	— Да разбирам ли, че не би ви било приятно…
	— Не би ми било — отсече Джандърс.
	— Мисионерското семейство реши — рязко каза Абнър, без да е говорил с никого от мисионерите — че от днес ще извършваме и сутрешна, и следобедна служба на борда, ако времето не е прекалено лошо.
	— Добре — съгласи се Джандърс. Но тъй като искаше винаги да държи младия пастор в напрежение, попита: — Между другото, как е госпожа Хейл?
	— Зле е — отвърна Абнър.
	— Според мен би трябвало да й отделяте повече от времето си — предложи Джандърс.
	— Отделям й — сопна се Абнър. — Моля се с нея и сутрин, и вечер.
	— Искам да кажа, да играете на нещо с нея, да й почетете от някой интересен роман. Ще ви бъде ли приятно, ако ви предложа от собствената си библиотека няколко развлекателни романа?
	— Ние не четем романи — показа се опърничав от своя страна Абнър. — Особено в неделя.
	— В такъв случай, когато отново наминете при жена си, кажете й, че във вторник ще спрем в Брава и тя ще може да походи по сушата. Това ще се отрази чудесно на всички ни.
	Джеруша изпадна във възторг от новината и в понеделник, щом навлязоха в по-спокойните води при подветрената страна на островите Зелени нос, се осмели да прекара на палубата цял час и слънцето заличи бледността й. Във вторник, когато островите вече ясно се виждаха, тя стоеше до перилата и се молеше по-скоро да дойде мигът да стъпи на сушата, но горчиво се разочарова, защото от брега задуха силен бриз, появиха се ниски гъсти облаци и още преди „Тетис“ да се залюшка сред вълните, стана ясно, че да се стигне Брава би било извънредно трудно; от друга страна, плаването сред надигащата се буря щеше да отнесе малкия бриг така далече на запад, че всеки опит да пуснат котва в Брава би бил безсмислен. Въпреки всичко Джеруша остана на дъжда и се молеше за някое чудо, което би позволило на кораба да достигне островите. Но самият капитан Джандърс мина покрай нея с думите:
	— Ще се движим с вятъра, госпожо. До Брава не ще се доберем.
	Тогава тя със съжаление разбра, че няма надежда, стана й лошо и започна да повръща до перилото. Джандърс извика:
	— Хей, вие! Отведете тази жена долу!
	Семейството беше умърлушено, когато се събра за вечерята си от овесена каша и сирене. Половината мисионери не бяха успели да излязат от каютите си. Останалите седяха с мрачни лица, тъй като съзнаваха, че са пропуснали възможността да слязат на сушата и нямаше да имат такъв случай още много дни. Колко самотно и неприветно изглеждаше помещението, осветявано от люлеещата се лампа с китова мас и с вонящото отходно място. От новото разочарование на пътниците отново започваше да им се гади. Кеоки, който бе донесъл храната, предложи:
	— Нека аз да прочета вечерната молитва.
	На звучния си хавайски той изказа своето възхищение от откритото море, където човек се чувства длъжен да опознае Бога, докато на земята има толкова много други неща, които отвличат вниманието. Затова, заключи Кеоки, бе по-добре, че тази нощ са на „Тетис“, а не в Брава.
	От слушателите единствен Абнър знаеше достатъчно хавайски, за да разбере цялото съдържание на молитвата, и то му се стори така уместно, че го преведе на мисионерското семейство. След това изненада всички, като се изправи и произнесе първата си молитва на хавайски. Запъваше се, но все пак това бе езикът на островите и си струваше Бог да се запознае със странното наречие, което семейството щеше да използва в работата си.

	* * *

	На четиридесет и петия ден от пътуването, понеделник, 15 октомври, скърцащият „Тетис“ пресече екватора под лъчите на ярко слънце и по море, гладко като стъкло. Първата жертва беше преподобният Хейл. Тъй като денят бе горещ, капитан Джандърс подхвърли, между другото, че е по-добре пътниците да сложат стари дрехи, и то по-малко. Щом видя, че никой не е с най-подходящото облекло, намигна на Кеоки, който предаде сигнала по мачтите.
	— О, преподобни Хейл! — извика някой долу. — Кридланд иска да ви види!
	Абнър стана бързо от масата, хвана перилото и се заклати по тясната стълба. Бе изминал само няколко метра, когато върху му се изля кофа морска вода, изсипана от вантите. Той ахна, огледа се изумен и усети как мускулите му се стягат в безсмислена ярост. Но преди да е казал нещо, помощникът Колинс му намигна:
	— Току-що минахме екватора! Повикайте Уипъл!
	Абнър бе още така стреснат, че без да мисли, извика:
	— Братко Уипъл! Ела горе, моля ти се!
	По стълбата се затропа и Уипъл бе посрещнат с пълна кофа вода.
	— Екваторът! — изкикоти се Абнър.
	Джон избърса лице и вдигна глава към вантите, където двама моряци, опиянени от радост, посягаха за нови кофи. На Уипъл му дойде наум да извика:
	— Китове!
	Дръпна се и даде път на няколко други пътници, които се затичаха нагоре и получиха морското си кръщение. Скоро палубата се изпълни с разсмени мисионери. Капитанът съобщи, че сега предстои да бъдат посветени и неминавалите досега през екватора моряци. Но когато едно от момчетата, които бяха полели Уипъл, дойде за дажбата си овесена каша, китова мас, сапун и грес, Джон извика:
	— О, не, този ще го нахраня аз!
	И за всеобщо учудване скочи сред насъбралите се, изцапа се с грес и нахрани засмения моряк. Като капак на веселбата капитанът нареди да се раздаде по малко ром на всички моряци. В този момент мисионерите тържествено се оттеглиха. След един час Абнър получи нагледно доказателство за вредата от алкохолните напитки. Кеоки Канакоа го помоли да отиде с него в помещението на моряците, където старият китоловец, който бе получил Библия, бе успял някак да се снабди с осем допълнителни дажби ром, а сега псуваше наляво и надясно и блъскаше глава в стената. Абнър успя с мъка да го сложи на смрадливата му койка и започна да го усмирява. Когато морякът изтрезня достатъчно, за да говори свързано, Абнър го попита:
	— Къде ти е Библията?
	— В кутията ми — с разкаян глас отвърна китоловецът.
	— В тази ли?
	— Да.
	Абнър отвори кутията и без да обръща внимание на мръсотията, извади Светото писание.
	— Някои хора не са достойни за Библията — строго каза той и излезе.
	— Преподобни! Преподобни! — викаше след него морякът, но Абнър вече бе далеч към кърмата.
	Странният ден завърши с изключително красива гледка. От запад, запътен към африканския бряг, се появи висок кораб с много платна и се очерта на фона на залеза. „Тетис“ и непознатият си размениха сигнали с флагове, после бригът спусна лодка за посещение на големия кораб. Капитан Джандърс събра писмата за Бостън и викна от кърмата:
	— Уипъл! Може би ще са доволни да чуят някоя молитва.
	Джон също се качи на лодката и всички от „Тетис“ проводиха с поглед хората, които щяха да посетят привечер странния висок кораб, така красив в здрача.
	Изведоха на палубата и Джеруша и тя, макар че се опита да се овладее, се разплака от любопитната среща на двата кораба малко преди падането на нощта.
	— Обични ми съпруже — въздъхна — това е най-прекрасното нещо, което съм виждала в живота си. Погледни как залезът е огрял водата. Морето е като огледало.
	Аманда, която не искаше да остава сама в този безмълвен миг, се приближи, застана до семейство Хейл и прошепна:
	— За мен беше почти непоносимо да гледам как брат Уипъл се отдалечава с лодката. Ние за първи път се разделяме. През цялото време ми е бил близък другар и приятел. Какво щастие е за нас, че прекарваме първите дни на брака си така.
	Но когато лодката се завърна на „Тетис“, а високият кораб продължи пътя си по безшумното море в нощта, Аманда видя, че мъжът й седи на носа на кораба и хапе устни, а капитан Джандърс е на кърмата, скован от омраза. Дори моряците, всички от Нова Англия, изведнъж замълчаха. Чуваше се единствено гласът на капитана:
	— За бога! В такива случаи ми се иска да носехме оръжие. Колко бих се радвал, ако всемогъщият Господ изпрати проклетия съд на дъното. — Той ядосано хвърли купчината писма в краката на мисионерите. — Не мога да пратя писмата ви по такъв кораб. Превозвач на роби!
	Джон Уипъл разказа по-късно на другарите си:
	— Беше ужасно. Не бяха стегнали веригите долу и се чуваше как се люлеят и дрънчат от течението. Това е кораб на злото. Абнър, би ли се помолил?
	Мисионерите сключиха ръце в горещата кабина в първата нощ след преминаването на екватора. Абнър започна молитвата:
	— Боже, разреши на светлината да прогони мрака. Нека добротата замести злото. Но да не мислим само за далечното зло. Напомняй ни винаги, че първата ни грижа е злото непосредствено около нас. Боже, избави ни от лицемерието. Помогни ни да вършим работата ти всеки ден.
	Абнър бе така развълнуван от случайния сблъсък с превозвача на роби, че не можа да заспи и прекара нощта на палубата, загледан в африканския бряг с надеждата Бог да му покаже с лъч светлина, че корабът на търговците на роби е избухнал.
	Рано сутринта при него дойде Кеоки Канакоа и го попита:
	— Преподобни Хейл, вие се тревожите толкова много за Африка. Не знаете ли, че роби има и на Хаваите?
	— Така ли? — учуди се Абнър.
	— Разбира се. На острова на баща ми има много роби. Наричаме ги мръсни трупове и нямат право да пипат нещата, до които ние се докосваме. Те са капу. До неотдавна ги държаха само за човешки жертвоприношения.
	— Разкажи ми подробно за тях — помоли младият мисионер и докато Кеоки му описваше различните ритуали и капута, свързани с мръсните трупове, Абнър почувства как в гърлото му се надига ярост и още преди края извика: — Кеоки, пристигна ли на Хаваите, робството ще се премахне.
	— Няма да е лесно — предупреди го огромният хаваец.
	— Кеоки, ти ще седнеш на масата заедно с мръсните трупове.
	Не каза на никого от останалите мисионери за решението си, не сподели дори с Джеруша, но с настъпването на деня знаеше в сърцето си, че странният висок кораб, жестокият бразилски превозвач на роби неслучайно е пресякъл пътя му на екватора. _На Хаваите няма да има вече робство_, закле се той пред издигащото се слънце.


	Прочутата „мисионерска болест“ се разрази с пълна мощ по време на дългия и ужасен преход до нос Хорн — повече от шест хиляди мили почти в права линия. Дълго, след като морската болест бе забравена, мисионерските семейства щяха да си спомнят с неудобство и притеснение за неразположението, което наистина ги бе сломило.
	Наричаха болестта, донякъде смекчаващо, страдание на жлъчката, та Джеруша ден след ден питаше внимателно:
	— Преподобни Хейл, още ли ви мъчи жлъчката?
	А той отговаряше:
	— Да, скъпа ми другарко, още.
	Тъй като подобни разговори се водеха и при другите двойки, мисионерите започнаха да гледат към лекаря си с наистина жълтеникави очи, като че ли брат Уипъл с някакво чудо би могъл да премахне страданията от жлъчка. Той проучи наръчниците си, особено „Медицинска книга за семейството“, и назначи лечение, утвърдено от времето.
	— По две супени лъжици ипекакуана и ревен — препоръча.
	— Брат Уипъл, от седмици вземам ипекакуана — съобщи разтревожен мисионер. — Не помага.
	— А опитали ли сте по две зърна каломел, брат Хюлет?
	— Помага за момента… но…
	— Тогава пробвайте с рициново масло… и много ходене.
	— Рициновото масло не ми понася, брат Уипъл.
	— Е, поне ходете.
	И така, ужасно запечените мисионери вземаха ипекакуана, ревен, каломел и рициново масло. Но главно ходеха. След закуска всички, които бяха в състояние да се движат, крачеха нагоре-надолу по претъпканата задна палуба, от кошарата за животните в единия край до главната мачта в другия. Понякога ходеха часове наред в опит да засрамят непослушните си вътрешности, но нищо не помагаше.
	На кърмата имаше само един невероятно мръсен нужник и ако всеки мисионер го използваше по петнадесет минути — а това в никакъв случай не бе много при тяхното положение — пет часа и половина или половин ден автоматично се запълваха, без да се смятат спешните случаи — онези, които в крайно отчаяние бяха поели голяма доза ипекакуана, ревен, каломел и рициново масло едновременно.
	Затова се наложи брат Уипъл, със съгласието на капитан Джандърс и компетентната помощ на Кеоки Канакоа, да стъкми втора импровизирана тоалетна на кърмата. В уречено време всички жени слизаха в каютите, а мисионерите един след друг пробваха щастието си на откритата седалка с ръце, сложени върху закованите от Кеоки дъски, и намигащи на китовете бели задници.
	Продължаваха и всекидневните им разходки. Шумните моряци, чиито стомаси бяха в ред поради многото физическа работа всеки ден, правеха непочтителни облози кой ще е следващият брат, който ще опита късмета си на несигурното отходно място, и наричаха постоянното ходене „мисионерския валс“.
	Един ден нещастният отчаян Абнър се обърна към брат Уипъл:
	— Защо Бог наказва така нас, а не прави нищо на тези невярващи моряци?
	— Много е просто, брат Хейл — засмя се лекарят. — Ние хванахме морска болест и напълно изпразнихме стомасите си. Ядяхме малко и червата ни се стегнаха. А при липсата на плодове и зеленчуци това състояние продължава. Но най-лошото е, че не вършехме никаква работа. Моряците работят и Бог се грижи за стомасите им.
	Абнър не беше сигурен, че е така, а в думите на брат Уипъл прозираше и светотатство, но беше прекалено притеснен да спори и каза само:
	— Чувствам се ужасно.
	— Дай да ти видя очите — загрижено се взря в него Уипъл и когато забеляза жълтите петна по тях, добави: — И изглеждаш ужасно.
	— Но какво да направя? — изстена Абнър.
	— Ходи — нареди му Уипъл и мисионерският валс бе подхванат отново.
	Брат Уипъл се разхождаше най-много през нощта, когато небето се изпълваше със звезди и той можеше спокойно да задоволи научната си любознателност. Дългите астрономически разговори с моряците обсебваха съзнанието му и често забравяше да отиде на вечерната молитва. Това нарушение накара Абнър да изпрати двама братя да разучат случая.
	— Както знаете, брат Уипъл, ние сме семейство — напомниха му те. — И молитвите ни са семейни.
	— Съжалявам, че съм забравил — извини се Уипъл. — Ще идвам на молитвите. — Но първият мисионер едва бе успял да каже „Амин“, когато младият лекар се отдалечи по палубата, за да подхване нов разговор за астрономията.
	— Как се чувстват моряците, когато пресекат екватора и открият, че Северната звезда е изчезнала? — питаше той.
	— Колкото и добре да познаваш южните звезди — отвърна помощникът Колинс — винаги е неприятно да видиш как старите ориентири изчезват зад хоризонта.
	От заниманията си с моряците Уипъл се бе научил да изчислява местоположението на кораба по формулите на Боудич и понякога резултатите му съвпадаха с преценките на Джандърс. Затова капитанът веднъж подхвърли:
	— От вас може да излезе много по-добър навигатор, отколкото мисионер.
	— Ние още не сме започнали битката за вашата душа — отвърна Уипъл. — Ако можех да доведа брат Хейл тук…
	— Оставете си го там! — настоя Джандърс.
	И въпреки всичко капитан Джандърс трябваше да признае изненадата си от Абнър по отношение на успеха му в приобщаването на екипажа към вярата. Беше раздал вече шест библии и две предстоеше да се връчат. Шест души бяха примамени да подпишат обети за трезвеност, по повод на което Джандърс ръмжеше:
	— Най-лесното нещо на света е да накараш моряците да подпишат обети за трезвеност, докато са на борда. Номерът е да го направиш на пристанището.
	Моряците обаче оценяваха дарбата на Абнър да говори точно по въпросите, които и те самите си бяха задавали често, така че край него се навъртаха дори нерелигиозните хора.
	— Да предположим, че това пътуване продължи четири години — подхващаше Абнър. — И още първата седмица майка ти умира. Не можеш да разбереш за това. Какво ще е твоето отношение към майка ти през следващите двеста седмици? Тя е мъртва, но ти продължаваш да мислиш за нея като за жива. Тя е умряла, но все пак е в състояние да ти помага. Не е ли възможно да продължава да живее? Чрез Исус Христос?
	— Не съм мислил за това точно по този начин, преподобни — намеси се един от неверниците. — Но ми е минавало наум нещо подобно. Да кажем, че съм женен и когато напускам Бостън, жена ми… е, ако ме извините… очаква дете. Изобщо не съм виждал бебето четири години, но когато се връщам вкъщи, откривам, че прилича на мен, има моите навици, а и по някакъв неизвестен начин вече ме обича.
	— Само че понякога не прилича на теб — от собствен опит забеляза старият китоловец. — Тогава какво?
	— Приобщихте ли към вярата капитан Джандърс? — попита Кридланд.
	— Не — тъжно поклати глава Абнър. — „И глупакът каза в сърцето си: «Няма Бог»“.
	— Почакайте малко, преподобни! — поправи го един стар моряк. — Капитанът вярва. Когато ви нямаше на борда, той извършваше службите.
	— Истинската вяра изисква да се отдадеш изцяло на Бога — обясни Абнър. — Капитан Джандърс не иска да признае, че живее греховно.
	— Не мога да го нарека грешник — замисли се старият китоловец. — Искам да кажа, че не е истински, упорит грешник. Ако вземете например капитан Хоксуърт от китоловния кораб „Картаджиниън“ — виждал съм го да се забавлява с четири голи момичета от Хонолулу в каютата си… Е, като грешник нашият капитан просто не може да се сравнява с него.
	И все пак Абнър започна неуморна кампания срещу капитан Джандърс, особено по отношение на романите, които капитанът четеше показно след всяка неделна проповед.
	— Ще разберете, че тези книги са отвратителни — с тъга в гласа предсказа Абнър.
	Джандърс си го върна с подигравка:
	— Привлекли ли сте към вярата още стари китоловци, брат Хейл?
	Въпросът вбеси Абнър, защото бе изява на разпространения вреден навик на мнозина да се подиграват с провалите и на най-светите хора. Всъщност в случая поражението не бе така голямо, защото китоловецът с трогателна настойчивост искаше да си възвърне Библията, преди да са стигнали нос Хорн. „Много моряци са загинали на Хорн, преподобни — постоянно говореше той. — Не ме оставяйте на Хорн без Библията!“
	Но Абнър бе научил на това пътуване едно важно правило — върху установената на кораба черква не бива да се оказва влияние от страна на отмятащите се глупаци, които, така или иначе, поначало не са били спасени. Такива хора представляваха най-голяма опасност за черквата и затова не биваше да им се дава възможност да вредят. По време на дългото пътуване на юг Абнър често присядаше на някой куфар в каютата и обсъждаше случая с другарите си: „Избързах с приемането на този човек… Интересуваше ме по-скоро бройката, отколкото душата. На Хаваите никога не трябва да допускаме такава глупава грешка“.


	Вечерта на 24 ноември Кеоки тъкмо бе сложил на масата с форма на полумесец пудинга с мас за съботната вечеря, когато изведнъж силен вятър удари лявата страна на „Тетис“ и рязко наклони брига. И тъй като бурята бе дошла неочаквано, капакът към входа за кърмата не бе затворен и в кабината нахлу порой от студена сива вода. Лампата се залепи за тавана. Храна, столове и мисионери станаха на миш-маш и върху им се изсипа нов порой, който се стече от люка. Разнесоха се писъци, а от каютата, където лежеше болната Джеруша, до Абнър долетя жален вик:
	— Потъваме ли?
	Той изпълзя до нея и откри, че койката й е цялата залята, а наоколо цари пълен безпорядък.
	— Всичко ще бъде наред — твърдо я увери Абнър. — Бог е с този кораб.
	Чуха как отгоре заковават капака на люка и усетиха липсата на свеж въздух. Тогава готвачът извика:
	— Нос Хорн се е втурнал да ни посрещне.
	— Дълго ли ще трае бурята? — попита брат Уипъл.
	— Може и четири седмици — отвърна готвачът, докато прибираше остатъците от вечерята.
	В неделя, 25 ноември, Абнър се осмели да излезе на палубата, за да види какви са пораженията, и после задъхан обясни:
	— Всички животни са пометени. Първата голяма вълна за малко не ни е преобърнала.
	Един по един мисионерите, които не бяха на легло, излизаха на палубата и откриха какво е имал предвид готвачът, като им казваше, че нос Хорн е дошъл да ги посрещне. Корабът бе обвит от студена и гъста мъгла на мястото, където топлите води на Атлантическия океан се срещаха с ледени късове от Антарктика, а вълните се издигаха високо в тъмнината и падаха отново в ледените дълбини.
	— Ужасно ми е студено — оплака се Джеруша на мъжа си, но той с нищо не можеше да й помогне.
	Малкият „Тетис“ продължаваше пътя си към самия нос и всеки ден морето ставаше все по-студено. Термометърът показваше плюс четири градуса и на борда не разрешаваха да се пали огън. Койките бяха влажни от стичащата се вода, а вещите гниеха в непроветрените кутии. През повечето време люкът бе затворен и тъй като в усойните каюти нямаше и въздух, стомашните тревоги отново се стовариха върху мисионерите.
	Във вторник, 27 ноември, Джон Уипъл се втурна в каютата с ободряваща новина:
	— Отляво се вижда Статън Айланд, тъй че сигурно наближаваме носа. Вълните не са така големи, както се опасявахме.
	После отведе другарите си горе, за да видят един от най-мрачните и най-самотни острови на света, който се намира на известно разстояние от южния край на континента. През разкъсаната мъгла се показваха част от голите му ниски хълмове.
	— Сега е лято. Представяте ли си какъв ще бъде през зимата? — подхвърли Уипъл.
	Но мисионерите гледаха не към Статън Айланд, а към ужасяващите води отвъд него.
	Там, в най-южния край на обитаемия свят, на ширина петдесет и пет градуса, където опасващите земята южни течения се спускаха с трясък от долната част на Тихия океан и се сблъскваха с необузданите вълни на Атлантика, мисионерите видяха, че се образуват водни маси, високи като планини, обвити в мъгла и вдъхващи страх. Ако моряк имаше щастието да мине покрай Статън Айланд с попътен източен вятър, би могъл да навлезе сред чудовищните вълни с известна надежда за успех, но в края на ноември 1821 година, със западен вятър и вълни в същата посока, вероятността да се заобиколи носа бе съвсем малка.
	Ала капитан Джандърс бе решил непоколебимо да опита всяка възможност.
	— Аз няма да съм капитанът, който ще запише в дневника си: „Днес се отказах от надеждата да заобиколя нос Хорн и обърнах през Атлантика към нос Добра надежда“. Напишеш ли това в дневника си, няма да те оставят да го забравиш цял живот. „Ще бъдеш американецът, който не е успял да заобиколи носа.“
	И реши да рискува — току-виж, вятърът се обърне на изток и му помогне да мине или тихоокеанските вълни се укротят и му позволят да преодолее вятъра.
	— Убеден съм, че ще стане едно от двете — настояваше Джандърс. Но вечерта в Деня на благодарността се спусна в кабината и се обърна мрачно към мисионерите:
	— Ако някой от вас има лични взаимоотношения с Бога, ще оценя особено много молитвите му сега.
	— Продължава ли да духа срещу нас? — попита го Абнър.
	— Никога не е било така зле — изръмжа Джандърс.
	— И ще се наложи ли да се върнем? — заинтересува се една от съпругите.
	— Не, госпожо, няма! — отсече Джандърс. — Не ще позволя на никого да каже, че съм се опитал да заобиколя носа и не съм успял.
	Капитанът се върна на палубата, а Джон Уипъл каза:
	— Не виждам нищо лошо да го подкрепим с молитвите си.
	— Нито пък аз, брат Уипъл — съгласи се Джеруша и Уипъл започна.
	— Да си припомним обнадеждаващите слова от Притчи Соломонови: „… не се научих и на мъдрост, нито имам знанията на светиите. Кой е възлизал на небето и слизал? Кой е събрал вятъра в шепата си? Кой е свързал водата в дреха? Кой е поставил всички граници на земята? Как е името му?“. Братя, ние, застаналите на края на земята, където ветровете са събрани в Божи пестник, не бива да забравяме, че Бог подлага на изпитания само праведниците. Грешникът отминава носа без всякакви трудности, защото вече е бил подложен на проверка. Тъкмо ние не сме били проверени. Да се помолим тези ветрове да стихнат заради нас, но нека разчитаме на Бога двойно, ако не стане така.
	В събота, на 1 декември, се изпълниха седем денонощия в мъки „Тетис“ да преодолее разстояние от сто и десет мили. В миговете, когато бурята стихваше, отчаяните мисионери успяха да видят смътно грубите очертания на Тиера дел Фуего — Огнена земя — и се върнаха пак в ледените си койки, където отново се сгушиха от страх и от пристъп на морска болест. Долитащите от запад вихри не утихваха.
	В неделя, 2 декември, „Тетис“ се насочи право на запад в опит да открие пролука, която да ги отведе на север от самия нос, но този ден вълните откъм Тихия океан бяха особено яростни и дори капитан Джандърс се ужаси. Веднъж корабът се наклони така силно, че той погледна смутено към помощника Колинс, който има смелостта да забележи:
	— Никога не съм попадал в толкова бурно море, капитане. По-добре е да бягаме оттук.
	Капитан Джандърс сякаш само това чакаше. За миг промени посоката на малкия бриг и го остави да се носи пред силната буря. Мина покрай опасните скали на изток и с учудваща скорост, близо тридесет възли, „Тетис“ загуби цялото разстояние, което бе извоювал на запад в последните осем дни.
	На 3 декември помощникът Колинс зададе фаталния въпрос:
	— Сър, ще прекосим ли Атлантика към нос Добра надежда?
	— Няма да стане — отсече капитанът и нареди отново да се подредят платната за западните ветрове, които рошеха високите тихоокеански вълни. Същия ден на обед Джон Уипъл съобщи тревожната новина на уплашените и измръзнали мисионери:
	— Мисля, че сме на същото място, където бяхме преди осем дни! Сигурен съм, че на юг от нас е Статън Айланд, а на север се вижда високият връх на Тиера дел Фуего.
	Жена му попита със слаб глас:
	— Значи сме запратени назад? — Той й кимна и тя продължи: — Джон, с такава мъка се задържам на койката, че вече лактите ми кървят. Погледни колко е зле и сестра Хейл.
	Джон се извърна и видя, че и нейните лакти и колене са наранени. Но никой не можеше да направи нищо, освен да лежи в студената си и мокра койка и да се бори с ужасното люлеене на кораба.
	На 4 декември „Тетис“ достигна толкова далечни южни ширини, че слънцето почти не залязваше, а нощта представляваше тайнствена пепелява мъгла, надвиснала над бурното море. И когато изглеждаше, че ще попаднат на по-благоприятен вятър към Антарктика, капитан Джандърс реши да изпробва следващия си номер. Насочи смело брига в посока, която го отдалечи от защитния остров, използван обикновено от моряците при заобикаляне на носа. Корабът навлезе във водите на течението Дрейк, най-коварното на света. Беше смел ход, но на сутринта масивна тихоокеанска въздушна маса, примесена със суграшица и сняг, се стовари върху „Тетис“, повдигна го нависоко и го запрати встрани, така че в каютите на ужасените мисионери нахлу вода и изпълни долните койки.
	— Абнър! Абнър! — изпищя от пода изподраната Джеруша, като забрави обичайното си обръщение. — Ще се удавим!
	Той я вдигна внимателно, постави я на горната койка на Джон Уипъл и отвърна спокойно:
	— Не, любима ми другарко. Господ пази този кораб и няма да ни изостави.
	Ужасното клатене продължи, последваха нови порои вода, които се стичаха в кърмата през някоя пробита част на корпуса.
	— Няма да издържим! — истерично изпищя една от съпругите.
	— Бог пази този кораб — успокои и нея Абнър и в тъмнината, до глезените във вода, започна да се моли с висок глас сред хълцанията на жените, които смятаха, че скоро ще умрат. Напомни на мисионерите, че са тръгнали на това пътешествие да вършат Божията работа, а всички знаят — Бог подлага на проверка избраниците си и пътят им никога не е бърз и лесен. — Ще оставим бурята зад гърба си и ще видим приятните хавайски долини — успокояваше ги той.
	После обиколи всички койки и помогна да се вдигне падналият багаж.
	На кораба никой не беше ял, но когато капитан Джандърс надникна в каютите и видя с какво се занимаваше Абнър, извика на готвача:
	— Занеси малко сирене на горките хора на кърмата.
	Абнър го попита:
	— Вече заобикаляме ли носа?
	— Не още — отвърна Джандърс. — Но скоро и това ще стане.
	Все пак към шест часа вечерта беше ясно, че нощните вълни ще бъдат още по-силни, и той сподели с помощника Колинс:
	— Ще се измъкнем.
	И още веднъж за по-малко от час загубиха всичко, което бяха постигнали за два дни.
	На 5 декември пострадалият бриг „Тетис“, покрит с лед, се озова обратно при атлантическия проток към водите, които заобикаляха носа. Нямаше признаци нито за източен вятър, нито за утихване на вълнението, така че капитан Джандърс остави кораба да се носи напред-назад и чакаше. Към десет часа вечерта, изглежда, дойде големият им шанс, защото вятърът промени посоката си. Капитанът вдигна платната, насочи кораба към вълните и през останалите два часа на този сив ден „Тетис“ непохватно си пробиваше път през бурното море и явно постигна някакъв резултат.
	На 6 декември бригът успя да измине повече от четиридесет и осем мили в снежна буря и през толкова развълнувано море, че мисионерите страдаха от морска болест повече от всякога. Това не беше обичайното поклащане, а непрекъснато издигане и пропадане, подмятане и заставане, което караше дори неодушевените предмети като куфари и кутии да скърцат нещастно. Суграшицата и снегът помогнаха температурата да падне още повече и жените, сгушени под мокрите одеяла, трепереха и бяха убедени, че смъртта е за предпочитане пред още две седмици на нос Хорн. Но брат Уипъл оживено съобщи, че корабът накрая е напреднал доста.
	В петък, 7 декември, за зла чест вятърът пак задуха в първоначалната си посока, а „Тетис“ отново се заклати силно. Този път потъването изглеждаше по-вероятно от всякога. Прикрепените с летви тежки куфари се откачиха и бяха струпани по койките. Дъските скърцаха зловещо, сякаш и те не можеха да понасят повече, а малкият бриг пропадаше дълбоко в браздите между вълните и всеки път изглеждаше, че няма да излезе оттам.
	— О, Боже! Помогни ми да умра! — проплака Джеруша, затисната до корпуса на кораба от голям куфар.
	— Брат Хейл! Бихте ли преместили тази кутия? — извика една от другите жени, защото знаеше, че той е единственият мисионер, който е в състояние да й помогне.
	Затова, не по негова вина, бяха минали няколко минути, преди да стигне до Джеруша. Завари я да говори несвързано:
	— Боже, нека умра! Абнър не е виновен. Беше много добър с мене, но нека умра!
	Той я освободи от куфара и опипа крайниците й да види няма ли нещо счупено. Тъкмо тогава чу молбата й за смърт.
	— Какво каза? — отвратен попита Абнър.
	— Боже, нека умра! — сляпо продължаваше да се моли тя.
	Той силно я зашлеви по бузите и извика:
	— Госпожо Хейл! Нямаш право да светотатстваш!
	Продължи да я удря, докато тя се съвзе. После седна до нея и каза спокойно:
	— И аз се страхувам, обична ми другарко. Страхувам се да не се удавим. Ох! — Той спря, докато корабът се спусна по склона на една вълна, застина там, а след това със скърцане отново се изкачи.
	— И ти ли мислиш, че сме обречени? — тихо попита Джеруша.
	— Страх ме е — кротко отвърна Абнър — ала не бива да светотатстваме дори когато сме изоставени.
	— Но какво говорех, скъпи ми съпруже? — попита тя.
	— Най-добре е да забравим — махна с ръка той. — Ще се помолите ли с мен, госпожо Хейл?
	В студеното и тъмно помещение Абнър й помогна да прочете молитвата, която можеше и да е последна.
	В същия миг на палубата капитан Джандърс яростно крещеше:
	— По дяволите, мистър Колинс, няма да успеем!
	— Да се отправяме ли към Добра надежда, сър?
	— Дума да не става.
	— Ще потънем, сър — предупреди го Колинс.
	— Обърнете, ще закърпим кораба на Фолкландските острови — реши изведнъж Джандърс.
	— А после?
	— Ще минем през Магелановия проток.
	— Слушам, сър.

	* * *

	И тъй, двумачтовият 230-тонен бриг „Тетис“ с дължина двадесет и четири метра, тръгнал от Бостън, накрая се отклони от нос Хорн в североизточна посока, като се възползва от силните ветрове, и се насочи към Фолкландските острови в южната част на Атлантическия океан отвъд брега на Патагония.
	Фолкландските острови — скалисти, незалесени и брулени от ветровете — се използваха от китоловците и от онези, които не могат да заобиколят нос Хорн, за да възстановят силите си. Но на измъчените мисионери, когато ги зърнаха на 10 декември, те се сториха като късчета от Обетованата земя и щом „Тетис“ пусна котва в един скалист залив, всички забързаха да слязат на брега. През цялата кратка, сива и беззвездна нощ Джон Уипъл изследва студената земя и на разсъмване зарадва кораба с добри новини:
	— Тук има гъски, патици и малки морски птици. Вземете всички пушки!
	Уипъл организира ловна дружина и тя достави за „Тетис“ прясна храна, която щеше да им стигне за много седмици. Колинс поведе друга група, която намери прясна вода, за да допълнят варелите, и събра дърва, доплавали от аржентинския бряг.
	— Ще поддържаме огньове десет дни — обеща той на мисионерите. — Ще се изсушите добре.
	Жените простряха на палубата пране, тъй като не бяха прали повече от сто дни, но най-голямото откритие направи Абнър Хейл, когато се изкачи до най-високата точка на острова. В един от северните заливи се бе приютил друг кораб, към който той веднага се спусна заедно с двама моряци. Корабът бе китоловен, току-що пристигнал от Тихия океан, и не след дълго неговият капитан и капитан Джандърс започнаха да сравняват картите си на Магелановия проток.
	— Ужасно място — уверяваше ги китоловецът и показа на капитан Джандърс и на Абнър как остров Тиера дел Фуего — Огнена земя, който се бяха опитали да заобиколят откъм юг, се издаваше на съвсем близко разстояние от брега на Южна Америка, така че Магелановият проток всъщност им позволяваше да минат край Тиера дел Фуего от северната му страна.
	И на двата кораба нямаше човек, който да е минавал през протока, но мнозина си спомняха какво са чували за него.
	— През 1578 година Франсис Дрейк го е преминал за седемнайсет дни — обади се един познавач на историята. — Но в 1764 французинът Бугенвил го е преминал за петдесет и два. Рекордът обаче принадлежи на двама испанци, които са се борили в протока сто и петдесет дни. Все пак, в края на краищата, са го преминали.
	— Защо е така труден този проток? — попита Абнър.
	— Всъщност — обясни китоловецът — трудностите започват, когато стигнеш до другия му край.
	— Какво става тогава? — продължаваше да пита Абнър.
	— Виждаш ли онези скали? Казват им Четиримата евангелисти. Там се разбиват корабите.
	— Защо? Мъгла ли има?
	— Не. Западните ветрове от Тихия океан издигат огромни вълни на изхода от протока. И мъчейки се да ги преодолееш, ти се блъскаш в Евангелистите.
	— Искаш да кажеш, че е по-лошо от мястото, през което минахме?
	— Разликата е тази — обясни китоловецът — че ако се опиташ да заобиколиш нос Хорн при неблагоприятни условия, може да останеш сред яростни вълни петдесет дни. Значи просто не е възможно да се заобиколи. При Четиримата евангелисти вълните са още по-страшни, но можеш да ги преплаваш за един следобед… ако имаш късмет.
	— Къде точно са се разбивали в скалите толкова кораби? — искаше да разбере Джандърс.
	— На остров Десолейшън. Не че самият остров е лош, но когато се смята, че корабът е преминал Евангелистите, често излиза, че не може да се задържи над вълните. Завива панически, за да ги избегне, и тогава се разбива в Десолейшън. Петдесет… сто кораба…
	— Някои оцелели ли са? — запита Колинс.
	— При скалите на Десолейшън ли? — въздъхна китоловецът.
	— Има ли все пак някакво разковниче? — настояваше Колинс.
	— Намери си добро пристанище в западния край на Десолейшън. Излизай от него всеки ден, ако трябва цял месец, и се опитвай да преодолееш Евангелистите. Но дръж кораба в такова положение, че ако е нужно да се върнеш в пристанището за през нощта, ти да си господарят на кораба, а не вълните.
	— Точно така смятам и аз — съгласи се капитан Джандърс.
	— Не ви ли се струва, че излиза източен вятър? — обади се пак Колинс с надежда. — Мисля, че ако хванем устойчив източен вятър, ще имаме късмет. Той ще ни избута през протока.
	— Това ще е грешка! — противопостави се китоловецът. — Вярно е, че източният вятър ще ти помогне малко в началото, но когато се издигнат големи вълни при изхода на запад, източният вятър ще направи положението при Четиримата евангелисти още по-трудно. Направо ще попаднеш в ада.
	— Въпреки това вълните не могат ли да се преодолеят? — не се отказваше Джандърс.
	— Могат. Правили са го холандци. И испанци. Но помнете — тръгвайте от Десолейшън всеки ден и се връщайте обратно всяка вечер, докато случите подходящо море. И трябва да управлявате кораба вие, а не вълните.
	Китоловецът, предположил, че Абнър е пастор, го попита дали не би се съгласил да отслужи църковна служба като гост на техния кораб. Това зарадва мисионера и той отправи поглед към капитан Джандърс, сякаш искаше да каже: „Ето един морски капитан, който почита Бога“. Но Джандърс не бе склонен да позволи пълна победа на Абнър и когато китоловецът слезе да вдигне екипажа си, със змийски глас се опита да помрачи райското задоволство на Хейл.
	— Този капитан може би управлява един от най-порочните кораби — промърмори той. — Навярно на съвестта му лежат безброй престъпления. Попитай го какво е правил в Хонолулу. Щом заобиколят носа и наближат Бостън, всички китоловци искат някой да се помоли за тях и да ги очисти от греховете.
	Все пак за службата на палубата след малко се събраха навъсени здрави мъжаги и Абнър избра за очищение на греховете текста от Левит, 25:41:
	— „… и да се върне между племето си и влезе пак във владението на бащите си…“ Но ще се върне ли заедно с него и съвестта му?
	С вълнуващи думи, към които го подбуждаше и присъствието на капитан Джандърс, Абнър анализира положението на човек, който четири години е бил далече от дома Господен и от дома на семейството си, промените, настъпили у него, а и в дома му, за които той не би могъл да знае; после се спря на стъпките, които такъв човек трябва да предприеме, за да се заличат тези промени, ако са били към лошо, или да се възползва от тях, ако са били благоприятни. Китоловците слушаха изумени, докато Абнър разкриваше техните неизречени мисли, а в края на службата трима души го попитаха дали би желал да се помоли заедно с тях. След молитвите капитанът се обърна към мисионера:
	— Това бе силна проповед, младежо. В знак на благодарност бих искал да ти дам малък подарък от името на нашия кораб. — И той изненада Абнър, като му предаде за „Тетис“ грозд хубави зелени банани. — Те ще узреят и ще бъдат добри за ядене дълго време — увери го китоловецът. — Ще ги харесат и болните пътници.
	— Какви са тези плодове? — попита Абнър.
	— Банани, синко. Помагат при запек. Научете се да ги ядете, защото бананите са основната храна на Хаваите. — Китоловецът показа на Абнър как се белят бананите, отхапа си от обеления и подаде на мисионера. — Като свикнеш с тях, ти стават много вкусни.
	Но силната миризма на банановата кора се стори на Абнър твърде неприятна.
	— Ще сториш добре, ако свикнеш с тях, синко — подвикна китоловецът — защото отсега нататък това ще ти е храната.
	— Бил ли си на Хаваите? — попита го Абнър.
	— Дали съм бил в Хонолулу? — учудено го погледна китоловецът. — Хванахме десетина кита на юг от Хаваите.
	Във вторник, 18 декември, след като капитан Джандърс бе прекопирал всичките карти на Магелановия проток на колегата си китоловец, след като ги бе сравнил със своите и бе установил, че нито един остров в протока не е отбелязан на едно и също място на различните карти, „Тетис“ вдигна котва. Насочи се към Огнена земя, но този път към северния край на острова, най-близо до Южна Америка, където ги очакваше мрачно страшният проток, открит от Магелан. Когато на 21 декември се показа неприветливият бряг, капитан Джандърс се обърна към Колинс:
	— Огледай този бряг добре, защото няма да се върнем тук.
	И с упорита решителност той навлезе в тесния проток, който бе сразил толкова много кораби.


	Мисионерите бяха очаровани от първите дни през протока, стояха до перилата и гледаха първо Южна Америка, после Огнена земя. Беше началото на лятото и веднъж забелязаха група местни жители, облечени само в кожи. Нощем Абнър наблюдаваше огньовете, които бяха дали името на големия остров при първото акостиране на Магелан. Макар и мрачен, островът бе интересен.
	„Тетис“, с помощта на източния вятър, понякога изминаваше по тридесет мили на ден, но по-често напредваха бавно и внимателно с по двадесет мили. След известно придвижване на запад корабът зави на юг, като следваше бреговата линия на Огнена земя; дните минаваха сънливо, а нощ почти нямаше. Мисионерите понякога спяха на палубата, а като се будеха, се радваха на всяко явление през нощта. Когато вятърът не бе попътен, както често се случваше, привързваха „Тетис“. Тогава по брега тръгваха ловни дружини, така че за Коледа имаха достатъчно патици, ала им бе странно, че се намират в тези сиви ширини, а не в снежната Нова Англия. Вече не страдаха от морска болест, но една от пътничките намрази Магелановия проток повече от всяко друго място.
	Това бе Джеруша Хейл. Двете й основни заболявания бяха преминали, но се бе появило ново, което се състоеше в непреодолимо желание да повръща винаги когато съпругът й я караше да изяде един банан.
	— Не ми харесва миризмата му — протестираше тя.
	— И на мене не ми харесва — обясняваше й той търпеливо — но щом това е храната на островите…
	— Нека почакаме, докато стигнем дотам — молеше се тя.
	— Не, щом Бог сега ни е изпратил тези банани…
	— Но другите жени не са принудени да ги ядат — съпротивляваше се Джеруша.
	— Бог не ги е изпратил пряко на другите жени — не се предаваше той.
	— Преподобни Хейл — молеше се тя — сигурна съм, че като слезем от този кораб, където тъй много боледувах, ще мога да ям банани. Но тук мазната им кора ми напомня… Съпруже, ще ми стане лошо.
	— Не, госпожо Хейл! — налагаше се той и два пъти на ден обелваше по един банан, лапваше половината и макар да не мислеше така, заявяваше: — Чудесен е!
	Другата половина насила натъпкваше в устата на Джеруша и я наблюдаваше, докато го преглътне. Тази процедура бе така болезнена за младата жена, че Аманда Уипъл избягваше да остава в койката си, докато тя продължаваше. Още по-лошо бе, че Абнър провеси узряващите банани от тавана на каютата, където те постоянно се люшкаха напред-назад. А докато узряваха, издаваха неприятната си миризма.
	Най-напред Джеруша си помисли: „Ще следя как кичурът намалява“. Ала от това гроздът не ставаше по-малък. Напротив, ставаше по-голям, по-ароматичен и нощем се люшкаше по-близо до лицето й.
	— Мили съпруже — молеше го тя пак — наистина ще ми стане лошо!
	Но Абнър притискаше стомаха й с ръка, докато преглътне дневната си порция, не й позволяваше да повръща и тя се подчиняваше.
	След една такава процедура Джон Уипъл попита:
	— Защо толкова обичаш бананите, брат Хейл?
	— Не ги обичам — отвърна Абнър. — И на мене ми прилошава от тях.
	— Тогава защо ги ядеш?
	— Защото очевидно Бог иска да ги ям. Получих ги заради една моя проповед. Ще бъда неблагодарник, ако не ги ям.
	— Ти вярваш ли в знамения? — попита младият учен.
	— Какво имаш предвид?
	— Суеверия. Знамения.
	— Защо ме питаш?
	— Дойде ми наум. Кеоки Канакоа ми разказа за всички знамения, с които някога трябвало да се съобразява. Когато някое кану излизало в морето, вземали една старица и тя постоянно гадаела знаменията. Ако прелетял албатрос или се появяла акула, това означавало нещо… били изпратени от някой бог… можело да разбереш какви са намеренията на бога… стига да умееш да тълкуваш знаменията.
	— Какво общо има всичко това с мене? — изгледа го Абнър.
	— Струва ми се, брат Хейл, че и ти се отнасяш така към бананите. Някой ти ги е дал, значи са били изпратени от Бога. И ако са били изпратени от Бога, значи трябва да се ядат.
	— Джон, това е светотатство.
	— Светотатство или не, аз бих изхвърлил тези банани зад борда. На всички ни прилошава от тях.
	— Зад борда!
	— Да, преподобни Хейл — намеси се Джеруша. — Зад борда!
	— Това е непоносимо! — извика Абнър и излезе на палубата, но бързо се върна пак в каютата. — Никой да не е посмял да пипне тези банани! Те са ни изпратени от Бога, за да ни подготвят за новия ни живот. Ние двамата, госпожо Хейл, ще изядем бананите до един. Такава е Божията воля.
	И докато „Тетис“ мъчително се придвижваше напред, миризливите банани танцуваха насред каютата.


	Корабът напусна Огнена земя и се понесе сред стотиците безименни острови в западната част на протока. Ветровете променяха посоката си, а скучните дни се нижеха в скучни седмици. Капитан Джандърс многократно записваше в дневника си: „Вторник, 15 януари. Двадесет и шести ден в протока. Земя наблизо и от двете страни. Цял ден се движехме срещу вятъра. Изминахме четири мили, ала по залез ги загубихме. Не намерихме място за закотвяне край стръмните брегове. Върнахме се назад и пуснахме котва на снощното място. Но се надяваме този западен вятър да продължи, за да изглади морето при Четиримата Евангелисти. Ловната дружина удари хубави гъски и напълни две кофи с миди“.
	Дните се точеха, а корабът напредваше с по четири мили или шест, или никак. Моряците изтегляха „Тетис“ от пристана му, за да хванат вятъра, и се обзалагаха, че вечерта ще нощуват пак на същото място. Два факта все по-често глождеха съзнанието на всички. Земята около тях бе тъй бедна, че не би могла да ги изхранва дълго, особено когато лятото свършеше, а то вече бе към края си. Мислеха и друго: „Ако тук е тъй трудно, какво ли ще бъде, когато стигнем до остров Десолейшън? А като стигнем до него, как ще бъде при Четиримата евангелисти?“. Изглеждаше, че сантиметър по сантиметър се приближават към голямата развръзка, и това бе вярно.
	На тридесет и втория ден от мъчителното придвижване излезе източен вятър, който бързо подкара малкия бриг край северния бряг на остров Десолейшън. Мястото им се стори още по-ужасно, като видяха дъски от разбит върху скалите кораб. Морето стана по-бурно и осемнадесет от мисионерите намериха, че ще е по-разумно да останат долу, където се чувстваха още по-зле поради миризмата на бананите. Тази нощ Джеруша заяви, че и да я убият, няма да изяде поредния банан; но Абнър, чувал и друг път такива заплахи, спокойно погълна своята половина, а другата набута в устата на Джеруша.
	— Никакво повръщане! — заповяда той и притисна стомаха й.
	Ала в този миг корабът се заклати силно от първите тихоокеански вълни, навлезли в протока, и нито Джеруша, нито Абнър можеха да спрат гаденето. Тя повърна.
	— Госпожо Хейл! — извика той и затисна със свободната си ръка устата й, но напразно. Цялата каюта се изпоцапа. — Това беше нарочно! — промърмори той.
	— Съпруже, лошо ми е — изхълца тя.
	Тонът й направи впечатление на Абнър и той грижливо изчисти каютата, после постави жена си да легне.
	— Не правя това, за да те измъчвам, моя скъпа другарко — утешаваше я той. — Бог ни изпрати тези банани. Виж!
	И Абнър откъсна един от жълтите плодове, които и самият той бе намразил, и го изяде целия.
	— Пак ми е лошо! — извика Джеруша и Абнър отново изчисти каютата.
	На сутринта стана ясно, че „Тетис“ е стигнал до края на остров Десолейшън и е изминал деветдесет и девет на сто от Магелановия проток. Оставаше само краткото разстояние покрай Четиримата евангелисти, четирите жестоки, безлюдни скали, които пазеха западния вход към протока. На разсъмване във вторник, 22 януари 1822 година, малкият кораб напусна защитените води на остров Десолейшън и се опита да навлезе в кръстовището на бури, където се сливат източните течения на Тихия океан с водите на Атлантическия, които се движат на запад. Както бе предрекъл капитанът на китоловния кораб, добрите ветрове, които бяха придружавали „Тетис“ през последните дни, сега предизвикваха вълнение, невиждано от нито един човек на кораба досега.
	Гигантски вълни от Тихия океан връхлитаха с ужасяваща сила, която очевидно можеше да помете всичко по пътя си. По-малките вълни от Атлантика се нахвърляха като бесни кучета върху разбушуваната повърхност и я разкъсваха на хиляди отделни океани, всеки със свое течение и своя посока. Когато малкият кораб се приближи до този многолик водовъртеж, капитан Джандърс изкомандва:
	— Всички на борда да се завържат за кораба!
	Моряците се превързаха с въжета около кръста и през гърдите, бързо намериха къде да вкопчат ръцете си и „Тетис“ със затворени люкове се впусна в огромния хаос.
	През първите петнадесет минути малкият бриг бе подмятан така, сякаш бесните морски кучета бяха престанали да се нахвърлят едно връз друго и бяха налетели върху него. Издигаха го и го спускаха надолу, ръфаха гредите на бакборда, люлееха кораба безмилостно и го тласкаха назад. Той така се люшкаше, че никой не би могъл да се задържи на палубата, ако не е завързан.
	— Държиш ли под око Евангелистите, мистър Колинс? — изкрещя през воя на вълните капитан Джандърс.
	— Да, сър.
	— Можем ли да издържим още, Колинс?
	— Не можем, сър.
	— Ще обърнем назад и ще бягаме.
	— Внимавайте за скалите, сър.
	И „Тетис“, брулен отвсякъде, се насочи към бурните води, които идваха от Атлантика, и като ранено морско животно се върна на остров Десолейшън. В каютите си мисионерите се молеха. Дори и болните не бяха се задържали в койките си, тъй силно бе клатушкането и подхвърлянето.
	Изведнъж всичко утихна и капитан Джандърс скри малкия си кораб в уютно пристанище, чиито брегове имаха формата на рибарска кука. Всеки ден през следващата седмица Абнър Хейл, Джон Уипъл, още двама мисионери и четирима яки моряци гребяха до брега в лодка, привързана с дълги въжета към носа на „Тетис“. Заобикаляха края на рибарската кука, напъваха се и копаеха пясъка, после дърпаха, докато корабът се задвижи. Бавно-бавно го изтегляха към входа на протока, след това тичаха към лодката и с нея настигаха „Тетис“.
	Ден подир ден, цяла седмица корабът внимателно си проправяше път към мястото, където двата океана се срещаха, капитанът и помощникът му изучаваха вълните, смело ги изпитваха и предизвикваха смъртта. Вълнението бе тъй мощно, че изглеждаше невъзможно да се преодолее. Моряците, завързани за мачтите, се питаха дали капитанът няма да се върне назад и да се насочи към нос Добра надежда. Но всяка вечер капитан Джандърс се заклеваше:
	— Утре ще разтурим магията. Утре ще се измъкнем.
	А в дневника си записваше: „Вторник, 29 януари. Пак опитах. Гигантски вълни от Тихия океан се сблъскват с бурните атлантически води и предизвикват невероятни водовъртежи. Няма кораб, който може да премине през такива високи вълни. Върнах се в същото пристанище“.


	На 30 януари ветровете се обърнаха от запад, което в крайна сметка бе добре, тъй като нямаше да поддържат вълнението на Атлантика и щяха да стабилизират несмущавания вече Тихи океан. Но непосредственият резултат бе, че по-нататъшните опити да се стигне до изхода ставаха невъзможни. Затова „Тетис“ остана вързан за брега в уютното си пристанище, подобно на рибарска кука, а капитан Джандърс, мистър Колинс, Абнър и Джон Уипъл се изкачиха на един малък хълм, за да наблюдават дивата среща на океаните. Не виждаха Четиримата евангелисти, но знаеха къде се намират, и докато изучаваха гигантските вълни, Абнър попита:
	— Не сте ли мислили, сър, че може би Божията воля ви задържа?
	Капитан Джандърс този път не изръмжа срещу младия мъж.
	— Готов съм да мисля всичко, стига да успеем да преодолеем тази проклета една миля от океана.
	— Снощи ми хрумна — каза Абнър — че безумният ви отказ да изхвърлите светските си романи е проклятие за този кораб.
	Колинс погледна младия пастор смаяно и се готвеше да му възрази по най-груб начин, но Джандърс го изпревари:
	— Какво сте си наумили, преподобни Хейл?
	— Ако ние, мисионерите, се помолим и успеем да изведем кораба отвъд бариерата, тогава ще се съгласите ли да изхвърлите светската си литература и като капитан на кораб, който има нужда от Бога, да приемете книги от мене?
	— Съгласен съм — отвърна Джандърс сериозно.
	Четиримата мъже, застанали на един хълм в края на света, постигнаха споразумение, а когато мисионерите се отдалечиха, Джандърс се заоправдава пред първия си помощник:
	— Решен съм да премина този проток. Никога не бях виждал такова бурно море, на каквото се натъкнахме при нос Хорн. А сега тук. Ако щеш, кажи, че съм суеверен, но мисля, че да имаш свещеник на борда е лош късмет. А ние имаме единайсет. Ала освен лош късмет те може би могат да ни донесат и добър късмет. Готов съм да опитам всичко.
	Вечерта Абнър събра мисионерите, за да им съобщи за споразумението.
	— Бог е задържал кораба, за да ни даде урок — уверяваше ги той — ала нашите молитви ще вдигнат проклятието.
	За Джон Уипъл и за още неколцина такива разсъждения изглеждаха средновековни и не искаха да се молят, но повечето се съгласиха. В края на молитвата Уипъл попита дали той също може да се помоли и Абнър прие.
	— Господи, дай сила на ръцете и очите на нашите моряци — изрече молитвата си Уипъл. — Усмири вятъра, укроти вълните и ни позволи да минем.
	— Амин — каза капитан Джандърс.
	След молитвите Абнър посети Джеруша, която все още не бе в състояние да се вдигне от койката си, и си раздели с нея един банан. На протестите й, че от бананите й е зле и поради това не може да стане, Абнър отвърна:
	— Тази нощ поставяме съдбата си в ръцете на Бога. Моля те, послушай ме, любима моя другарко, и ако утре преминем през бариерата, няма да ядеш повече банани.
	— Свещено обещание ли е това? — попита Джеруша.
	— Да — увери я той.
	Затова тя се овладя, почувства здравата ръка върху стомаха си и изяде банана.
	В четири часа сутринта целият кораб се събра на молитва и след като мисионерите говориха дълго, капитан Джандърс се помоли:
	— Господи, преведи ни през протока.
	Още преди пет часа Абнър, Джон и шестимата им редовни помощници в гребането се отправиха към брега и отблъснаха малкия кораб в главното течение. Но когато ги бяха изтеглили отново на борда, Абнър обяви:
	— Днес искам да се моля на палубата.
	— Завържи се за мачтата — изръмжа Джандърс. А на Колинс каза: — Днес вълните не са по-малки, отколкото предишните дни, но морето е по-постоянно и имаме вятър, който може да ни помогне да се измъкнем.
	— По-добър ден едва ли бихме могли да очакваме — съгласи се Колинс.
	— Потегляме! — изкрещя Джандърс и „Тетис“ се гмурна в морето доста на юг от Четиримата евангелисти, към най-бурната част на океана.
	Това бяха решителните часове. Преди два дни се мъчеха да се придвижват с помощта на вятъра откъм кърмата, да наберат достатъчно скорост и да проникнат сред огромните вълни. Сега вятърът духаше право срещу носа и „Тетис“ трябваше да се насочи първо на север, после на юг и отново на север, като се опитваше да измине неколкостотин метра напред, за да успее с един силен пробив на север най-сетне да преодолее Евангелистите. Голямата опасност бе, че при решителното поемане на север „Тетис“ можеше да изгуби предимството си, да бъде отнесен от вълните встрани върху скалите и безнадеждно да се разбие.
	Утринните часове се изнизваха и бригът продължаваше да прави един след друг неуспешни опити. Корабът напразно се мъчеше да се отблъсне напред; Абнър чувстваше, че постоянно се плъзгат обратно към остров Десолейшън, отдалечават се от по-сигурния курс, който би им позволил да вземат една дълга отсечка, за да отминат Четиримата евангелисти.
	По обед и след пладне малкият кораб не преставаше да се бори. Успя да се придвижи с една миля и навлезе в по-бурни води, където мощният Пасифик им се нахвърли с пълна сила. Гредите скърцаха, мачтите се люлееха и Абнър наблюдаваше как мустакатият капитан Джандърс се взира напред и преценява вятъра.
	В три следобед люшкането стана почти непоносимо на палубата. Ако имаше някой, който не се е привързал добре, той бездруго щеше да бъде пометен от огромните вълни и Абнър започна да се моли:
	— Мили Боже, погрижи се за хората, които са долу. Дай им свеж въздух. — Но той усещаше ужасната миризма на каютите и съжаляваше мисионерите.
	В четири часа, когато още не се бояха, че ще се стъмни, защото лятното слънце нямаше да залезе преди десет, положението на „Тетис“ бе критично. Капитан Джандърс бе изправен пред алтернативата да продължи битката с морето и да загуби надежда, че ще могат да се върнат безопасно до остров Десолейшън, или да се откаже от днешните си опити. Не му се искаше да избере второто, защото никога не бяха се приближавали толкова до заветната цел, затова сред най-силната буря той продължаваше да премисля.
	— Остава ни само половин миля морско вълнение — изкрещя към Колинс.
	— Дори и по-малко, сър.
	— Наблюдаваш ли Евангелистите? — подвикна пак Джандърс.
	— Да, сър.
	— Още с колко пункта в посока на вятъра трябва да се придвижим, за да отминем скалите, мистър Колинс?
	— С три пункта, сър.
	— Можем ли да поддържаме този курс?
	Въпросът не бе честен — това знаеха и Джандърс, и Колинс — защото капитанът се опитваше да накара своя помощник да вземе окончателното съдбоносно решение, на живот или на смърт. Колинс гледаше упорито напред и не казваше нищо.
	— Можеш ли да дадеш още три пункта, мистър Колинс?
	— Мога, сър.
	И скърцащият „Тетис“ навлезе още по-навътре в бурята.
	— Ако удържим курса, ще отминем ли скалите, мистър Колинс?
	— Да, сър, ако удържим курса.
	Двамата мъже стояха напрегнати и следяха дали корабът се изплъзва към големите водни пропасти, но той се държеше стабилно. Мина минута, после две, после три и най-сетне капитан Джандърс изкрещя към всички на палубата:
	— Насочваме се към скалите. Бъдете готови да се отвържете и да дърпате въжетата.
	Рядко някой моряк е бивал изправян пред тъй ясно очертан проблем. Ако вятърът се запазеше, ако килът продължаваше да пори вълните, този дълъг набег напред щеше да изхвърли „Тетис“ отвъд Четиримата евангелисти и пробивът щеше да се осъществи, защото след това, когато се насочеха на юг, малкият кораб можеше да плава и цяла нощ, докато вълнението утихне.
	— Сега е време за молитва, преподобни Хейл — изкрещя Джандърс през вятъра и Абнър, привързан към главната мачта през кръста и под мишниците, започна да се моли да се запази сегашното положение на кораба в океана и вятърът да не се променя.
	В този миг Колинс спокойно предупреди:
	— Корабът се изплъзва, сър.
	— Усещам, че се изплъзва, Колинс — отвърна капитан Джандърс, чието сурово изражение прикриваше страха му.
	— Да издигна ли най-горното платно още малко към вятъра?
	— Издигни го напълно, Колинс.
	— Вятърът може да го отнесе, сър.
	Капитан Джандърс се поколеба, защото виждаше, че корабът губи направление, и извика:
	— Трябва да се издигне това платно. Ако удържи, ще успеем. Ако вятърът го отнесе, ще е без значение. И без това бяхме загубени.
	Той рязко се извърна към привързаните моряци и закрещя заповеди, които бяха последвани от дърпане на въжета, за да се издигне задното най-горно платно към вятъра — така щеше да се противодейства на изплъзването встрани към океана. Но докато моряците дърпаха, въжетата в горния сектор се оплетоха и триъгълното платно се заклати опасно от вятъра. „Тетис“ изглеждаше обречен.
	— Ти и ти, оправете горния сектор — изкрещя Джандърс.
	Върху разлюляната палуба, където се бяха закрепили здраво, за да се обезопасят, Кридланд и старият китоловец се отвързаха и се хванаха за въжетата, които водеха към върха на главната мачта. Закатериха се нагоре като маймуни, четирите уверени ръце, четирите опитни крака стискаха въжетата, макар че мачтата се навеждаше ту напред, ту назад в ледената буря. Корабът се носеше към скалите, но те се изкачваха все нагоре и нагоре.
	— Боже, закриляй ги — молеше се Абнър, докато се люлееха над главата му.
	„Тетис“ сега попадна в участък, където вълните бяха особено яростни, защото се блъскаха в Евангелистите и след това се нахвърляха върху дясната предна част на брига. Докато малкият кораб се клатушкаше наляво и надясно, наклоняваше се насам и натам, върхът на главната мачта, където работеха двамата моряци, описваше във въздуха невероятни дъги почти от по сто градуса. В края на всяко дъгообразно движение високата мачта се огъваше до долу и свиреше от вятъра, сякаш искаше да събори мъжете, които опъваха въжетата й. При едно от тези безумни пропадания Кридланд загуби шапката си и като протегна дясната ръка, за да я хване, тези, които го гледаха отдолу, помислиха, че е отнесен в морето. Абнър изкрещя:
	— Господи, спаси душата му!
	Но всъщност само шапката на Кридланд бе отнесена.
	— Опитайте пак да издърпате въжетата! — извика капитан Джандърс.
	— Още не могат да се оправят — дочу се отгоре гласът на втория помощник.
	— Към скалите ли се носим, мистър Колинс?
	— Да, сър.
	— Да изпратим ли още хора горе?
	— Това няма да помогне — отвърна Колинс.
	Капитанът и първият му помощник се взираха напред към бурята в късния следобед, наблюдаваха кораба и се молеха.
	— Опитайте пак да оправите въжетата! — нареди Джандърс, но моряците отново не успяха. Той си пое дълбоко дъх и каза: — Имаме още осем минути, Колинс. Това, което се помъчихме да направим, беше разумно.
	Сега Абнър забрави двамата навигатори до себе си и наблюдаваше само моряците, които продължаваха да летят по въздушните арки на мачтата. Шибаха ги леден дъжд и виещи ветрове; подскачането на кораба като че ли бе най-силно на мястото, където те работеха. И Абнър си спомни желанието на стария китоловец: „Не ми се иска да заобиколя нос Хорн без Библия“. Мисионерът започна да се моли за тези двама смелчаци, от които сега зависеше оцеляването на кораба. Отчаяните му молитви ги следваха в прелитането им надолу и нагоре върху фона на сивото небе.
	— Опитайте пак да се справите с въжетата! — извика Джандърс, когато изтекоха две от скъпоценните осем минути.
	Този път двамата моряци отвърнаха с безумен вик, въжетата се задвижиха и задното горно платно тръгна нагоре по огъващата се мачта. Триъгълното платно като по магически начин хвана вятъра и плъзгането на кораба към брега спря.
	— Чувствам, че сега върви стабилно по курса — подвикна Джандърс.
	— Наистина е стабилен — повтори Колинс.
	— Ще мине ли покрай Евангелистите? — искаше да се увери Джандърс.
	— Ще мине — отговори глухо Колинс, прикривайки буйната си радост.
	През последните опасни минути малкият кораб поддържаше курса си на север през бурята и когато най-после се доближи до смъртоносните скали, всички на палубата видяха, че ще мине покрай тях едва на сантиметри.
	— Всевишният е с нас! — извика Абнър с човешка, а не свещеническа радост.
	Капитан Джандърс не го чу, защото бе устремил очи напред и отказваше да погледне към Евангелистите. Търсеше подходящо място в океана, където ще е безопасно да промени курса на „Тетис“, за да поеме по последната опасна отсечка. Изминаха минути, после четвърт час, след това половин час, а той не отместваше поглед от могъщия развълнуван океан. Изведнъж килна кораба настрани и го насочи на юг по отсечката, която трябваше да го изведе през последните високи вълни и морски пропасти.
	— Двамината да слязат долу! — извика капитанът.
	Кридланд и старият китоловец се смъкнаха от мачтата, на която бяха кацнали, и стъпиха на палубата.
	— Слава на бога! — промърмори Абнър.
	Ала точно в този момент, когато имаше право да участва в общата радост, Абнър, като изпаднал в транс, потъна в дълбок размисъл: „Преди два дни ни съпътстваше добър вятър, в гръб, но не можахме да постигнем нищо. А днес, когато ураганът биеше право в лицата ни, успяхме да се преборим с него“. Той оглеждаше малкия кораб от Нова Англия и се мъчеше да открие тайната, която му бе позволила да се вреже в самото сърце на бурята, да преодолява ветровете и вълните сантиметър по сантиметър. И макар да не бе наясно с техниката, приложена от капитан Джандърс, той разбираше този човек, и всички мъже на борда, и себе си. „Не е ли странно — мислеше сред воя на вятъра — че когато ураганът духа в лицето ти, тогава можеш да се пребориш с него.“
	По-късно, след като отвърза Абнър, капитан Джандърс някак замаяно произнесе:
	— Не бих искал да съм капитанът, за когото ще се говори в Бостън: „Той се опита да заобиколи нос Хорн, но се отправи към Добра надежда“.
	— Никой няма да каже това за вас, капитане — с чувство на гордост му отвърна Абнър.
	Отвориха всички люкове и Колинс побърза да предаде добрата новина на мисионерите:
	— Спасени сме!
	Всички пътници, които можеха да се държат на крака, се изкачиха на палубата. Капитан Джандърс извиси глас сред воя на студения вятър:
	— Преподобни Хейл, успяхме да преминем протока с Божията милост. Ще се помолите ли?
	Абнър за първи път нямаше сили да проговори. Очите му бяха пълни със сълзи, той продължаваше да си представя как Кридланд и китоловецът се люлеят заедно с огъващата се мачта и как капитанът се бори с бурята, затова Джон Уипъл прочете някои от любимите на моряците силни и вълнуващи стихове от Псалтира:
P>
	„Бог е нам прибежище и сила, бърз помощник в беди, затова няма да се уплашим, макар и земята да се разклати и планините да се преместят в сърцето морско.
	Нека бучат и се подигат водите им, нека се тресат планините от вълнението им…
	Господ на силите е с нас, Бог на Иакова е наш застъпник…
	Ония, които тръгват по море на кораби, които имат работа в големите води —
	виждат делата на Господа и чудесата Му в дълбините:
	Той каже — и настава бурен вятър и високо издига морските вълни;
	възлизат до небесата, слизат до бездната; душата им чезне в неволя;
	те се въртят, политат като пияни, и всичката им мъдрост изчезва.
	Тогава в скръбта си викнаха към Господа и Той ги изведе из неволите им.
	Той превръща бурята в тишина и вълните замлъкват.
	И се радват, че те са утихнали, и Той ги довежда на желаното пристанище.
	Да славят Господа за милостта Му и за чудните Му дела към синовете човешки!“
P$
	Тогава забелязаха, че капитан Джандърс е изчезнал по време на четенето. Сега той излезе от вътрешността на кораба с куп книги в ръце.
	— Вчера обещах на преподобния Хейл, че ако молитвите му ни преведат през препятствието, ще се откажа от моите книги и ще взема неговите. Ричардсън… Стърн… Смолет… Уолпол. — Една по една той захвърли книгите в Тихия океан, който вече започваше да оправдава името си. После добави: — От 21 декември до 31 януари — четирийсет и два дни останахме в този проток. Не съм имал по-трудно преминаване в живота си, но все пак успяхме. Слава на Бога.
	Това тържество за Абнър бе помрачено от поражение, защото, докато мисионерите наблюдаваха как изчезват светските книги, изведнъж забелязаха, че Джеруша Хейл излиза на палубата, следвана от Кеоки, който носеше останалите банани. Тя мина с несигурни стъпки покрай мъжа си, хвана се за перилата на кораба и един по един изхвърли бананите далече в океана. Вечерта в каютата, която вече бе по-спокойна, каза на съпруга си:
	— Ти ме измъчи, Абнър… Не, отсега нататък ще те наричам по име, защото за мене ти си Абнър. Измъчи ме с твоето греховно престараване. Вече никога в живота си няма да се поддам на твоите мъчения, тъй като не по-зле от тебе разбирам Божията воля, а Бог не може да иска от една болна жена да яде нещо, което й е противно. — Като видя изненадата на Абнър от този ултиматум, тя смекчи думите си, добавяйки нещо, което също бе вярно: — Докато ти разговаряше с моряците тая вечер, капитан Джандърс ми довери, че през най-трудните мигове на преминаването през протока той е намирал успокоение в присъствието на такъв смел човек като тебе. Още по-важно е, Абнър, че и аз намирам успокоение в присъствието на смел и набожен човек като теб до себе си. — И тя го целуна.
	Преди да успее да го целуне още веднъж, в каютата влезе Кеоки и съобщи:
	— Преподобни Хейл, старият китоловец се нуждае от тебе. Той е в моряшкото помещение.
	— Пак ли е пиян? — намръщи се Абнър подозрително.
	— Нуждае се от тебе — повтори хаваецът и заведе Абнър до мръсната койка, в която лежеше старецът и си мърмореше.
	— Какво има? — тихо го попита Абнър.
	— Мога ли сега пак да получа Библията си? — замоли го китоловецът.
	— Не. Църквата ти даде Библия веднъж, а ти я оскверни. Донесе срам и позор за всички ни.
	— Преподобни Хейл, ти ме видя днес да оправям въжетата. Знаеш как се страхувах да се кача на мачтата при нос Хорн… без Библията си.
	— Не, Господ — Бог е суров с отстъпниците — строго заяви Абнър.
	Кридланд, който бе споделял опасността със стареца, предложи:
	— Преподобни Хейл, какво ще кажеш, ако, вместо ти да му даваш Библия, аз му дам моята. Тогава ще можеш ли…
	— Да ти дам друга? — Никога! Кридланд, Христос е казал: „Който отстъпи в сърцето си, ще си носи последствията“. Такива хора вредят на църквата повече от грешниците.
	— Преподобни Хейл, нали този човек спаси всички ни в бурята? Аз се опитвах да оправя въжетата, но не успях. Той ги оправи.
	— Вярно е, преподобни — призна китоловецът. — Аз спасих кораба и си искам Библията.
	— Не — повтори Абнър. — Докато вие бяхте горе, аз се молех за вас. И сега се моля. Ако сте спасили кораба, всички сме ви благодарни. Но още веднъж да поема риска целият кораб да се присмива на църквата? Не. Това не мога да сторя. — И той се отдалечи.
	Едва в събота вечерта Абнър забеляза, че Джеруша е без Библия. Той ръководеше молитвите и видя, че жена му чете от Библията на сестра Уипъл. Когато се върнаха в каютата си, запита тихо:
	— Къде е Библията ти, моя мила съпруго?
	— Дадох я на стария китоловец — отвърна му тя.
	— На стария… Как си научила за него?
	— Кеоки дойде при мене, плачейки за прегрешилия старец.
	— И ти си взела страната на Кеоки срещу собствения си съпруг… срещу църквата?
	— Не, Абнър. Аз просто дадох Библия на един смел старец.
	— Но, госпожо Хейл…
	— Името ми е Джеруша.
	— Но нали обсъждахме този въпрос? Че отстъпниците нанасят най-голяма вреда на църквата.
	— Не съм дала Библията си на отстъпник, Абнър. Дадох я на един човек, който изпитва страх. А ако Библията не може да прогонва страха, тогава значи не е онази книга, в която ние вярваме.
	— Но авторитетът на мисията? Самите основи на нашата църква?
	— Абнър — убедено започна Джеруша — сигурна съм, че старецът ще направи ново отстъпление, може и да ни нанесе вреда. Но в четвъртък вечер, когато слезе от високата мачта, той бе в близост до Бога. Той спаси моя живот и твоя. А представата за Бога няма да значи нищо за мене, ако в такива случаи Той не е готов да приеме с любов дори един грешен старец.
	— Какво искаш да кажеш с това „представата за Бога“?
	— Абнър, ти да не би да смяташ, че Бог е човек, който се крие в облаците?
	— Смятам, че Бог чува всяка твоя дума и е толкова изумен, колкото съм и аз.
	Но преди да продължи с обвиненията си, Джеруша, с полюшващи се край ушите й кестеняви къдрици, го целуна и двамата се свиха в тясната си койка.


	Късно след полунощ Абнър, разтревожен както никога преди, стана и излезе на палубата, където няколко ярки звезди осветяваха сивата антарктическа нощ. Беше тревожен, че жена му въпреки неговото нареждане бе дала Библията си на стареца. Но още повече го безпокоеше дълбокото му и нарастващо желание за нейното успокояващо тяло. Три пъти по време на пътуването, след големи спорове, тя го бе притегляла засмяна в тясната койка, бе спускала преградната завеска, а през следващия зашеметяващ половин час той бе забравял Бога и проблемите на Бога. Знаеше само, че Джеруша Бромли Хейл е по-вълнуваща от бурята, по-успокояваща от утихналия океан.
	Убеден бе, че такова себеотдаване от негова страна трябва да е греховно. Често бе чувал в претъпканата каюта как Джон и Аманда Уипъл шумолят с часове, бе забелязвал как шепотът им внезапно спира и Аманда почва да издава странни, невъздържани викове и бе предполагал, че именно това църквата нарича „свещена радост“. Възнамерявал бе да разисква този въпрос с Джеруша, но се срамуваше, защото собствените му изблици на „свещена радост“ от време на време го оставяха морално потиснат. Нещо тъй тайнствено и мощно несъмнено трябваше да е греховно. В Библията често се споменаваше за жени, които съблазняват мъжете, и за ужасните последици от това. Поради недостатъчните си познания за живота Абнър бе склонен да мисли, че като пастор за него ще е по-добре, ако не бъде тъй близо до Джеруша. Тя бе твърде опияняваща и заредена със „свещена радост“.
	Ала щом стигнеше до това объркващо, но логично заключение, пред него се изправяше неоспоримият, известен дори на глупците факт, че пастор, който живее без жена, изпада в папски, римокатолически уклон. А той от дън душа искаше да избягва папските канони. „Великите мъже от Стария завет са имали жени — разсъждаваше Абнър — и едва св. Павел говори за подобни забрани: «Затова ви казвам да не се жените… Добре е да останете като мене. Но който не може да се въздържа, нека да се ожени, защото е по-добре да се ожени, отколкото да гори».“ „Какъв е истинският смисъл на този пасаж?“ — питаше се Абнър в тази тревожна нощ.
	Няколко часа се разхожда по палубата и дежурните през нощта се шегуваха:
	— Изглежда, че танцува мисионерския валс.
	Но като прости хора, които отдавна бяха решили за себе си сложния проблем за мъжа и жената и често казваха, че Хонолулу е най-доброто пристанище на света, защото там жените се качват на кораба голи и готови за работа — те не биха могли да разберат смущенията на Абнър.
	„Прекалено дълбоко ли обичам Джеруша?“ — питаше се той в сивата нощ. Но щом дойдеше до извода, че трябва да я обича по-малко, си спомняше завладяващата й прелест и си казваше: „Не! Това е папско мислене“. И отново се връщаше към сърцевината на душевния си смут, бореше се със сладкото и объркващо го изкушение.
	Неделният ден бе свеж и ясен. За първи път от началото на пътешествието цялото мисионерско семейство можа да се събере за неделната служба на палубата, макар че от Антарктика нахлуваше студен въздух. Тъй като имаше специален повод да празнуват, четирите жени от каютата на Абнър помолиха съпрузите си да ги оставят сами, за да си помогнат една на друга в обличането.
	За този благодарствен ден Джеруша скромно смени червените долни фланелени дрехи, които носеше от няколко седмици, с чисти, а отгоре сложи стегнат корсет с два широки банела. Забоде за долната част на корсета си дълги, плетени на ръка черни чорапи, облече колосана още в Уолпол камизола и си обу колосани гащи до коленете. След това навлече три фусти — вълнена, колосана ленена и най-отгоре — от батиста, като ги закрепи добре в талията. Прибави малък тургор, който да поддържа сукнената й рокля на карета в черно и убито лилаво.
	На раменете си Джеруша наметна мек вълнен шал, а на главата си сложи елегантно боне с широк сенник край бледото й лице; окачи плетена чантичка на ръката си и затъкна носна кърпичка в един от маншетите; мушна пръстите си първо в копринени ръкавици, а след това във вълнени и с помощта на Аманда Уипъл облече палтото си. Вече готова за утринната служба, Джеруша помогна на останалите три жени да сложат палтата си и четирите мисионерски съпруги се изкачиха по стълбичката на палубата.


	Настъпиха златните, незабравими дни, когато „Тетис“ се носеше леко, с вдигнати платна под слънчевото небе, а наоколо делфини преследваха лъскави летящи риби. Малкият бриг бе поел по дългата отсечка от седем хиляди мили между нос Хорн и Хаваите. Постепенно неприятният студ на Юга отстъпваше пред нарастващата топлина на Севера. Новите звезди над Огнена земя започнаха да изчезват, а старите, познати от Нова Англия съзвездия, се явяваха по местата си. Но най-важното бе, че мисионерското семейство се сля в една-единствена, организирана и всеотдайна група. Някои, забравили морската болест и как Абнър се бе грижил за цялото семейство, негодуваха, че той е поел ръководната роля, а една съпруга с по-остър език промърмори:
	— Държи се, сякаш е богопомазан!
	Но съпругът й бързо я накара да замлъкне, като й припомни:
	— Нужно е някой да взема решения… дори и в едно семейство.
	С приближаването към екватора всекидневните уроци, организирани от Абнър, станаха по-съдържателни. След „мисионерския валс“ всички групово разискваха „Моралната философия“ на Уейланд и „Свидетелства за християнството“ на Александър. Кеоки Канакоа също изнасяше лекции за живота на островитяните. Но ефектът от съобщението му, че на хавайските жени е забранено да ядат банани под страх от смъртно наказание, бе смекчен от Джеруша, която прошепна доста високо:
	— Не смятам, че това е голямо лишение.
	Най-тържественият момент на всяко събиране обаче идваше, когато някой — обикновено една от съпругите — запяваше любимия химн „Благословен съюз навек сплотява ни сърцата“. В такива мигове мисионерското семейство наистина се чувстваше сплотено навеки в християнско братство, каквото малцина познават.
	Сега, когато Пасификът бе по-спокоен и дневните разходки по-редовни, морската болест изчезна и мисионерите почти се отърваха от запека, но се появи ново, странно неразположение. Сутрин на някои от жените внезапно им прилошаваше и започваха да повръщат, сякаш корабът отново се клатушкаше сред бурни вълни. Доктор Уипъл скоро разбра, че от единадесетте жени на борда на „Тетис“ поне седем, а може би и девет са бременни. Той бе горд, че собствената му съпруга първа си призна това открито, като заяви, че „очаква малък вестоносец от небето“. Красивият й съпруг озадачи мисионерите със загадъчната си забележка:
	— Това не е изненадващо. Аз я познавам от седемгодишна.
	Бременността на Джеруша бе една от последните, които се установиха, но бе посрещната с най-бурна, почти неподходяща за мисионерка радост.
	— Голяма утеха е за мене, Абнър, да знам, че ще стана майка в една нова земя — довери му тя. — В това виждам прекрасен символ… сякаш ни е съдено да постигнем нещо велико на Хаваите.
	Абнър, както и другите съпрузи, беше изумен, защото и той като тях не знаеше почти нищо за раждането на бебета. След това направиха ужасяващо откритие — от единадесетте жени на борда на „Тетис“ нито една не бе раждала, нито бе присъствала на раждане. Разбира се, мъжете не разбираха нищо, освен доктор Уипъл, който изведнъж стана най-важният човек и извади книгата си „Практически наръчник по акушерство“, за да могат всички да я проучат внимателно. Но над мисионерското семейство падна тъмен облак, тъй като жените започнаха да осъзнават, че щом пристигнат на Хаваите, доктор Уипъл ще бъде изпратен на един остров, а те ще бъдат на друг. Това значеше, че когато им дойде времето, няма да могат да се възползват от единствения лекар на мисията и ще трябва да раждат в примитивни условия само с помощта на своя съпруг. Мисионерките взеха да гледат с още по-голяма обич на мъжете си, защото знаеха, че от тях ще зависи благополучието на семейството. В каютата на „Тетис“ се водеше нещо като семинар по акушерство, при който доктор Уипъл бе инструктор, а медицинските му книги — учебници.
	В една неделна сутрин мисионерите чуха вика на помощник-капитана:
	— Китоловен кораб вдясно от борда!
	Джеруша и Аманда, както обикновено сутрин, чувстваха неразположение и не излязоха на палубата. Но другите съпруги отидоха и видяха през утринната мъгла великолепен тримачтов кораб с вдигнати платна, който се носеше царствено над вълните. Платната му бяха потъмнели от дима на казани за мас, което доказваше, че корабът е китоловен. Една от лодките му вече приближаваше към „Тетис“.
	— Какъв е вашият кораб? — подвикна мистър Колинс.
	— Барката „Картаджиниън“ с капитан Хоксуърт от Ню Бедфорд. А вашият?
	— Бригът „Тетис“ с капитан Джандърс от Бостън.
	— Носим ви поща, за Хаваите — обясни помощник-капитанът на китоловния кораб и ловко се метна на борда. — А вашата поща можем да предадем в Бостън. — После, като забеляза мисионерите с високите им шапки, попита: — Тези хора мисионери ли са?
	— Мисионери, за Хаваите — отвърна капитан Джандърс.
	Китоловецът се поколеба за миг, след това кимна почтително и запита:
	— Един или двама от вас биха ли дошли на нашия кораб, за да отслужат неделно богослужение? Не сме имали служба от месеци… всъщност от години. Скоро ще си бъдем у дома и бихме искали да си припомним…
	Абнър, като се сети за своята успешна проповед на първия китоловен кораб, веднага предложи услугите си. Същото направи и Джон Уипъл, главно защото му се искаше да разгледа отблизо един от големите китоловни кораби на Нова Англия. Свалиха двамата мисионери в лодката, която веднага тръгна обратно към своя кораб.
	— Кажете на жените ни, че ще се върнем след богослужението — извика Абнър в последния миг.
	Младите мисионери бяха посрещнати добре на „Картаджиниън“.
	Висок, строен млад мъж с килнат назад китоловен каскет протегна голямата си десница и извика с дълбок, заповеднически глас:
	— Аз съм Рейфър Хоксуърт от Ню Бедфорд и много се радвам да ви видя на борда си, добри хора. Тази барка има нужда от някоя и друга молитва.
	— Спорно ли бе пътуването ви? — попита Уипъл.
	— Нямаше много китове — отвърна Хоксуърт и преметна единия си крак над перилата. — Капацитетът ни е три хиляди и двеста варела, но сме напълнили само две хиляди и шестстотин. — После добави: — Но, разбира се, вече сме изпратили две хиляди и двеста варела, затова мисля, че собствениците ще са доволни.
	— Отдавна ли сте напуснали Ню Бедфорд?
	— Скоро ще станат четири години — каза Хоксуърт и потърка масивната си брадичка. — Това е много време… твърде много.
	— Но маста, която носите, заедно с онази, дето вече сте изпратили… правят пътуването ви успешно, нали? — продължи Уипъл.
	— Е, да! Достатъчно, за да могат няколко от нас да се оженят, след като получим своя дял.
	— И ти си между тях, така ли? — попита Уипъл.
	— Да.
	— Поздравявам те, капитан Хоксуърт… Абнър! — извика Джон към бледоликия си приятел, който вече спореше за спасението на душите и за въздържанието с няколко души от екипажа. — Абнър! Капитан Хоксуърт ще се ожени, като се прибере.
	Дребният мършав мисионер с рядка руса коса погледна якия китоловец и каза:
	— И след четири години волен живот в Хонолулу сега се надява да заживее по християнски, та иска да му помогнем.
	Едрият капитан сви десния си юмрук и натисна крак към перилата, но не избухна. В себе си си помисли: „По дяволите! Всички мисионери са еднакви. По целия свят. Отнеси се любезно и…“. А Джон Уипъл си мислеше: „Този Абнър, защо не ще да приеме нещата такива, каквито са? Ако един китоловец, който се прибира у дома, иска неделна служба, защо просто не изпълним желанието му?“.
	В този миг Уипъл чу гръмкия смях на капитан Хоксуърт.
	— Да, преподобни… как ти беше името? Хейл? Да, преподобни Хейл, имаш право. Ние, китоловците, оставяме съвестта си на нос Хорн, когато заминаваме на запад, а след три години, на връщане към дома, си я прибираме. Затова ни се иска да ни помогнеш, като минаваме край носа, да си приберем съвестта.
	— Край нос Хорн ли ще минавате? — попита Абнър леко смутен.
	— То се знае.
	— На отиване колко време ви отне да заобиколите носа?
	— Колко беше? — обърна се Хоксуърт към един от хората си, намръщен мъж с хулигански вид и дълъг белег на бузата. — А, ти не беше с нас тогава. Този го взехме от Хонолулу, когато един от нашите падна от кораба. Ей, Андерсън! За колко дни заобиколихме нос Хорн на отиване?
	— За три дни.
	Абнър остана с отворена уста.
	— Искаш да кажеш, че сте минали край нос Хорн за три дни?
	— Протокът беше като огледало — гръмогласно съобщи капитан Хоксуърт. — И на връщане пак ще е като огледало. Ние плаваме с щастлив кораб.
	— Така е! — засмя се Андерсън. — Има ли китове, непременно ги улавяме.
	На огряната от слънце палуба Абнър продължаваше да гледа озадачено. Мъчеше се да проумее как е възможно един скверен китоловен кораб — защото бе убеден, че корабът е такъв — да заобиколи нос Хорн за три дни, а група мисионери да се промъкват през протока почти осем седмици. Накрая реши: „Странните изпитания, на които Бог подлага своите служители, не могат да се проумеят“.
	— Ще се помолим на кърмата — обяви капитан Хоксуърт и поведе хората си заедно с мисионерите към задната палуба, която приличаше на селска мера в сравнение с теснотията на „Тетис“.
	Абнър прошепна на Уипъл:
	— Ти води молитвите и пеенето на химни, а пък аз ще изнеса същата проповед като на първия китоловен кораб.
	Но тъкмо екипажът бе започнал да пее „Една работна седмица измина, отново е неделен ден“ — и наблюдателят извика:
	— Ето ги!
	Всички събрали се мигом се разпръснаха, някои се втурнаха към лодките, други за далекогледи, а трети към такелажа.
	Дълбоките очи на капитан Хоксуърт блеснаха, като забеляза, че край „Тетис“ се носят китове. Той подмина мисионерите и даде команда:
	— Бързо спускайте лодките!
	— Капитане! Капитане! — запротестира Абнър. — Сега пеем химни!
	— По дяволите химните! — изкрещя Хоксуърт. — Има китове!
	Грабна един рог и продължи да дава през него командите си, а китоловните лодки бързо се понесоха по вълните. Капитанът следеше през далекогледа как лодките обграждат огромните китове, които се движеха като гигантско стадо.
	Уипъл бе вътрешно раздвоен, изправен бе пред важно решение. Знаеше, че като Абнър и той е мисионер, и понеже бе неделя, не биваше да участва в оскверняването на този ден с лов на китове. Като учен обаче знаеше, че може никога друг път да не му се удаде случай да види как един екипаж се бори с огромен кит. След кратко колебание той подаде високата си шапка на Абнър и обяви решението си:
	— Аз отивам да наблюдавам лова на китове.
	Протестите на Абнър бяха напразни. През следващите вълнуващи седем часа той остана мрачен на кърмата и упорито отказваше да следи работата на китоловците.
	От наблюдателния си пост брат Уипъл виждаше как се носят към китовете лодки от „Картаджиниън“, на всяка от които имаше по едно вдигнато платно, кормчия, човек с харпун и четирима гребци.
	— Кашалоти са! — радваше се капитан Хоксуърт. — Погледни ги! — И той подаде на Уипъл един далекоглед.
	Джон заоглежда огромните твари, които се мятаха в океана и изхвърляха във въздуха на височина от около пет метра струя от вода и сгъстен въздух.
	— Колко кита има там? — попита Уипъл.
	— Може би трийсет — продължи Хоксуърт.
	— Колко от тях ще опитате да уловите?
	— Ще имаме късмет, ако уловим един. Кашалотите са хитри.
	Уипъл наблюдаваше как първата лодка се стреми да издебне едно особено голямо морско чудовище, но то отплава раздразнено и кормчията обърна лодката към друг синкавосив кашалот, който се припичаше на слънце. Лодката се промъкна към него откъм задната му дясна страна. Кормчията умело насочи носа право в дългото тяло на кита, другарят му стъпи здраво на дъното на лодката с протегнат напред ляв крак, а десния опря на планшира, изтегли харпуна назад с лявата си ръка и го запрати с невероятна сила дълбоко в туловището на звяра.
	В първия мъчителен момент кашалотът изплава над водата, като влечеше след себе си въжетата на харпуна, и Уипъл извика:
	— Той е по-голям от нашия кораб „Тетис“!
	Китоловците наистина бяха ударили гигантски кит.
	— От него ще излязат осемдесет варела — подвикна един моряк.
	— Ако го хванем — предупредително измърмори Хоксуърт. Грабна далекогледа от Уипъл и зърна как китът се гмурна в първия си опит да се отърве от мъчителите си. — Прободен е — съобщи капитанът зловещо и зачака да види как хората от екипажа му ще се справят с първия бесен набег на раненото животно.
	Уипъл наблюдаваше как се развива въжето на харпуна, а един моряк с брадва стоеше готов да го разсече, ако стане опасно, макар че по този начин щяха да изпуснат кита. А той, изглежда, се бе гмурнал до самото дъно — толкова дълго бе развитото въже, което го следваше. Останалите две лодки се бяха поотстранили, но имаха готовност да се включат в борбата, ако китът се покаже на повърхността.
	Той се появи на неочаквано място, недалеч от „Картаджиниън“. Издигна се шумно през вълните, въртеше се, обръщаше се, пляскаше с огромните перки на опашката си и изхвърли нагоре висока струя. Високо във въздуха шурна червена кръв като паметник на клокочещата смърт, остана няколко мига огряна от слънцето подобно колона от червен мрамор и най-после се спусна в океана и обагри вълните в пурпур. Още четири пъти морският звяр изригна насъбраната в дробовете му кръв.
	— Добре е улучен! — изкрещя Хоксуърт, като забеляза цвета на изхвърлената от кита струя.
	Сега настъпи най-напрегнатият момент на битката, защото раненият кит се колебаеше и всички знаеха, че ако се покаже някъде ненадейно, можеше да се блъсне в китоловните лодки и да ги смачка с мощната си челюст или дори да удари с глава самия „Картаджиниън“, който би потънал за няколко минути, както се бе случвало с много китоловни кораби. Този път китът се носеше напред в открития океан със скорост тридесет мили в част и влачеше след себе си лодката. Платното бе издуто и четиримата гребци седяха с вдигнати весла, а другарите им на борда на „Картаджиниън“ изкрещяха:
	— Морската шейна се понесе!
	Шестима мъже в малка лодка се бореха да умъртвят огромен кит. Звярът се гмуркаше, почиваше, изхвърляше нагоре кръв и пак се гмуркаше. Носеше се в открито море, после се връщаше назад, ала харпунът се забиваше все по-дълбоко в туловището му и въжето оставаше опънато. Когато китът се доближаваше до лодката, гребците с бясна скорост прибираха въжето; но когато се отдалечаваше, отново го оставяха да се развие. В тази дива игра на приближаване и отдалечаване китът започна да усеща, че ще загуби.
	Към него се промъкна и втора китоловна лодка, от която запратиха с харпун още една жестока желязна стрела в предната част на тялото му, и преследването продължи. Сега две лодки се носеха след кита като шейни. Той ги теглеше бързо през кървавите води, после лодките също тъй бързо издърпваха назад въжетата, когато китът си почиваше. Напред и назад, нагоре и надолу се мяташе и се бореше морският великан, докато кръвта изпълваше дробовете му и постепенно парализираше перките му.
	— Този кит е истинско чудовище! — радваше се капитан Хоксуърт. — Молете се на бога да не се блъсне в някоя от лодките.
	Минаваха минути, половин час, час, а китът продължаваше да се бори, кървеше все по-силно и търсеше спасение в по-големите дълбочини. Но този огромен агонизиращ кашалот бе принуден постоянно да излиза на повърхността, докато най-сетне се надигна мощно през кървавите вълни, обърна се настрана и умря.
	— Уловихме го! — извика капитан Хоксуърт.
	Сега от третата лодка завързаха своето въже към въжето на втората и трите заедно започнаха да теглят кита бавно към кораба. В това време на „Картаджиниън“ грижливо нагласиха платната така, че той да се придвижва внимателно към приближаващия кит.
	На борда кипеше оживена дейност. Част от десните перила беше вдигната, после спуснаха малка платформа на три-четири метра над водната повърхност. Изваждаха се остри като бръсначи ножове с шестметрови дръжки. Довличаха се огромни железни куки, всяка от които тежеше колкото един човек, и се поставяха на място, за да могат да захапят китовата мас и да я изтеглят на борда. Там, където Абнър трябваше да проповядва, готвачът и помощникът му сега трупаха дърва, за да запалят огньове под казаните, в които щеше да се слага китовата мас, а мъжагата с белег на бузата надзираваше отварянето на вратата към трюма и проветряването на варелите за складиране на маста, която не можеше да бъде стопена веднага. Джон Уипъл наблюдаваше всяка стъпка от подготвителния процес, за разлика от Абнър Хейл, който се стараеше да не вижда нищо, защото бе неделя. Като изтеглиха кита до кораба, Джон Уипъл се провикна:
	— Той е по-дълъг от „Тетис“!
	Но капитан Хоксуърт като всички китоловци никога не говореше за дължината на китовете.
	— Ще напълни осемдесет-деветдесет варела — изръмжа той.
	Когато кашалотът бе довлечен до десния борд на „Картаджиниън“ и платформата бе нагласена, един черен моряк от островите Зелени нос ловко скочи върху грамадното туловище и се опита с ножа си да резне мастната част, за да могат там да се забият спуснатите вече надолу куки. Колкото и да бе сръчен, той не успя да забие куките здраво, и когато корабът внезапно се помръдна по посока на вятъра, една от люлеещите се куки удари чернокожия моряк в гърдите и го събори от гърба на кита в океана. Мигом десетина лъскави акули, които следваха кървавата диря, се нахвърлиха върху него, но моряците върху платформата запратиха ножове върху нападателите и ги прогониха. Чернокожият пак се покатери на гърба на кита, като псуваше на португалски и него, и акулите; този път успя да забие куките. Отделянето на маста можеше вече да започне. Ала преди това главата на кита, която бе дълга осем метра и тежеше няколко тона, трябваше да бъде отрязана и завързана за задния край на кораба.
	— Ей, Черния! — извика капитан Хоксуърт. — Завържи тази кука за главата.
	Жилавият моряк пъргаво скочи върху главата на кита и закрепи куката. После другарите му с най-острите ножове, закрепени за дълги пръти, прерязаха чудовищната глава.
	След като я изтеглиха назад, моряците насочиха ножовете си към туловището и започнаха да разрязват дебелата кожа на диагонални линии — от мястото на отрязаната глава до огромната безжизнена опашка във водата. Докато режеха, сръчните работници често спираха и забиваха смъртоносните си ножове в акулите, които идваха да се гощават с трупа. Като изтеглеха ножа, ранената акула леко се извиваше, сякаш бе ужилена от пчела, и продължаваше да ръфа и да се храни.
	Дойде ред на мъжете с въжетата, завързани за тежки куки, да започнат изтеглянето. Китът бавно се превърташе насам и натам, а дебелият пласт китова мас се отцепваше в огромна спирала, която издърпваха нагоре. Когато над палубата увиснеха повече от три метра, освобождаваха една от горните железни куки и я преместваха по-надолу. По същия начин постъпваха и с другата кука, а краят на мазния слой падаше на палубата; отрязваха го, режеха го на парчета и ги слагаха във врящите казани, а когато те се напълнеха — поставяха парчетата във временни варели. Стягаха отново въжените линии и дебелият слой китова мас продължаваше да се развива, вдигаха го на борда, а мъжете върху клатушкащата се платформа го отделяха от бавно въртящото се туловище.
	Най-после стигнаха до опашката и преди да хвърлят чудовищния труп на акулите, чернокожият моряк отново скочи върху него и отряза десетина пържоли от прясно китово месо.
	— Отрежи и от черния дроб — подвикна един моряк, но чернокожият усети, че ще падне при акулите, хвана се за едно въже и се метна пак на платформата. С последен удар на ножовете освободиха кита, който се понесе към чакащите акули.
	След това разрязаха гигантската глава на три части, които изтеглиха на борда. Почти голи мъже изгребаха от огромната кухина повече от двадесет варела ценен спермацет, който щеше да се използва за свещи и за козметика.
	На здрачаване празните вече части от главата, в които преди дванадесет часа се бе намирал миниатюрният мозък, направлявал един Голиат през вълните, бяха изхвърлени в океана.
	— Поради щедростта на Бога молитвата ни бе забавена. Оставете казаните да врат. Сега ще се молим! — изкомандва капитан Хоксуърт.
	Целият екипаж се събра на омазаната палуба, но Абнър Хейл отказа да участва в службата, затова Джон Уипъл трябваше да води молитвите и пеенето, след което изнесе вдъхновена проповед върху един пасаж от псалом 103:
	„Колко са многобройни делата ти, Господи!… Земята е пълна с Твои произведения. А това велико и пространно море! Там има безброй влечуги, малки и големи животни; там плават кораби, там е оня левиатан, който си създал да играе в него… Да бъде Господу слава навеки.“
	Завърши проповедта си тихо със следните думи:
	— От бурните дълбини Бог издигна един левиатан. От необхватните океански простори Той ни донесе своите богатства. Но от неизбродната шир на човешкия океан Той постоянно ни поднася още по-големи богатства, защото величието на човешкия дух е неизмеримо и богатството му не се изчислява с варели спермацет. То се измерва с любов, с почтеност и с вяра. Нека ние, които открихме и уловихме големия кит, открием в своя живот нещо още по-голямо и по-ценно — величието на прозрението.
	Капитан Хоксуърт бе видимо трогнат от проповедта на Уипъл и извика:
	— Готвач! Извади хубава храна. Ще празнуваме!
	— Трябва да се връщаме на „Тетис“ — предупреди Абнър.
	— Забравете за „Тетис“ — избоботи Хоксуърт. — Тази нощ ще спите тук.
	И той отведе мисионерите в своите помещения, от които гостите останаха изумени. Каютата бе просторна, със зелена покривка на масата. Стаята за почивка бе облицована с махагон и украсена с многобройни фигури, изрязани от китова кост, а в спалнята имаше удобно легло с чисти ленени чаршафи, окачено на големи халки, така че и при силно вълнение капитанът да спи спокойно. На стената бе закрепена етажерка с географски, исторически и океанографски книги и томчета с поезия. В сравнение с жалкия и беден „Тетис“ този кораб изглеждаше луксозен.
	Храната също бе добра. С дълбок, силен глас, който изпълваше цялата каюта с магнетизма си, капитан Хоксуърт каза на гостите:
	— Ние се борим мъжки с китовете. Винаги сме първенци и се храним добре. Този кораб е щастлив и в края на това пътуване, преподобни Уипъл, ще притежавам две трети от него, а след още едно — целият ще бъде мой.
	— Капитанските помещения са много хубави — забеляза Уипъл.
	— Направиха ми махагоновата ламперия в Манила. При следващото пътуване ще взема жена си на борда. — Позасмя се и обясни: — Когато капитанът направи такова нещо, екипажът нарича кораба „кокоша фрегата“. Някои китоловци не искат да работят на „кокоша фрегата“. Други пък дори предпочитат. Казват, че храната и медицинските грижи са по-добри.
	— Капитанските жени страдат ли от морска болест? — попита Уипъл.
	— Малко, в началото — отвърна Хоксуърт. — Но на голям кораб като този бързо се оправят.
	— Бих искал да видя Аманда и Джеруша като капитански съпруги — засмя се Уипъл.
	— Джеруша ли каза? — попита капитанът.
	— Да. Джеруша Хейл, съпругата на Абнър.
	— Чудесно! — възкликна едрият мъж. — И моята бъдеща съпруга се казва Джеруша. — И той стисна дребната ръка на Абнър. — Откъде е твоята жена, преподобни Хейл?
	— От Уолпол, Ню Хампшир — отговори Абнър, неприятно му бе името на жена му да се споменава в китоловна каюта.
	— Уолпол ли каза? — изненада се Хоксуърт.
	— Да.
	Високият Рейфър Хоксуърт бутна стола си назад и сграбчи Абнър за ревера.
	— Да не би Джеруша Бромли да е на борда на онзи бриг?
	— Да — отвърна Абнър спокойно.
	— Велики Боже! — изкрещя Хоксуърт и блъсна Абнър обратно на стола му. — Андерсън! Спуснете ми една лодка! — С помрачено от ярост лице той грабна фуражката си, килна я на темето си и излетя навън. Абнър и Джон понечиха да го последват, но капитанът ги натика в каютата. — Вие чакайте тук!… Мистър Уилсън! — извика с гръмотевичен глас на помощника си. — Ако тези хора се опитат да излязат от каютата, застреляй ги.
	След миг Хоксуърт беше в лодката, която неговите хора насочиха към „Тетис“.


	Когато той се метна на палубата, без да чака да му спуснат стълба, капитан Джандърс попита:
	— Къде са мисионерите?
	Но Хоксуърт, мрачен като нощта изръмжа:
	— По дяволите мисионерите! Къде е Джеруша Бромли? — И нахлу в смрадливата обща каюта, викайки: — Джеруша! Джеруша! — Като я видя седнала до масата, разбута другите мисионери с огромните си ръце и с крясък: — Вън оттук! — А когато всички излязоха, взе дланите на Джеруша и я попита: — Вярно ли е това, което ми казват?
	Джеруша, разхубавена, след като се бе отървала от морската болест и от радостта, че е бременна, се отдръпна от енергичния мъж, който я бе ухажвал преди четири години. Хоксуърт, като видя това, удари с мощния си юмрук по масата и изкрещя:
	— Всемогъщи Боже, какво си направила?
	— Омъжих се — отвърна Джеруша твърдо и спокойно.
	— За оня червей? За нещастния дребен…
	— За един чудесен и добър човек — каза тя и отстъпи до стената между две врати.
	— За оня проклет от Бога дребосък…
	— Рейфър, не богохулствай.
	— Не богохулствам и по-скоро ще изпратя целия този жалък, смрадлив кораб в преизподнята, отколкото да ти позволя…
	— Рейфър, тебе те нямаше. И никога не си казвал, че ще се ожениш за мене…
	— Никога не съм казвал? — изръмжа той и прескочи един паднал стол, за да я притегли към себе си. — Писах ти от Кантон. Писах ти от Орегон. Писах ти от Хонолулу. Уверих те, че щом се върна в Ню Бедфорд, ще се оженим и ще пътуваш заедно с мене на моя кораб. Скоро корабът ще бъде мой, Джеруша, и ти ще пътуваш с мене.
	— Рейфър, аз съм омъжена. За пастор. Писмата ти не са пристигали.
	— Не е възможно да си омъжена! Ти обичаш мене, и го знаеш много добре. — Той я притисна до гърдите си и я обсипа с целувки. — Не мога да допусна това!
	— Рейфър — промълви тя и го отблъсна от себе си. — Трябва да уважаваш положението ми.
	Едрият капитан направи крачка назад и огледа младата жена, за която бе мечтал почти четири години. Наистина при първата им вълнуваща среща не бе поискал ръката й, но когато ловът на китове потръгна и бъдещето му се изясни, той й беше писал, три пъти, за да не би случайно да не получи някое от писмата. Сега пък казваше, че е омъжена… а може би и бременна. От презрения малък червей с рядка косица.
	— Най-напред ще те убия! — изкрещя той. — За бога, Джеруша, няма да останеш омъжена… И се насочи към нея с един стол.
	— Абнър! — извика в отчаяние Джеруша, без да знае, че съпругът й го няма. Беше сигурна, че ако е на борда на „Тетис“, би я спасил по някакъв начин. — Абнър!
	Столът се строши, прелитайки току до главата й, а дивият морски капитан се нахвърли отгоре й. Но преди да припадне, Джеруша видя Кеоки и старият китоловец да влизат в каютата с куки и тояги.
	По-късно мисионерите я успокояваха:
	— Чувахме всичко, сестра Хейл, но се надявахме, че няма да стане нужда да се намесваме, защото той беше обезумял и вярвахме, че ще дойде на себе си.
	— Наложи се здраво да го наложа, госпожо Хейл — извини се Кеоки.
	— Къде е той сега?
	— Капитан Джандърс го връща на неговия кораб — обясни една от жените.
	— А къде е преподобният Хейл? — проплака Джеруша с дълбока любов и уплаха.
	— Той е на другия кораб.
	— Капитан Хоксуърт ще го убие! — ридаеше Джеруша и се мъчеше да излезе на палубата.
	— Тъкмо затова тръгна капитан Джандърс — увери я Кеоки. — С пищови.
	Ала дори и капитан Джандърс не можа да защити Абнър тази нощ. Наистина Рейфър Хоксуърт се успокои по време на освежителното пътуване до „Картаджиниън“. Той се отнасяше извънредно учтиво с Джон Уипъл, но когато зърна Абнър, видя колко е дребен на вид и колко жалко е държането му, загуби самоконтрол и се нахвърли с викове върху невзрачния мисионер. Грабна го от палубата и го понесе към перилата, където бяха товарили китовата мас. Дали случайно се бе подхлъзнал на мазните дъски, или пък го направи нарочно, но Хоксуърт издигна Абнър високо и го запрати гневно сред тъмните вълни.
	— Ти няма да я запазиш за себе си! — крещеше той безумно. — Ще се върна в Хонолулу и ще я отскубна от ръцете ти. Бога ми, ще те убия, жалък, дребен червей!
	Докато Хоксуърт вилнееше, капитан Джандърс отчаяно маневрираше с лодката и предупреждаваше гребците си:
	— Щом са нарязали кит, тук непременно има акули.
	Гребците забелязаха тъмните им силуети във водата, една акула се стрелна край Абнър и той изпищя:
	— Акули!
	От тъмната палуба на „Картаджиниън“ капитан Хоксуърт крещеше:
	— Настигнете го, акули! Хванете го! От тази страна е. Тук е, тук е, акули.
	Продължаваше да крещи, когато Джон Уипъл се пресегна сред вълните на Тихия океан и изтегли своя брат в лодката.
	— Нападнаха ли те акулите, Абнър? — прошепна той.
	— Отхапаха ми стъпалото…
	— Не, стъпалото ти е на мястото си. Има малко кръв, нищо повече.
	— Искаш да кажеш, че стъпалото ми не е…
	— Всичко е наред, Абнър — успокояваше го Уипъл.
	— Но аз усетих как една…
	— Да, една акула те докосна, но само е обелила кожата ти. Виж, ето ти пръстите на краката.
	Последното, за което Абнър си спомняше, преди да припадне, бе, че Уипъл дърпа пръстите му, а Хоксуърт яростно крещи: „Настигнете го, акули! Ей го там! Хванете гадното малко копеле и го сдъвчете. Защото, ако вие не го убиете, аз ще трябва да го направя“.
	По тази причина Абнър Хейл, двадесет и две годишен, облечен в официални черни дрехи и с касторена шапка, висока почти колкото него, накуцваше, когато се готвеше да стъпи на пристанището в град Лахайна на остров Мауи. Акулата не бе отхапала стъпалото, нито дори пръстите му, но бе оголила и увредила сухожилието и дори грижовният Джон Уипъл не бе успял да го излекува напълно.

	* * *

	Пристигането на мисионерите бе съпроводено с истинска неразбория, защото, когато „Тетис“ влезе в известното пристанище на Лахайна, по брега цареше голямо оживление. Мисионерите с ужас видяха, че много от красивите млади жени захвърлят дрехите си и с плуване се насочват нетърпеливо към малкия бриг, от който очевидно бяха запазили приятни спомени. Но вниманието на мисионерите скоро бе отклонено, от плувкините към едно хубаво кану. Макар да бе потеглило по-късно, то бързо задмина голите жени във водата и се изравни с „Тетис“. В кануто имаше мъж, една гола жена и четири привлекателни момичета, също съвсем голи.
	— Пак идваме! — извика радостно мъжът, като бързаше да качи жените на малкия кораб.
	— Не! Не! — закрещя Кеоки Канакоа, притеснен от срам. — Тези хора са мисионери!
	— Моите момичета, хубави момичета! — уверено викаше бащата и качваше красавиците на борда, както бе правил много пъти в миналото. — Момичета, дето плуват, не е добро. Някои болни.
	— Отче небесни! — прошепна Абнър на брат Уипъл. — Това дъщерите му ли са?
	В този миг две от момичетата видяха стария китоловец, който бе спасил „Тетис“ при Четиримата евангелисти. По всичко личеше, че си го спомнят с добро, защото изтичаха по палубата, викайки го по име, и се хвърлиха на врата му. Той обаче забеляза изумлението на Джеруша Хейл и взе да ги отблъсква, както човек гони мухи, които кацат по лицето му, докато се храни.
	— Върнете се! Върнете се! — молеше ги Кеоки на хавайски, а четирите смеещи се момичета и красивата им гола майка постепенно почнаха да разбират, че на този кораб, за разлика от всички други, те не са желани.
	Смутени и объркани, слязоха в кануто, с което семейството им се бе сдобило благодарение на подобни услуги, които оказваха на минаващите кораби. Натъжен, че е загубил дневната си печалба, главата на семейството подкара кануто със своите работнички назад към Лахайна, като крещеше изумен на всички девойки, които плуваха към „Тетис“:
	— Връщайте се! Не искат момичета!
	Красавиците на острова огорчени се отправиха към брега и се облякоха.
	На борда на „Тетис“ Абнър Хейл, който никога не бе виждал гола жена, говореше като замаян на братята:
	— В Лахайна ни предстои много работа.
	Но на брега вече се появиха двамина съвсем различни хавайци. Абнър ги забеляза, след като едно голямо кану, на чийто нос и кърма стояха придворни с жезли, украсени с жълти пера, стана център на необикновено вълнение. Островитяните се раздвижиха неспокойно, когато сред тях се показаха мъж и жена — най-едрите, най-грамадните хора, които Абнър бе виждал през живота си.
	— Това е баща ми! — извика Кеоки Канакоа към мисионерите. После застана до семейство Хейл и повтори на Абнър: — Високият мъж е баща ми, пазителят на кралските имоти.
	— Аз мислех, че той е крал на Мауи — с известно разочарование забеляза Абнър.
	— Никога не съм казвал това — отвърна Кеоки. — Казваха го хората в Бостън. Смятаха, че ще направи по-силно впечатление на американците.
	— А коя е жената? — попита Джеруша.
	— Майка ми. Тя е най-високопоставената личност на островите. Когато баща ми иска да й зададе някакъв въпрос, свързан с управлението, той трябва да пропълзи в стаята, като се движи на колене и длани. Същото правя и аз.
	Опрени на перилата, мисионерите разглеждаха полулегналата грамадна жена, чието фантастично туловище нейни поданици качваха в кануто. Майката на Кеоти бе висока метър и деветдесет, царствена, с дълги коси, с благороден вид и тежеше повече от сто и четиридесет килограма. Ръцете й от лактите надолу имаха по-голяма обиколка от тялото на обикновен мъж. Широката й талия, обгърната от много пластове разноцветна тапа, наподобяваше дънер на гигантско горско дърво. Дори само от размерите на тялото й личеше, че тя е главатарката. Но най-впечатляващото у нея бяха двете й разкошни гърди, които висяха в кафяво величие над светлочервената и жълта тапа. Мисионерите я гледаха в почуда, а жените им — със страхопочитание.
	— Наричаме я Алии Нуи — прошепна почтително Кеоки, като подчертано удължи двете „и“-та в края на Алии. — От нея струи нашата манна.
	Абнър погледна изумен младия християнин, който очевидно по погрешка бе изрекъл нещо невероятно.
	— От Бога, а не от някаква Алии Нуи струи твоето духовно пречистване — поправи го той.
	Младият хаваец се изчерви и с трогателна откровеност обясни:
	— Когато си живял дълго с някаква идея, понякога изразяваш по-добрата идея невнимателно.
	Абнър отново се намръщи, сякаш бе почувствал, че всичките му усилия за издигането на Кеоки са били напразни.
	— Бог не е една _по-добра идея_, както ти се изразяваш, Кеоки — заяви той убедено. — Бог е върховната истина. Той е единствен и не подлежи на сравнения. Ние не почитаме Бога само защото представлява по-добра идея.
	Абнър говореше с презрение, но Кеоки, чиито очи бяха изпълнени с радостни сълзи, не забеляза това и прие думите му добродушно.
	— Съжалявам, брат Хейл — отвърна с разкаяние. — Изрекох го, без да мисля.
	— Струва ми се, че ще е по-добре, Кеоки, ако отсега нататък се обръщаш към мен по стария начин. Преподобни Хейл. Твоите хора може да не разберат обръщението „брат“.
	— Не се ли съгласихме всички — прекъсна го Джеруша — че ще се наричаме „брат“ и „сестра“?
	— Това си беше между нас, госпожо Хейл — обясни й спокойно Абнър.
	— Кеоки не е ли един от нас? — настояваше Джеруша.
	— Мисля, че когато говорим за _нас_, имаме предвид главно ръкоположените пастори и съпругите им — уточни Абнър.
	— След като те ръкоположат, Кеоки, ще го наричаш „брат Абнър“ — увери Джеруша младия хаваец. — Но макар и още да не си ръкоположен, за тебе аз съм сестра Джеруша. — Застана по-близо до него и продължи: — Баща ти и майка ти са красиви хора.
	С голямо достолепие, с потрепващи над жезлите жълти пера, дългото кану се приближаваше към „Тетис“ и едва сега семейство Хейл осъзна напълно колко царствен е бащата на Кеоки. Тялото му не бе тъй едро като това на Алии Нуи, но той бе с три сантиметра по-висок и бе необичайно внушителен. Черната му коса бе изпъстрена със сиви кичури. Кафявото му лице бе набраздено от бръчки, а изразителните му очи блестяха под гъсти вежди. Облечен бе с наметка от жълти пера и пола от червена тапа. Най-забележителен обаче бе шлемът му от пера, прилепнал плътно върху главата му, с тесен гребен, също от пера, който започваше отзад, минаваше по врата и по темето му и бе издаден над челото. По някаква странна прищявка на историята или на човешкия ум Келоло, пазителят на кралските имоти, имаше шлем, много подобен на шлемовете, носени от Ахил, Аякс и Агамемнон. Тъй като тукашните хора още не бяха открили металите, шлемът бе от пера, а не железен като на древните гърци.
	Щом видя сина си на „Тетис“, гигантът Келоло сръчно грабна спуснатото му отгоре въже, бързо подскочи от кануто до щирборда на кораба и оттам ловко се прехвърли на палубата. Абнър го наблюдаваше в почуда.
	— Той навярно тежи сто и трийсет килограма! — прошепна на Джеруша, но тя не му отговори, защото се бе просълзила също като Кеоки. Сърдечната среща на грамадния Келоло с дълго отсъствалия му син — двамата сега се прегръщаха, търкаха носовете си и плачеха — й напомни за собствените й родители и Джеруша бършеше очи с дантелена кърпичка.
	Кеоки най-сетне се отскубна и извика:
	— Капитан Джандърс! Баща ми иска да изкаже почитанията си.
	Солидният морски капитан от Нова Англия пристъпи на кърмата, за да приеме приветствията. Келоло, горд, че е научил от други кораби как трябва да се поздравяват чужденците от Запада, протегна мощната си десница, а като я пое, капитан Джандърс забеляза, че по цялата му ръка — от китката до рамото — е татуирано със странни лилави букви „Крал Тамехамеха“.
	— Баща ти може ли да пише на английски? — попита Джандърс.
	Кеоки поклати глава и заговори бързо на хавайски. Когато Келоло отговори, синът му преведе:
	— Един руснак е направил тази татуировка на баща ми. През 1819 година, когато е умрял нашият велик крал Камехамеха.
	— А защо е написал „Тамехамеха“? — учуди се Джандърс.
	— Нашата устна реч едва сега започва да се записва — обясни Кеоки. — Начинът, по който вие, американците, записвате имената ни, не е нито верен, нито погрешен. Вие пишете името на баща ми Келоло. А също тъй правилно ще бъде, ако го напишете Тероро.
	— Искаш да кажеш, че истината е някъде по средата? — попита Джандърс.
	Кеоки енергично грабна ръката на капитана и започна да я разтърсва, сякаш неговият въпрос бе хвърлил светлина върху един сложен проблем.
	— Да, капитане — радостно потвърди младият хаваец. — Истината действително е някъде по средата.
	За Абнър тези думи прозвучаха възмутително, още повече че с приближаването до Хаваите той бе почнал да се тревожи от очевидното връщане на Кеоки към езичеството.
	— Винаги има само една истина — поправи го мисионерът.
	Кеоки на драго сърце се съгласи.
	— Когато става дума за Бога, разбира се, има само една истина, преподобни Хейл. Що се отнася до изписването на името на баща ми, истината не е много ясна. Тя е някъде между Келоло и Тероро, без да е нито едното, нито другото.
	— Кеоки — заговори търпеливо Абнър — комисия от мисионери, които знаят добре старогръцки, староеврейски и латински, работиха в Хоноруру цяла година, за да решат как трябва да се пишат хавайските имена. Не са действали прибързано, нито са били некомпетентни, когато са решили, че името на баща ти следва да се изписва „Келоло“.
	Без да се замисля, Кеоки изтъкна:
	— Те са решили също, че градът трябва да се нарича Хонолулу, но истинското му название е по-близо до Хоноруру, както вие го произнесохте.
	Абнър пламна и се готвеше да направи някаква остра забележка, но капитан Джандърс спаси положението, като огледа с възторг татуираната ръка на Келоло и възкликна:
	— Тамехамеха! Велик Крал! Алии Нуи Нуи!
	Келоло, който се бе озадачил от спора, сега се усмихна широко и побърза да върне комплимента. Потупа перилото на „Тетис“ и заяви на хавайски.
	— Това е много хубав кораб. Аз ще купя този кораб за Малама, нашата Алии Нуи, а ти, капитан Джандърс, ще ни бъдеш капитан.
	Когато думите му бяха преведени от Кеоки, капитан Джандърс не се засмя, а загледа Келоло сериозно и кимна одобрително.
	— Попитай колко сандалово дърво може да ми даде за този кораб.
	— Събрал съм доста сандалово дърво — предпазливо отвърна Келоло. — Но много повече има в планините на Мауи. Мога да му доставя сандалово дърво.
	— Кажи му, че ако той ми даде сандалово дърво, аз ще му дам кораба.
	Като чу тази новина, Келоло понечи да разтърси ръката му по американския обичай, но капитан Джандърс се отдръпна.
	— Предай му, че няма да получи „Тетис“, преди да отнеса сандаловото дърво до Кантон и да се върна оттам с китайски стоки, с които ще търгувам.
	— Това не е лишено от смисъл — съгласи се Келоло и още веднъж гордо протегна десница, за да скрепи сделката.
	Този път капитан Джандърс я пое, но добави благоразумно:
	— Колинс, подготви споразумение в три копия. В него да пише, че ще продадем „Тетис“, ако сега бъде натоварен със сандалово дърво и след като получим още толкова при завръщането ни от Китай.
	Когато тези условия бяха преведени на Келоло, той официално се съгласи, а Колинс прошепна:
	— Това е страшно много сандалово дърво.
	— Това е страшно хубав кораб. Сделката е честна — отговори му Джандърс.
	Докато грамадният вожд приключваше договарянето, Абнър имаше възможност да го огледа внимателно. Погледът му бе привлечен от символа на власт, който Келоло носеше около врата си. Под много дебел, тъмен гердан, вероятно изплетен от някакви дървесни влакна, висеше парче слонова кост в странна форма, дълго около тринадесет и широко близо четири сантиметра. Забележителното в това украшение бе, че долният му край беше издаден напред и нагоре и наподобяваше старинна тесла за кастрене на дървета.
	— Какво е това? — пошепна Абнър на Кеоки.
	— Знакът на алиите — отвърна Кеоки.
	— От какво е направен?
	— От зъб на кит.
	— Сигурно е тежък за носене — предположи Абнър.
	Кеоки взе ръката на мисионера и я мушна под зъба, за да може Абнър да усети изненадващата му тежест.
	— В старо време — засмя се Кеоки — всеки, който докоснел някой от алиите, нашите първенци, е бивал убит. — После добави: — Тежестта не смущава баща ми, защото я поема герданът от човешка коса.
	— От коса? — изненада се Абнър, а Кеоки прекара ръката му по гердана и обясни, че е направен от около две хиляди плитки, а всяка плитка — от по осемдесет косъма. — Общата дължина на косата… — започна да пресмята Абнър, но се отказа. — Не… невъзможно е.
	— И всичката коса е от главите на приятели — гордо съобщи Кеоки.
	Преди Абнър да успее да забележи, че това е варварство, от едната страна на „Тетис“ настъпи някакво оживление и мисионерите се спуснаха да наблюдават необикновената гледка. От главната мачта бяха спуснати две дебели въжета в кануто, където още седеше Малама, Алии Нуи. Краищата на въжетата бяха закрепени за голямо парче дебело платнище, използвано обикновено за да се мушка под корема на кон или крава, когато трябваше да бъдат вдигнати на борда. Днес това платнище бе превърнато в огромна люлка, върху която хората в кануто внимателно поставиха своята уважавана главатарка, така че краката и ръцете й висяха от двете страни, та да се крепи стабилно, а брадичката й бе положена върху здравото въже, което подсилваше платнището, за да не се скъса.
	— Настанена ли е добре? — загрижено попита капитан Джандърс.
	— Да — изкрещя един моряк.
	— Само да не я изпуснете — предупреди Джандърс — защото ще ни убият!
	— Бавно, бавно! — подвикваха моряците, които дърпаха въжетата, и грамадната Алии Нуи започна да се издига към борда на „Тетис“. Когато големите й тъмни очи, грейнали от детинско любопитство, надникнаха над перилата, а тялото й още висеше, удобно положено върху платнището, тя размаха дясната си ръка с величествен приветствен жест и красивото й лице се озари от доволна усмивка.
	— Алоха! Алоха! Алоха! — повтори няколко пъти с нисък, мек глас, а изразителните й очи се плъзнаха по редицата на облечените в черни рединготи мисионери.
	Най-сърдечните приветствия обаче отправи към мършавите, но привлекателни млади жени, изправени чинно зад мъжете. Четири мисионерки като Аманда Уипъл едва ли биха тежали колкото огромната хавайка в брезентовата люлка.
	— Алоха! Алоха! — носеше се мелодичният глас на Алии Нуи, докато тя прелиташе над строените жени.
	— За Бога! — изкрещя Джандърс. — Внимавайте сега! Леко! Леко!
	Моряците отпуснаха въжетата над шпиловете и люлката бавно се сниши към палубата. Капитан Джандърс, Келоло и Кеоки мигом се втурнаха да подхванат люлката, за да не би Алии Нуи да се нарани при приземяването, но нейното тяло бе тъй масивно, че усилията им да задържат люлката бяха безуспешни. Тя продължаваше да се спуска надолу и след като принуди тримата мъже да паднат на колене, най-после кацна върху палубата. Без никакво смущение високопоставената хавайка се смъкна от брезента, намери опора за краката си и се изправи царствено. В полата от много пластове тапа тя изглеждаше още по-грамадна, отколкото в действителност. Алии Нуи мина бавно покрай мисионерите, като поздравяваше всекиго с мелодичното си „Алоха! Алоха!“. Но когато стигна до измъчените от бурята жени, чието пътуване си представяше добре, и особено като забеляза колко са измършавели, не можа да се сдържи и заплака. Обляна в сълзи, тя задържа няколко мига дребничката Аманда Уипъл до щедрата си гръд, после потърка носа си в нейния, сякаш й бе дъщеря. По същия начин се отнесе с всяка от жените, като продължаваше да плаче и да ги задушава с безграничната си любов.
	— Алоха! Алоха! — не спираше тя. След това се обърна към жените, пренебрегвайки съпрузите им, като пренебрегваше и своя, и заговори тихо. Преведени от сина й, думите й звучаха така: — Прекрасни малки деца, винаги мислете за мене като за своя майка. Досега белите хора ни изпращаха само моряци, собственици на магазини и хора, които предизвикват неприятности. И никога жени. Но ето вие пристигате и вече знаем, че най-сетне навярно имате добри намерения.
	Малама, която бе Алии Нуи — най-свещеното и изпълнено с най-много манна същество на Мауи, изчака тържествено това нейно приветствие да бъде предадено, а когато жените на мисионерите показаха, че са го разбрали, тя отново мина покрай редицата им и потърка нос с всяка от тях, като повтаряше: „Ти си моя дъщеря“.
	Изтощена от емоции и от усилията при качването й на борда на „Тетис“, Малама, чието голямо, кръгло като луната лице бе озарено от задоволство, бавно развърза полата от тапа, увита около грамадното й тяло. Подаде краищата на слугите си и им нареди да се отдалечат от нея, а тя започна да се развива като кълбо, докато остана съвсем гола. Само дебелият гердан от коса с един величествен зъб от кит се люлееше на врата й. Малама се почеса с облекчение и даде знак, че иска да легне върху брезентовата люлка. Изтегна се по корем и мисионерите видяха ужасени, че по дължината на цялото й бедро е изписано с татуирани лилави букви: „Крал Тамехамеха умря през 1819 г.“
	— И това ли са направили руснаците? — попита капитан Джандърс.
	— Предполагам — отвърна Кеоки. Когато попита майка си за татуировката, тя обърна глава, за да го погледне, и очите й се изпълниха със сълзи. — Беше деветнайсетата жена на великия Камехамеха — поясни той.
	— Че тя просто му е била наложница! — възкликна Джеруша.
	— В някои отношения — съгласи се Кеоки. — Но Малама е била любимата жена на краля през последните му години. Разбира се, тъй като тя е Алии Нуи, е имала право и на други съпрузи.
	— Искаш да кажеш, че едновременно е била омъжена… и за баща ти? — подозрително попита Абнър.
	— То се знае — увери го Кеоки. — Самият Камехамеха е дал съгласие, защото баща ми е по-млад брат на майка ми и е било необходимо да се оженят.
	— Изсипете вода върху оная жена! — изкрещя капитан Джандърс, тъй като една от мисионерските съпруги, потресена от голотата на Малама и сложните й брачни връзки, бе припаднала.
	Кеоки, долавяйки причините за това, се наведе над майка си и й прошепна, че е добре да се покрие, защото американците не обичат да гледат голи тела. Проснатата върху палубата едра жена се съгласи.
	— Кажи им — ентусиазирано отвърна тя — че отсега нататък ще се обличам като тях.
	Но още преди Кеоки да преведе думите й, Малама тихо помоли капитан Джандърс да й достави някакъв огън и щом донесоха мангал, тя хвърли върху въглените му одеянието си, а когато то изгоря, обяви тържествено:
	— Ще се облека като новите жени.
	— Кой ще ти ушие рокля? — попита Абнър.
	— Ти и ти — царствено нареди Малама, като посочи Джеруша и Аманда.
	— Кажете й, че ще го направите с радост — бързо прошепна Абнър.
	Двете мисионерски съпруги се поклониха.
	— Ще ти ушием рокля, Малама, но нямаме толкова плат, защото ти си много едра.
	— Не я ядосвайте — предупреди ги Абнър.
	Ала бързият ум на Малама бе схванал какво е изрекла Джеруша и тя се засмя.
	— Във всичките ви малки роклички няма достатъчно плат за моята рокля — каза и посочи мисионерките с широк размах на мощната си ръка. После даде знак на слугите си да донесат вързопите от кануто и скоро те заразвиваха пред изумените погледи на жените топ подир топ най-хубава китайска коприна. Малама си избра два от тях — яркочервен и син, сетне насочи пръст към роклята на Аманда Уипъл и обяви: — Когато се върна на брега, ще бъда облечена така.
	След като даде нарежданията си, Малама заспа, а слугите без почивка гонеха мухите от голия й гръб с ветрила от пера. Когато тя се събуди, капитан Джандърс запита дали би искала да хапне от корабната храна, но Малама категорично отказа. Нареди на слугите си да вдигнат от кануто върху борда на кораба големи кратуни с храна и докато мисионерските съпруги се потяха над роклята й, подобна на палатка, тя полегна и започна да се угощава с огромни порции печено прасе, плодове от хлебно дърво, печено кучешко месо, с риба и с лилавия деликатес пой. По средата на обеда прислужниците взеха да извършват върху корема й древни масажни ритуали, за да може да поеме повече храна. Тя пъшкаше доволна по време на тези масажи, които наместваха погълнатото ядене в грамадния корем.
	Не без гордост Кеоки обясни:
	— Нашата Алии Нуи трябва да поема много храна пет-шест пъти на ден, за да могат обикновените хора да виждат отдалече, че тя е велика жена.
	Мисионерките шиха до вечерта и през нощта, а съпрузите им се молеха Малама да ги посрещне добре и да им позволи да установят своята мисия в Лахайна. Моряците на „Тетис“ пък се молеха усърдно мисионерите и дебелата жена да слязат по-скоро на брега, за да могат нетърпеливо очакващите ги млади хавайки да доплуват до кораба и да се заемат с обичайната си работа.


	В десет часа на другата сутрин огромната червено-синя рокля бе готова. Малама я прие, без да си прави труд да благодари на мисионерските съпруги, защото тя живееше в свят, в който всички освен нея бяха слуги. Като тента за някакъв магазин в Нова Англия роклята бе спусната през тъмната глава и нагласена над тялото. После издърпаха изпод нея дългата черна коса, за да се вее свободно по гърба. Закопчаха копчетата, прихванаха роклята в кръста, а едрата Алии Нуи подскочи няколко пъти, за да се нагласи в странната си нова униформа. След това се усмихна широко и се обърна към сина си:
	— Сега съм жена християнка!
	А на мисионерите каза:
	— Дълго ви очаквахме, за да ни помогнете. Знам, че може да се живее по-добре, и искаме да ни научите. В Хонолулу вече има мисионери, които учат нашите хора да четат и пишат. На Мауи аз ще ви бъда първата ученичка. — Тя преброи нещо на пръсти и обяви решително: — След една луна, запомни това, Кеоки, ще напиша името си и ще го изпратя в Хонолулу… с известие.
	Това бе миг на важно решение. Всички на борда на „Тетис“, с изключение на един мисионер, почувстваха колко дълбоко е желанието на властната жена. Единствено Абнър Хейл, макар да бе доволен, че една неграмотна езичница иска да се учи по собствена воля, видя в желанието й нещо нередно, приближи се до нея и каза тихо:
	— Малама, ние не ви носим само азбуката. Не сме дошли само за да те научим да пишеш името си. Ние ви носим Божието слово и ако не го приемеш, нищо, което напишеш, няма да има значение.
	Кръглото като луната лице на Малама не издаде никакво вълнение, когато й бяха преведени думите на Абнър.
	— Ние си имаме наши богове — заяви Алии Нуи. — Нуждаем се от думите и да се научим да ги пишем.
	— Писането е безполезно без Бога — упорито настоя Абнър, чиято малка руса глава не достигаше дори до врата на Малама.
	— Чували сме — отвърна също тъй убедено тя — че писането помага на целия свят, но богът на белия човек помага само на белите хора.
	— Неправилно са ви казали — не отстъпваше Абнър и упорито вдигна нагоре мършавото си лице.
	За всеобща изненада Малама не отговори нищо, а се обърна към жените с въпроса:
	— Коя от вас е съпругата на този дребен човек?
	— Аз — гордо заяви Джеруша.
	Малама остана доволна, защото бе наблюдавала колко сръчно Джеруша уши голямата рокля, и обяви:
	— През първата луна тази жена ще ме учи да чета и пиша, а през втората този мъж — и тя посочи Абнър — ще ме учи на новата религия. Ако подир две луни намеря, че двете учения са еднакво важни, ще ви съобщя.
	Кимна на събралите се, замислено се отправи към брезентовата люлка и заповяда на слугите си да откопчаят и свалят роклята й. После нареди на Джеруша да й покаже как да я сгъне и в цялата си голота се просна върху брезента, краката й се подаваха отзад, ръцете — отпред, а брадичката й бе опряна на подсилващото въже. Шпиловете изскърцаха. Моряците вдигнаха носещите въжета и ги преметнаха, а Капитан Джандърс извика:
	— Слава богу, всичко върви добре. Гледайте да не я изпуснете сега!
	Сантиметър по сантиметър скъпоценният товар бе спуснат в кануто и Алии Нуи най-сетне бе смъкната от брезента и нагласена в седящо положение. Като притискаше новата рокля до бузата си, тя извика с цяло гърло:
	— Вече можете да слезете на брега.
	Корабните лодки, които трябваше да отведат мисионерите до новия им дом, бяха спуснати и се наредиха зад кануто на Малама. На носа и на кърмата на нейното кану стоеше по един придворен с жезъл, украсен с пера. Слугите усърдно пъдеха мухите, а едрата гола Малама стискаше роклята до гърдите си.
	Преди тя произволно да избере съпрузите Хейл за свои учители, мисионерите се бяха колебали кои от тях да останат на Мауи и кои да отидат по другите острови, но сега бе ясно, че поне първият избор бе направен, и докато лодките се приближаваха към брега, Абнър оглеждаше непознатото селище, в което щеше да живее. Видя едно от най-хубавите градчета в Тихия океан, древната Лахайна, столица на Хаваите. Край брега се издигаше красив коралов риф, в който големите вълни се блъскаха с нескончаем шум, а високите им гребени се разбиваха в ослепителна белота. Там, където пяната се стопяваше, играеха голи деца с блестящи на слънцето зъби.
	Сега за първи път в живота си Абнър видя кокосова палма, чудото на тропиците, чието тънко, гъвкаво стебло се огъваше от вятъра, но Бог знае как не се отскубваше от корена си. Зад палмите добре подредени ниви се простираха далече към хълмовете, така че цялата Лахайна приличаше на голяма, богата и цъфтяща градина.
	— Онези по-тъмни стебла са на хлебното дърво — обясняваше Кеоки. — То ни храни, но другите, по-ниски дървета с пищни корони ми липсваха най-много в Бостън… дървото прави чудесна сянка в горещините.
	В разговора се включи и Джеруша.
	— Като гледам градините и цветята, разбирам, че най-после съм пристигнала на Хаваите.
	А Кеоки отвърна с гордост:
	— Онази градина ей там, където потокът се влива в морето, е на моя дом.
	Абнър и Джеруша се взираха през клоните на дърветата ку, с които бе заобиколена градината, посочена от Кеоки, но не можеха да я видят добре.
	— Това тръстикови къщи ли са? — попита Абнър.
	— Да — отвърна Кеоки. — Девет или десет малки къщи има в нашия имот. Толкова е красив откъм морето!
	— А каква е онази каменна грамада? — продължаваше да се интересува Абнър.
	— Там си почиват боговете — откровено призна Кеоки.
	Абнър гледаше ужасен внушителната купчина камъни. Представяше си езическите обреди и как от скалите капе кръв. Промърмори си една кратка молитва.
	— Дано Бог ни пази от злото на езическите обичаи. — После попита шепнешком: — Там ли се правят жертвоприношенията?
	— Там? — засмя се Кеоки. — Това е място само за семейните богове.
	Смехът на младежа вбеси Абнър. Струваше му се странно, че докато Кеоки бе в Нова Англия и изнасяше лекции по черквите за ужасите на Хаваите, възгледите му за религията бяха здрави, но сега, когато се приближаваше към порочната си родна земя, силата на вярата му бе отслабнала.
	— Кеоки — сериозно го предупреди Абнър — всички езически идоли са ненавистни на Бога.
	Кеоки имаше желание да извика: „Но те не са идоли, не са богове, каквито са Кейн и Каналоа“, ала като добре образован хаваец знаеше, че не бива да се спори с учител, затова се задоволи да каже тихо:
	— Те са приятелски настроени малки лични богове на семейството ни. Понякога например богинята Пеле идва да поговори с баща ми… — Не без смущение съзна, че това може да прозвучи доста странно, затуй не продължи да разказва как от време на време акули приближават до брега, за да разговарят с Малама. „Не вярвам, че преподобният Хейл ще ме разбере“, помисли си тъжно.
	За Абнър бе непоносимо да слуша как един младеж, който се надява някой ден да бъде ръкоположен за пастор, защищава езическите обичаи — и мълчаливо се обърна настрани. Но веднага почувства, че това е проява на страх от негова страна, отново погледна хаваеца и без заобикалки му заяви:
	— Ще трябва да премахнем каменната грамада. В този свят има място или за Господ — Бог, или за езическите идоли. Не може да има място и за Него, и за тях.
	— Прав сте! — съгласи се Кеоки охотно. — Ние идваме тук, за да изкореним тези стари злини. Но се боя, че Келоло няма да ни позволи да премахнем каменната грамада.
	— Защо? — студено попита Абнър.
	— Защото той сам я е направил.
	— Защо? — настояваше Абнър.
	— В миналото моето семейство е живяло на големия остров Хаваи. Там сме управлявали в продължение на безброй поколения. Баща ми пръв се е преселил тук, на Мауи… като един от най-доверените пълководци на Камехамеха. Кралят му е подарил по-голямата част от Мауи и първото нещо, което е направил Келоло, е било да издигне каменната грамада. Той твърди, че Пеле, богинята на вулканите, идва там да го предупреждава.
	— Грамадата ще трябва да се унищожи. Пеле вече не съществува.
	— Голямата тухлена сграда — прекъсна го Кеоки, сочейки грубата постройка в края на кея, който навлизаше леко в морето — е старият дворец на Камехамеха. Зад него е кралската градина с таро. А виждате ли оня път? Край него живеят чужденците моряци. Навярно там ще направят къща и за вас.
	— В града има ли европейци?
	— Да. Пропаднали хора, пияници. Аз се тревожа за тях много повече, отколкото за каменната грамада на баща ми.
	Абнър не обърна внимание на това признание, защото сега погледът му бе привлечен от най-забележителната особеност на Лахайна. Оттатък столицата, сред полегати склонове, прорязани от прекрасни долини, се въздигаха планините на Мауи, величествени и съвсем близо до морето. Като се изключеха грозните баири на Огнена земя, Абнър никога не бе виждал планини, а близостта им до морето ги правеше тъй впечатляващи, че той възкликна:
	— Това е творение на Бога! Не мога да откъсна очи от планините!
	Абнър почувства силно желание да отправи благодарствена молитва към Всевишния, който бе създал такава красота. Затова, когато членовете на малката мисия стъпиха за първи път на брега на Лахайна, той свика събрание, приглади редингота си, свали касторената шапка, вдигна изпитото си лице към планините и започна да се моли:
	— Ти, Господи, ни преведе през бурите до една езическа земя. Ти си ни изпълнил с воля да върнем загубените души тук в Твоята житница. Слаби са силите ни за тази задача, но те молим, Господи, давай ни постоянната си подкрепа.
	След това мисионерите подхванаха химна, който възпяваше усилията на всички Христови пратеници на Света — „От ледена Гренландия“. Когато стигнаха до втората вълнуваща строфа, всеки от тях имаше чувството, че химнът е бил написан специално за Хаваите.
P>
	Какво, че над Цейлон небето
	блести сияйно и голямо,
	че всичко е така прекрасно —
	порочен е човекът само;
	че вредом дарове безценни
	са пръснати по Твоя воля,
	езичникът, о Боже, сляп е —
	на камък и дърво се моли.
P$
	За зла чест това бе първият химн, който мисионерите изпяха в Лахайна. За зла чест, защото в него прозираше ясно основната грешка в мисленето на Абнър. До края на живота си той щеше да си представя Лахайна като място, където „всичко е така прекрасно — порочен е човекът само“. Винаги щеше да мисли за хаваеца като за езичник и слепец. А сега, когато химнът свърши, Абнър видя, че членовете на неговата мисия са заобиколени от голяма тълпа голи диваци. Той инстинктивно изпита страх и новопристигналите се скупчиха един до друг за взаимна защита.
	В действителност никога в досегашната история мисионери не бяха попадали при толкова кротки и добри хора като тези хавайци. Те бяха чистоплътни, не страдаха от ужасни тропически болести, имаха хубави зъби, прилични обноски, а животът ги изпълваше с дива радост. Бяха си изградили добро общество. За Абнър обаче те бяха порочни.
	— Всемогъщи Боже — молеше се той. — Помогни ни да просветлим тези жестоки сърца. Дай ни сили да разрушим всички езически идоли в тази земя, където само човекът е порочен.
	Ала Джеруша си мислеше: „Скоро всички тия хора ще могат да четат. Ние ще ги научим да шият, за да са облечени в бурите. Господи, дай ни сили, защото ни предстои много работа“.


	Молитвите бяха прекъснати от шума на тичащи мъже, понесли кану, което никога не бе потапяно в морето. Носеха го десетина мъже върху пръти на раменете си. Положиха го тържествено пред Малама и тя влезе в него — тъй като хавайците не бяха открили колелото, те нямаха коли или колесници. Изправена в цял ръст, Малама разгъна новата си рокля и нареди на слугите да я нахлузят през главата й. Огромните гънки се спуснаха над гърдите й, над бедрото с татуирания спомен за Камехамеха. Алии Нуи се позавъртя насам и натам, за да падне точно на място червено-синият шедьовър.
	— Макаи! Макаи! — завикаха жените в тълпата, изказвайки одобрението си за своята Алии Нуи в новата дреха.
	— Отсега нататък ще се обличам така! — обяви тя тържествено. — След една луна ще напиша писмо до Хонолулу, защото имам добри учители. — Наведе се и докосна Абнър и Джеруша, за да им покаже, че трябва да се качат в кануто при нея. — Този мъж е моят учител по религия, макуа Хейл — съобщи тя и в хавайски стил произнесе името му „Хейли“, както щеше да стане известен занапред. — А тази жена ще ме учи на думите, Хейли уахин. Сега ще построим къща за моите учители.
	Носачите издигнаха кануто и нагласиха прътите върху раменете си. Начело на внушителната процесия от придворни с жезли, украсени с пера и барабани, следвани от над пет хиляди голи хавайци, семейство Хейл тръгна на първото си фантастично пътешествие през Лахайна. До кануто ситнеше Кеоки и превеждаше думите на майка си, която сочеше незнайните хубости на своя остров.
	— Сега минаваме край кралската градина с таро — обясняваше Кеоки. — Този малък поток ни дава вода. Тази ливада е на много хубаво място и има големи дървета. Малама казва, че тук трябва да ви построим къща.
	Носачите занесоха своята Алии Нуи до четирите ъгъла на бъдещото жилище, а тя пусна по един камък във всеки ъгъл. Слуги незабавно започнаха да издигат тръстикова къща, но преди да са напреднали с работата си, Малама с величествен жест посочи, че процесията трябва да се придвижи до нейния дворец.
	— Това е главният път — протегна ръка тя. — Най-хубавите земи са край морето и там живеят алиите. Нататък към планините са земите на другите жители. В големия парк живее кралят, когато е тук.
	— Какви са всичките тези малки тръстикови постройки… като колибки за кучета? — попита Абнър.
	Малама се разсмя от сърце, когато й преведоха въпроса.
	— Това са къщите на нашите хора!
	— Виждат ми се много малки, за да може да се живее в тях — забеляза Абнър.
	— Обикновените хора не живеят в тях… не както алиите живеят в големите си къщи — обясни Малама. — Държат в тях своята тапа… и спят вътре, когато вали.
	— А къде живеят през останалото време? — интересуваше се Абнър.
	Малама красноречиво разтвори големите си ръце, сякаш искаше да прегърне целия остров, и отговори:
	— Живеят под дърветата, край реките, в долините.
	Преди Абнър да осъзнае смисъла на чутото, кануто пристигна пред просторен и красив парк, заобиколен със стена от коралови скали, висока почти метър. Зад стената се показа обширна градина с цветя и плодни дървета, сред които бяха пръснати десетина тръстикови къщи и един голям павилион с изглед към морето. В тази постройка отнесоха Малама и семейство Хейл.
	— Това е моят дворец — обяви грамадната жена, щом слезе от кануто. — Винаги ще бъдете добре дошли тук.
	Тя поведе гостите към хладна, просторна стая със стени от преплетени тръстикови стебла, с красиви дървени колони и портал, през който се виждаше морето. Подът бе от ситни бели камъчета, покрити с панданови рогозки, върху които Малама се отпусна с въздишка на облекчение; подпря брадичката си с ръце и заяви твърдо:
	— Сега ме учете да пиша!
	Джеруша, която дори не си спомняше как тя се е учила да пише преди шестнадесет години, заекна:
	— Съжалявам, Малама… но ще ни трябват писалки и хартия…
	Възраженията й бяха прекъснати с глас, равен като излъскан бронз.
	— Ще ме учиш да пиша — заповяда Малама с ужасяваща царственост.
	— Да, Малама — потрепери Джеруша.
	Огледа стаята и забеляза няколко дълги пръчки, с които прислужничките рисуваха сложни фигури върху тапа; до тях имаше малки кратунки с тъмна боя. Джеруша взе една от пръчките и парче тапа, върху което изписа с боя Малама. Едрата жена започна да разглежда написаното, а Джеруша й обясни:
	— Това е твоето име.
	След превода на Кеоки Малама се изправи и проучи думата от различни ъгли, като гордо си я нашепваше. Грубо грабна пръчката, натопи я в боята и започна да повтаря линиите на загадъчните знаци, напълно съзнавайки каква магия съдържат те. Със забележителна сръчност тя възпроизведе името си точно, като го изрече десет пъти на глас. После отново и отново изрисува думата. Но след малко внезапно спря и попита Кеоки:
	— Ако изпратя тази дума в Бостън, хората там ще знаят ли, че това е моята дума, Малама?
	— Можеш да я изпратиш където искаш по света и хората навсякъде ще знаят, че това е твоята дума — увери я синът й.
	— Аз се уча да пиша! — възкликна щастливо грамадната жена. — Скоро ще изпращам писма из целия свят. Единствената разлика между белите хора, които управляват всички, и нас, хавайците, е, че белите хора могат да пишат. Сега и аз ще пиша и ще разбирам всичко.
	Абнър, който не би могъл да приеме такава дълбока заблуда, веднага се намеси:
	— Вече те предупредих, Малама, че една жена може да се научи да пише думи, но това е нищо. Малама, пак те предупреждавам! Ако не научиш Божиите заповеди, нищо не си научила!
	Стените на тръстиковия дворец бяха плътни и не пропускаха много светлина до мястото, където бе застанала Малама с пръчката в ръка. Сред сенките тя се възправяше като гигантски символ на всички хавайци: мощни, решителни, смели. Веднъж, в дните на войната, водена от съпруга си Камехамеха, Малама бе удушила един мъж, много по-едър от нисичкия изпит човек, който стоеше пред нея, и тя би трябвало в този миг да го помете настрана, както слугите й пропъждаха мухите. Но упоритата настойчивост и силата, която гласът му излъчваше, я респектираха. Още по-важно бе друго — тя подозираше, че той има право. Самото писане изглеждаше твърде лесно. Навярно съществуваше някаква допълнителна, скрита магия, която придаваше власт на написаното. Тя вече се бе приготвила да слуша дребничкия накуцващ мъж, когато той насочи пръст към нея и изкрещя:
	— Малама, не учи само чертите, с които се изписват думите. Научи значението им!
	Държането му бе непоносимо и с широк замах на мощната си дясна ръка, по-дебела от неговото тяло, тя го събори на земята. Върна се до парчето тапа и продължи да чертае яростно своето име с тъмната боя.
	— Мога да пиша името си! — радваше се Малама, но в същото време убедителните думи на Абнър продължаваха да я тревожат и тя решително захвърли пръчката; отиде до проснатия на пода мисионер, коленичи до него, дълго оглежда лицето му и накрая изрече тихо: — Мисля, че казваш истината, макуа Хейл. Почакай, макуа Хейл. Когато се науча да пиша, ще дойда при тебе. — Без да му обръща повече внимание, нареди с нежен глас на Джеруша: — Сега ме учи да пиша.
	Урокът продължи три часа и Джеруша така се измори, че в един момент не издържа и поиска да приключат.
	— Не! — заповяда Малама. — Нямам време за губене! Учи ме да пиша!
	— Главата ми се замайва от горещината — промълви Джеруша.
	— Духайте й с ветрило! — заповяда Малама, а когато младата жена й повтори, че трябва да спрат, тя се замоли: — Хейл уахин, докато ние губим време, мъже, които знаят да четат и пишат, крадат нашите острови. Не мога да чакам. Моля те!
	— Малама — тихо каза Джеруша — аз чакам бебе.
	След като Кеоки й предаде тези думи, великата Алии Нуи мигом се преобрази. Тя избута Абнър от голямата стая и нареди на слугите си да отнесат Джеруша в един ъгъл, където бяха наредени един върху друг повече от петдесет пласта тапа, за да образуват легло за дневна почивка. Като поставиха слабичката жена върху леглото, Малама бързо опипа корема й и прецени:
	— Ще стане след много месеци.
	Но тъй като Кеоки не бе в стаята, тя не можа да съобщи заключението си на бялата жена. Виждаше обаче, че Джеруша е изтощена, и изпита угризение, задето не е проявила по-голямо внимание. Извика да донесат вода и нареди да измият бялото лице на Джеруша, след това сама я вдигна на ръце — до огромното й тяло младата жена бе като дете. Малама люля в прегръдките си крехката мисионерка, докато заспи, после отново я положи върху постелята от тапа. Изправи се бързо, отиде на пръсти до мястото, където Абнър чакаше, и го попита шепнешком:
	— Можеш ли и ти да ме учиш да пиша?
	— Да — отговори Абнър.
	— Учи ме! — заповяда тя и коленичи до дребния мисионер от Нова Англия, който започна педантично:
	— За да се пише на моя език, са необходими двайсет и шест букви, но за твое щастие за вашия език са нужни само тринайсет.
	— Кажи му да ме научи на двайсет и шестте букви! — нареди тя на Кеоки.
	— Но за хавайския език ти трябват само тринайсет — обясни Абнър.
	— Научи ме на двайсет и шестте! — повтори Малама меко. — Аз искам да пиша на твоите сънародници.
	— А, В, С — започна Абнър и продължи с урока, докато и той падна от умора.

	* * *

	Когато дойде време „Тетис“ да отплава, почти цялото население на Лахайна се стече да изпрати кораба. Брегът потъмня от голите бронзови тела на хора, които следяха всяко движение на заминаващите мисионери. Най-сетне двадесетимата, които щяха да се отправят към други острови, се събраха на малкия каменен кей, за да изпеят химна на своята тъга и надежда „Благословен съюз навек“. Когато гласовете им се сляха и извисиха, наблюдаващите ги хавайци доловиха не само приятната мелодия, но и духа на новия Бог, за когото Абнър Хейл и роденият сред тях Кеоки Канакоа вече бяха започнали да им проповядват. А когато пеещите стигнаха до куплета за сълзите, очите им се навлажниха и скоро заедно с мисионерите заплакаха и всички изпращачи.
	В едно отношение тъгата бе съвсем истинска. Като наблюдаваха как Джон Уипъл се готви да отплава, Абнър и Джеруша не можеха да прикрият тревогата си, защото той бе единственият лекар на островите, а в негово отсъствие, когато дойдеше краят на бременността й, Джеруша знаеше, че успешното раждане щеше да зависи само от това колко добре е усвоил младият й съпруг уроците от медицинския учебник. Уипъл почувства тази загриженост и обеща:
	— Сестра Джеруша, ще направя всичко възможно да се върна на Мауи, за да ти помогна. Но не забравяй, че в другия край на острова ще живеят брат Ейбрахам и сестра Урания, и тъй като двете няма да раждате по едно и също време, може би ще успеете да се посетите взаимно с кану и да си помогнете една на друга.
	— Но нали ще се опиташ да дойдеш? — молеше се Джеруша.
	— Ще направя всичко възможно — закле се Уипъл.
	Джеруша Хейл и Урания Хюлет тържествено си стиснаха ръцете.
	— Когато дойде време, ще си помагаме една на друга.
	Знаеха обаче, че ще ги делят километри път през планините и опасно море.
	Плачът се засили, защото по сенчестия път откъм двореца и къщите на алиите се зададе кануто на Малама, което слугите й носеха върху си; тя, облечена в синьо и червено, плачеше повече от останалите. Като слезе от странната носилка, Малама се доближи до всекиго от заминаващите мисионери с думите:
	— Ако по другите острови не намерите добър дом, върнете се в Лахайна, защото вие сте мои деца.
	После, разплакана, целуна всички поред. Тържественото изпращане обаче бе помрачено донякъде от факта, че когато мисионерите поеха с лодки към „Тетис“, срещнаха повече от дузина голи момичета, които плуваха с носещи се по водата лъскави черни коси. А след като момичетата стигнаха до брега със своите дари — ръчни огледала, които тук бяха по-ценни, отколкото среброто в Амстердам — дълги панделки и по някой откраднат от тях чук, Малама ги посрещна също тъй сърдечно, както бе изпратила заминаващите християни.
	Малко по-късно при източната страна, където високите вълни се разбиваха в кораловия риф и се понасяха шумно към брега като дъги с бели гребени, мисионерите видяха за първи път една от загадките на островите. Стройни мъже и жени, грациозни като богове и богини, стояха върху тесни дъски и умело местейки краката и тежестта на телата си, насочваха дъските към върховете на разбиващите се вълни и се понасяха с шеметна бързина по водата. А когато вълната стигаше усмирена до кораловия бряг, плувците заедно със своите дъски някак си се връщаха обратно във водата, сякаш всеки от тях бе част от хавайското море.
	— Невероятно! — извика доктор Уипъл. — Скоростта създава равновесието — обясни той.
	— Бял човек може ли да направи това!? — попита Аманда.
	— Разбира се! — отвърна съпругът й, възбуден от усещането за скорост и умението на ловките атлети да я контролират.
	— Ти можеш ли да го направиш? — попита пак Аманда.
	— Мога и ще го направя, щом стигнем в Хонолулу — увери я Джон.
	Един от по-възрастните мисионери се намръщи при тези думи, които възприе като ново доказателство за несериозното отношение на техния лекар към живота. Но той не успя да сподели с приятелите си това мнение, защото в този миг пред „Тетис“ се появи нова дъска, върху която стоеше не обикновена плувкиня, а нимфа, едно голо олицетворение на всички езически острови в седемте морета. Беше висока девойка с огряна от слънцето черна коса, която се развяваше зад нея от вятъра. Не беше дебела като сестрите си, а тънка и гъвкава. Изправена върху дъската гола, с красиви гърди и дълги стегнати бедра, тя сякаш бе изваяна от кафяв мрамор. Но беше и много пъргава, с грациозна ловкост движеше коленете си и въртеше рамене, затова нейната плъзгаща се по водата дъска отскачаше по-бързо от другите и стойката й излъчваше по-голяма сигурност и умение. За мисионерите тя представляваше ужасяващо видение, олицетворение на всичко, което бяха дошли да победят. Голотата й бе предизвикателство, красотата й — опасност, начинът й на живот будеше отвращение, а самото й съществуване бе злина.
	— Коя е тя? — прошепна доктор Уипъл, изумен от ловкостта й.
	— Казва се Ноелани — гордо обясни един хаваец, който бе пътувал с китоловни кораби и бе усвоил невероятно разваления английски език от пристанищата. — Уахин принадлежи на Малама. После-после тя ще стане Алии Нуи.
	Докато той говореше, вълната се разля по брега; бързата нимфа и дъската й изчезнаха от погледа и се върнаха в морето. Но и след като се обърнаха настрани, мисионерите продължаваха да виждат нейната предизвикателна фигура, духа на езическия остров, който се носи по вълните, и в главата на Джон Уипъл се появи една богохулна мисъл. Изкушаваше се да я сподели, но се въздържа, защото бе уверен, че никой няма да го разбере; ала все пак трябваше да я изкаже и той прошепна на дребничката си жена:
	— Очевидно има много хора, които могат да ходят по вълните.
	Аманда Уипъл, която бе дълбоко религиозна, чу тези странни думи и напълно схвана техния смисъл. Отначало се побоя да погледне отдадения на науката си съпруг, защото понякога й бе трудно да следва мислите му. Но не й бе трудно да долови какво се крие зад това богохулно заключение и най-после се извърна към Джон Уипъл, като си мислеше: „Никой не може да разбере напълно друг човек“. Ала вместо да упрекне младия лекар за неправоверните му мисли, тя за първи път се вгледа в него аналитично. Хладно, безстрастно, внимателно се взираше в този странен свой братовчед, който стоеше до нея под горещото хавайско слънце, и когато спря да го изучава, почувства, че го обича още повече.
	— Не ми харесват такива думи, Джон — предупреди го тя.
	— Трябваше да ги кажа — отвърна той.
	— Изказвай мислите си винаги, но само пред мене — прошепна Аманда.
	„Много трудно ще бъде да се разберат тези острови“, разсъждаваше Джон. Докато той и жена му гледаха морето, отново забелязаха нимфата Ноелани — Небесната мъгла — насочваща дъската си към по-дълбокия океан, където се образуваха големите вълни. Коленичила на гладката дъска, тя се наведе така, че гърдите й почти се допряха до дъската. После със силни движения на дългите си ръце започна да гребе с длани като с гребла и дъската й полетя през вълните по-бързо, отколкото се движеше лодката с мисионерите. Тя мина недалеч от „Тетис“ и когато прелетя край мисионерите, се усмихна. После, като избра подходяща вълна, Ноелани бързо извъртя дъската и убеждавайки се, че е правилно насочена, се издигна на едно коляно. В мисионерската лодка Джон Уипъл прошепна на жена си:
	— Сега тя ходи по водата.
	И Ноелани наистина го направи.
	Когато „Тетис“ отплава, Абнър и Джеруша с унило чувство за самота можаха да разгледат къщата, в която щяха да се трудят през следващите години. Ъглите й се поддържаха от здрави дървета, отсечени в планините, но стените и покривът бяха изплетени от тръстика. Подът бе застлан със ситни морски камъчета и панданови рогозки, които трябваше да метат с метли от папур, а прозорците бяха просто дупки, закрити с платно, донесено от Китай. Къщата им бе ниска и безформена колиба, която не бе разделена на стаи. Нямаше легло, нито столове или маса, нямаше долапи, но притежаваше две ценни приспособления: отзад, под криво клонесто дърво, имаше просторен ланай — покрита веранда, където щеше да протича животът на мисията, а отпред врата в холандски стил. Долната й половина можеше да се държи затворена, за да не влизат външни хора, а горната бе отворена, та да се виждат усмивките и да се чуват гласовете им.
	В тази къща Абнър пренесе мебелите, които бе взел от Нова Англия: разклатено легло с въжена мрежа отдолу вместо дюшек, ръждясали сандъци, които щяха да им служат за долапи, малка кухненска маса с два стола и един люлеещ се стол. Дрехите, от които биха имали нужда в идващите години, щяха да получават само от благодетелни християни в Нова Англия — те щяха да изпращат употребявани дрехи до центъра на мисията в Хонолулу. Ако Джеруша искаше да замени износената си рокля с нова, някоя от мисионерките щеше да прерови останалите дрехи и да каже: „Тази рокля сигурно ще стане на Джеруша“. Но роклите никога не й бяха по мярка. Ако Абнър се нуждаеше от нов трион, за да измайстори някои дребни неща, с които да се улесни битът им, можеше само да се надява, че непознат далечен християнин ще му изпрати трион. Люлки за бебетата си Джеруша можеше да получи единствено чрез благотворителни дарения. Семейство Хейл нямаше никакви пари, никакъв доход, никаква издръжка извън общите запаси в Хонолулу. Дори да бяха смъртно болни, не можеха да си купят лекарства. Оставаше им вярата, че добри християни ще попълват малката им кутия за лекарства с каломел, разхлабителни билки и сода бикарбонат.
	Понякога Джеруша си спомняше за своя хладен, чист дом в Уолпол, за дрешниците, пълни с рокли, колосвани от прислужници, за двата дома, които й бе обещавал капитан Рейфър Хоксуърт — един в Ню Бедфорд и втори на борда на неговия кораб. Естествено бе в такива мигове да изпада в отчаяние от тръстиковата колиба, в която се трудеше, но никога не допускаше съпругът й да открие какво чувства, а и писмата до близките й в Уолпол бяха неизменно жизнерадостни. В най-горещите дни, изпълнени с най-изнурителна работа, Джеруша очакваше да се свечери и тогава пишеше на майка си, на Чарити или на Мърси, като им разказваше за своите интересни приключения. Но на тях, макар да бяха от собственото й семейство, пишеше само за незначителни неща. Най-често тя изливаше пороя от по-дълбоки мисли, който бушуваше в нея, на сестрата на Абнър, Естър, въпреки че никога не бе я виждала. В едно от първите си писма й писа:
C>
	Любима сестро в Бога, мила Естър, тези дни ми е доста тъжно, защото понякога горещината е непоносима в Лахайна — това име, както разбрах, означава „безмилостно слънце“, а едва ли би могло да се намери по-подходящо название за този град. Последните седмици навярно бяха особено трудни, защото Малама постоянно настояваше да я уча, и макар че тя не може да се съсредоточава в урока за по-дълго от един час, щом загуби интерес, вика слугините си да я масажират, а докато трае масажът, ме кара да й разказвам приказки. Разказвах й за Дева Мария, за Естир и Рут, а когато за първи път й разказах как Рут напуснала дома си и отишла да живее в чужда земя, от очите ми покапаха сълзи. Малама забеляза това и ме разбра, затова нареди на масажистките да излязат и дойде при мене, потърка носа си в моя и каза: „Оценявам, че си дошла да живееш при нас в чужда земя“. И сега винаги когато иска да слуша приказка, настоява като дете да й разкажа отново за Рут, а щом стигна до чуждата земя, и двете плачем. Никога не ми е благодарила за нещо, което съм направила за нея, защото ме смята за една от прислужниците си, но аз я обикнах, а досега не съм виждала друга жена да възприема тъй бързо.
	По някаква странна причина през последните дни изпитвам нужда да разговарям с теб, тъй като от всички хора в Америка, за които си спомням, чувствам, че твоят дух е най-близо до моя. Искам да ти кажа две неща, моя любима сестро в Бога. Преди всичко всеки ден ти благодаря, че ми написа онова писмо за брат си Абнър. С всеки изминал ден го виждам като все по-силен човек и по-предан служител на Бога. Той е внимателен, търпелив, смел и много мъдър. Да споделям тежестите, които той носи в тази чужда земя, решен да я възкреси, е за мене радост, каквато дори не бих могла да очаквам, докато бях в Америка. Всеки нов ден е ново предизвикателство. Всяка нощ е благословение за добрата работа — завършена или започната. В писмата си никога не съм ти говорила за любов, но мисля, че вече знам какво значи любов, и моето най-искрено желание е някой ден и ти да си намериш един добър християнин, достоен като твоя мил брат. Той вече по-малко куца, но масажирам мускулите му всяка вечер. По-точно, масажирах го доскоро, ала напоследък една много дебела хавайка, известна със своята опитност в ломиломи — лечебния масаж на островите — настоява тя да му прави масаж. И сега я чувам, грамадната жена с майчински обноски, която казва: „Идва прави ломиломи на малък мъж“. Много пъти съм й повтаряла, че трябва да говори за моя другар и водач в живота като за „макуа“, което значи отец, но тя отказва.
	Другото, което искам да споделя с теб, е нарастващото ми чувство, че работя пряко по волята на Бога. Беше време, когато не бях сигурна дали съм призвана за мисионерска работа, ала като минават седмиците и виждам промените, които сме успели да извършим на тези острови, все повече се убеждавам, че съм намерила за себе си единствената дейност на земята, която може да ме задоволи. Всяко разсъмване ме радва, защото знам, че ми предстои работа. В пет часа сутринта, като погледна в нашия двор, виждам, че той е вече пълен с търпеливи, красиви кафяви лица. Готови са да стоят там цял ден с надежда, че ще ги уча да шият и ще им разказвам за Библията. Малама ми обещава, че след като я науча да чете и шие, ще мога да уча на четмо и писмо и нейните хора, но не е съгласна някой да усвои преди нея как става това. На едно обаче се съгласи. Разрешава на своите деца и на децата на други алии — знатните хавайци — да присъстват на следобедните й уроци и да слушат. Открих, че нейната красива дъщеря Ноелани схваща почти тъй бързо, както и самата Малама. Милият ми съпруг възлага големи надежди на Ноелани и смята, че тя ще е втората, която ще приеме християнството на този остров. Малама, разбира се, ще е първата. Скъпа Естър, можеш ли да си представиш огромното учудване, което се изписва по лицето на един езичник, когато се разсеят облаците на езическите злини и на неграмотността, за да може чистата светлина на Господа Бога да просветли неговите търсещи очи? Искам да ми повярваш, скъпа ми сестро, че намирам в работата си върховна радост, и макар това, което ще ти кажа сега, да прозвучи като светотатство, не мога да го доверя на другиго, освен на тебе, моята мила сестра. А то е, че когато чета Новия завет през тези вълнуващи и плодотворни дни, имам чувството, че не чета за Филимон и за коринтяните, а за Джеруша и за хавайците. Чувствам се редом с онези, които са се трудили за нашия Спасител, а не мога да споделя дори с обичния си съпруг голямата радост, която открих в нашата тръстикова колиба, заобиколена всеки ден от тъмноликите хора.
	Твоя сестра в Бога,
@	Джеруша
C$


	Докато Джеруша учеше Малама, Абнър бе свободен да обикаля околността и един ден забеляза, че всички мъже и много от по-силните жени отсъстват от Лахайна, а защо — не можеше да разбере. Знатните хора, алиите, бяха тук, край големите тръстикови къщи на юг от кралската градина с таро, движеха се под дърветата или отиваха към брега, за да вземат своите дъски за сърфинг и да се понесат по вълните. Хубаво беше да си от алиите, чиято единствена работа бе да изяждат огромни кратуни храна, за да дебелеят, и да играят игри, за да са готови, ако започне война. Година след година алиите ставаха все по-едри и по-ловки в игрите в очакване на войни, каквито вече нямаше.
	Но един от алиите отсъстваше — от няколко дни Келоло не бе посещавал мисионерите. Беше им изпратил храна и три дъски, от които Абнър бе направил рафтове за грубо скованите долапи, ала самият Келоло не бе се появявал, а това безпокоеше Абнър, тъй като само Келоло можеше да каже къде ще се построи черквата. Когато търпението му се бе почти изчерпало, той откри, че хаваецът е в края на града и копае дълбока и широка яма. Кеоки го нямаше, за да преведе на Абнър какво копае, а Келоло не можеше да каже друго, освен да повтаря „Тетис“, докато измерваше дълбочината на ямата с разперени ръце.
	След малко озадаченият Абнър видя, че край брега се движи процесия от около две хиляди мъже и жени, от чието тътрене се вдигаше прах до небето. Надзираваха ги кралски помощници, а всички участници в процесията бяха натоварени с тежки трупи, нарязани на парчета от по два метра и прикрепени към гърбовете на носачите с въжета от лиани. Жълтеникавото дърво очевидно бе скъпоценно, защото, ако паднеше и най-малко парче, зорките надзиратели удряха невнимателния носач и заповядваха на жените, които вървяха отзад, да вдигнат изпуснатото. Носеха сандалово дърво, което нямаше равно на себе си по аромат, бе най-ценната стока за азиатските пазари, основа на хавайската търговия, цел на всички американци. То бе съкровището и проклятието на Хаваите.
	Сандаловото дърво растеше дълбоко в горите, бе не по-високо от девет метра и имаше бледозелени листа. Преди години, когато стойността му не била известна, сандалови дървета растели и в низините, но всички леснодостъпни вече бяха изчезнали, изсекли ги алиите, за които те били капу. Келоло, за да събере два пъти колкото беше вместимостта на „Тетис“ и да изплати на капитан Джандърс кораба, бе изпратил слугите си високо в планините и по най-отдалечените краища на острова. Сега, когато тежко натоварените мъже се влачеха към ямата, Абнър разбра какво се върши. През първия ден след пристигането им, докато той бе учил Малама да пише, капитан Джандърс бе очертал яма, която да отговаря точно на големината на трюма, а когато я напълнеха два пъти със сандалово дърво, корабът щеше да принадлежи на Келоло.
	Ценните трупи започнаха да се сипят в дълбоката яма, а няколко от хората на Келоло скочиха вътре и ги занареждаха едни до други, защото Джандърс им бе повторил много пъти: „Да няма празни места между дърветата! Да няма празни места!“. Абнър разбра, че всички слуги са били в планините няколко дни, затова се обезпокои, когато Келоло им нареди начаса да тръгнат отново към горите. Повика Кеоки и го предупреди:
	— Баща ти не бива да изпраща хората си обратно веднага. Какво ще стане с лехите, засадени с таро? Кой ще лови риба?
	— Хората са негови — обясни му Кеоки.
	— Негови са — съгласи са Абнър. — Но ще бъде от полза за самия Келоло, ако им позволи да си починат.
	— Когато един алии помирише сандалово дърво, загубва ума си и престава да мисли — отвърна Кеоки.
	— Трябва да се видя с баща ти — настоя Абнър.
	— Той няма да иска — опита се да го разубеди Кеоки. — Сега се интересува само от сандаловото дърво.
	Въпреки това Абнър облече черния си редингот, сложи си високата шапка и най-хубавата вратовръзка — неизменната му униформа, когато предаваше думите Господни. В най-голямата горещина той се отправи на юг покрай кралския имот, мина край сенчестите дървета ку и големите тръстикови къщи на Малама и нейния съпруг брат. Чу как жена му Джеруша учи огромната Малама да пише букви, както ги пишат американците, но не обърна внимание, защото желаеше да види единствено Келоло. Намери го да играе сред пенестите вълни.
	Вождът, като съгледа официалната униформа на Абнър и понеже не му се искаше да слуша лекции по това време, отказа да излезе от водата. Абнър трябваше внимателно да си избира път по песъчливия бряг и да крещи сред шума на вълните, които се плискаха пред него.
	— Келоло! — извика той подобно на старозаветен пророк. — Ти наруши всичките си обещания към мене.
	Имитирайки гласа на своя наставник, Кеоки повтори думите му.
	— Кажи му да си отива! — изръмжа Келоло, като обливаше едрото си лице с вода и скачаше сред вълните с голямо удоволствие.
	— Келоло! Не си определил земя за черквата.
	— А-а, ще ти дам земя за черквата… в близките дни — изкрещя в отговор отдаденият на удоволствие благородник.
	— Още днес! — настоя Абнър.
	— Щом свърша със сандаловото дърво — обеща Келоло.
	— Келоло, не е разумно да пращаш хората си пак в гората веднага.
	Едрият мъж почеса гърба си с парче корал и избоботи:
	— Сандаловото дърво се събира, когато можеш да го намериш!
	— Грешно е да изискваш толкова много от твоите хора!
	— Те са мои хора — упорстваше вождът. — Ще ходят, където ги пращам…
	— Грешно е, Келоло, да се пренася сандалово дърво, когато няма кой да се погрижи за лехите с таро и за вировете с риба.
	— Тарото ще си расте и само — намусено отвърна Келоло и се гмурна дълбоко, за да се избави от дразнещия го глас.
	— Къде ще изплуваш? — попита Абнър.
	— Ей там — посочи Кеоки и мисионерът затича по пясъка, като придържаше високата си шапка.
	Когато вождът изплува над водата, Абнър стоеше пред него и го гледаше.
	— Келоло, Бог казва, че трябва да уважаваме всички, които се трудят.
	— Те са мои хора — повтори благородникът.
	— И онази грамада — продължи Абнър — още не си я премахнал.
	— Не пипай грамадата — предупреди го Келоло, но мисионерът бе възмутен от подобно държане, закуцука по пясъка към омразната му грамада на старите богове и се наведе, за да изхвърли камъните.
	— Не! — провикна се Кеоки, ала Абнър не искаше да слуша и почна да запраща старите камъни в морето. Един цопна близо до Келоло, който нададе див вик, изскочи от водата и хукна по брега. Хвана куция дребен мисионер за черния редингот и го отхвърли настрана.
	Изненадан от внезапното нападение, Абнър неуверено се изправи на крака и огледа голия гигант, който пазеше каменната грамада. Вдигна шапката, сложи я здраво на главата си и решително тръгна към купчината камъни.
	— Келоло — каза той сериозно — това е място на злото. Ти не ми позволяваш да построя черква, но се държиш за вашите стари зли богове. Това е грешно. — И като насочи десния си показалец право към вожда, извика: — Това е хюуа!
	Голият мъж, герой в битките, изпита желание да вдигне досадния дребен мъж и да го смаже, ала твърдото държане на Абнър го възпря. Двамата стояха под дървото ку и се гледаха в очите, докато накрая Келоло заговори примирително:
	— Макуа Хейл, обещах ти земя за черква, но трябва да почакам, докато получа разрешение от краля, който е в Хонолулу.
	— Ще разрушим ли това място на злото? — попита Абнър тихо.
	— Не, макуа Хейл — решително отговори Келоло. — Това е моята черква, издигната по стария начин. Ще ти помогна да построиш твоята черква по нов начин.
	— Когато стоя до тези камъни — тихо продължи Абнър — чувам гласовете на всички хора, принесени в жертва тук, Келоло. Това е лош спомен.
	— Тук никога не е имало такъв храм, макуа Хейл — убедено възрази Келоло. — Това бе храм на любовта и закрилата. Не мога да се откажа от него.
	Абнър бе достатъчно разумен, за да се подчини на такова решение, ала го направи по начин, който Келоло никога нямаше да забрави. Като взе един от камъните почтително, дребният мисионер го огледа и каза:
	— Щом смяташ, че това е камък от храм на милосърдието, разбирам защо искаш да го запазиш. Но аз ще построя черква, която наистина ще бъде храм на милосърдието, и ти сам ще разбереш разликата. В твоя храм, Келоло, са имали право да идват само властните алии. В моя храм слабите и бедните ще намират милосърдие. А когато видиш милосърдието, което се излъчва от моя храм, повярвай ми, Келоло, ти сам ще изхвърлиш всичките камъни от тази грамада далече в морето.
	Абнър тръгна към брега с цялата тържественост, която накуцването му позволяваше, и като стигна до водата, замахна с ръка назад и запрати камъка далече сред вълните. После, придърпвайки шапката си, се върна при Келоло и заяви:
	— Ние ще построим моята черква.
	Високият вожд удържа обещанието си. Загърнат в своята тапа, той се отправи под палещото слънце към един участък земя на север от двора на мисията и обяви:
	— Тук можеш да построиш твоята черква.
	— Тази земя не е достатъчна — възрази Абнър.
	— Достатъчна е за един Бог.
	— За вашите храмове е отделена повече земя.
	— Но в тях има повече богове — обясни Келоло.
	— Моят Бог е по-голям от всичките богове на Хаваите.
	— Колко земя изисква той?
	— Той иска ей толкова голяма черква — посочи Абнър пред изумения Келоло.
	Но когато накрая отбелязаха границите, хаваецът се съгласи.
	— Добре. Ще извикам нашите кахуни да определят как трябва да се построи черквата.
	Абнър не схвана превода на Кеоки и попита:
	— Какво иска да направи?
	— Да извика кахуни — обясни Кеоки.
	— За какво? — учуди се Абнър.
	— Те решават къде трябва да бъде вратата и къде да седят хората — продължи обяснението си Кеоки.
	Келоло, почувствал негодуванието на Абнър, побърза да се намеси:
	— Не бива да строиш черква без разрешение от кахуните.
	Абнър стоеше като замаян. Откакто бе пристигнал на Мауи, често се бе натъквал на объркващи противоречия. Малама и Келоло искрено желаеха християнството на своя остров. И двамата бяха давали красноречиви доказателства, че го приемат до голяма степен, но същевременно многократно бяха изтъквали, че не го възприемат като нова религия, като истина, която ще унижи старите обичаи и ще донесе спасение, а само като по-добра религия от тяхната. Веднъж Келоло бе разсъждавал на глас така: „Ако Исус Христос ви дава големи кораби с много платна, а Кейн ни дава само лодки кану, Исус Христос трябва да е много по-добър. Нека дойде при нас“. А Малама, на която винаги най-силно впечатление правеха писаните думи, бе поправила съпруга си: „Исус Христос не носи кораби. Той носи манна, която е скрита в черната кутия. — И бе посочила Библията. — Когато се научим да четем думите от кутията, ще знаем тайната на манната и ще бъдем по-силни“.
	„Исус не носи нито кораби, нито книги — бе им обяснил търпеливо Абнър. — Той носи светлина, която сгрява душата.“
	„Ще вземем и светлината“ — бе се съгласил Келоло, защото му бяха омръзнали димящите факли от свещниково дърво и бе видял, че лампите на белия човек с китова мас са много по-добри.
	„Не говоря за такава светлина“ — бе започнал да обяснява Абнър, но понякога хавайците го отчайваха. Сега обаче той бе непреклонен:
	— Никакъв кахуна, никакъв зъл езически жрец няма да казва как да построим Божията църква.
	— Но жреците кахуни… — опита се да го убеди Келоло отново.
	— Не! — изкрещя Абнър. — Вратата ще бъде тук. Там ще бъде камбанарията. — И той сложи големи камъни на определените от него места.
	Когато приключи, Келоло започна да преценява бъдещата постройка. Погледна към хълмовете и зад тях, към планините. Огледа пътя на малкия поток и разстоянието до морето, но особено внимателно преценяваше възвишенията и падините на земята, сякаш тя се състоеше от човешки ръце, очакващи да получат постройката, която скоро щеше да лежи върху дланите им. Най-после поклати тъжно глава и каза:
	— Кахуните няма да я харесат.
	— Никакви кахуни няма да влизат в нея — студено заяви Абнър.
	— Няма да пускаш вътре кахуните? — зяпна от изненада Келоло.
	— То се знае. Това ще е черква за онези, които почитат Йехова и спазват неговите заповеди.
	— Но кахуните искат да идват тук — възрази Келоло. — Те искат да разберат с каква сила твоят бог помага на хората да строят кораби и да правят лампи, които са по-хубави от нашите. В твоята черква няма да има по-добри хора от кахуните!
	Абнър отново усети, че се замайва — дивата ирационалност на хавайците го слисваше и той обясни полека:
	— Дошъл съм тук с Библията, за да премахна кахуните, техните богове и техните обичаи.
	— Ама кахуните обичат Исус Христос — извика Келоло. — Той е толкова силен. Аз обичам Исус Христос!
	— Но ти не си кахуна — пресече го Абнър.
	Келоло бавно се изправи в целия си застрашителен ръст.
	— Макуа Хейл, аз съм кахуна нуи. Моят баща беше кахуна нуи, и неговият баща — чак до Бора Бора.
	Тази новина потресе Абнър, ала той почувства, че моментът е критичен и че не бива да се отрича от становището си.
	— Не ме интересува дали твоят прапрадядо Бора Бора е бил кахуна…
	— Бора Бора е остров — гордо заяви Келоло.
	— Никога не съм го чувал.
	Сега потресеният бе Келоло.
	— В Бостън не си ли учил за… — Замълча, помисли един миг и сложи десния си крак върху камъка, който показваше къде ще бъде вратата на черквата на Абнър. — Макуа Хейл, сега е време, в което боговете се сменят. Такива времена са винаги трудни. Когато споря като кахуна, аз не браня старите хавайски богове. Те вече са победени от твоя бог. Всички знаем това. Но аз ти говоря като кахуна, който познава тази земя. Често съм разговарял с духовете на Лахайна и разбирам нашите хълмове. Макуа Хейл, имай ми вяра, когато ти казвам, че тази врата не е на добро място за тази земя.
	— Вратата ще бъде тук — решително отсече Абнър.
	Келоло тъжно погледна упорития човек, който разбираше толкова малко от черкви, но не продължи спора.
	— Сега ще отведа моите хора при сандаловите дървета. След като отидем и се върнем три пъти, ще ги изпратя да построят твоята черква.
	— Три пъти! Келоло, дотогава от насажденията ви в градините няма да остане нищо.
	— Тези хора са мои — твърдо повтори високият вожд и още същата вечер отведе две хиляди души в планините.

	* * *

	На тринадесетия ден от пристигането на мисионерите в Лахайна Малама, Алии Нуи, накара прислужничките си да я облекат в новата рокля от китайска коприна, ушита от Джеруша Хейл. За първи път си сложи и обуща — тежки моряшки обуща с незавързани връзки — и покри разкошната си черна коса с широкопола сламена шапка от Цейлон. После заповяда на слугите много внимателно да разстелят нова тапа, а когато и това бе направено, легна по корем на пода, нареди да започнат да й веят с ветрило и постави пред себе си лист бяла хартия, мастилница и китайско паче перо.
	— Сега ще пиша! — обяви тя и със спокойна, твърда ръка съчини следното писмо на хавайски до племенника си в Хонолулу:
	„Крал Лихолихо. Моят съпруг Келоло работи много. Той ще купи кораб. Алоха. Малама.“
	Като свърши с тази изтощителна работа, огромната жена въздъхна дълбоко и побутна писмото към Джеруша и Абнър. В този миг влязоха масажистките да й правят ломиломи. Малама се усмихна гордо от пода, когато Джеруша каза:
	— Никога не съм виждала човек, който да се учи тъй бързо като Малама.
	Кеоки преведе тези думи, а майка му спря да се усмихва, изблъска масажистките и заяви:
	— Скоро ще напиша писмо до краля на Америка… на вашия език… и ще го напиша с всичките двайсет и шест букви.
	— И ще го направи! — гордо потвърди Джеруша.
	— Ти, дъщеричке — обърна се Малама към нея — ме учеше добре. Сега трябва да си идеш вкъщи и да си починеш. Занапред ще ме учи макуа Хейл. — Като отпрати Джеруша, тя легна пак по корем, опря брадичка на ръцете си, изгледа Абнър втренчено и заповяда: — Разкажи ми за твоя бог.
	Абнър отдавна очакваше този свещен миг и се бе подготвил да й обясни търпеливо, стъпка по стъпка, своята религия. Когато почна да говори с помощта на Кеоки, почувства, че грамадната жена на пода няма търпение да научи всичко, което той знае, затова говореше много предпазливо, подбираше всяка дума, често се съветваше с Кеоки какъв е преводът на хавайски, защото знаеше, че ако привлече Малама на страната на Бога, незабавно ще спечели и целия остров Мауи.
	— Бог е дух — поде той внимателно.
	— Аз мога ли да го видя?
	— Не, Малама.
	Тя помисли малко и каза:
	— Е, никога не съм видяла и бог Кейн. — После добави подозрително: — Но Келоло често е виждал своята Пеле, богинята на вулканите.
	Абнър се бе зарекъл да не позволява на Малама да го отклонява. Не бе дошъл тук, за да оборва глупавите суеверия на Келоло. Бе дошъл да разкрие истинската вяра, а от опит знаеше, че ако се захванат с боговете на Келоло, може да затъне в неуместни спорове.
	— Бог е дух, Малама — повтори той — но Бог е създал всичко.
	— Той ли е създал небето?
	Абнър не бе се сблъсквал с този проблем, ала отговори без колебание:
	— Да.
	— Къде е небето?
	Абнър щеше да каже, че това е в ума на Бога, но избра по-прост отговор и каза:
	— Там горе.
	— Сигурен ли си в сърцето си, макуа Хейл, че твоят бог е по-мощен от Кейн?
	— Не мога да ги сравнявам, Малама. И не мога да ти обясня Бога, ако настояваш да ги сравняваме. И не го наричай мой Бог. Той е върховен.
	Това прозвуча убедително за Малама, защото се бе уверила в по-висшата сила на белия човек и инстинктивно разбираше, че и неговият бог трябва да е по-висш. Затова се зарадва, че Абнър го потвърди. Върху този принцип тя бе готова да приеме учението му напълно.
	— Бог е всесилен — прошепна Малама. — Защо тогава изпрати шарката на моряците да зарази нашите момичета? Защо кара толкова много хавайци да умират напоследък?
	— Бог разрешава греха, защото, макар той да е всемогъщ, грехът е изпитание за хората и ги доказва в очите на Бога. — Абнър замълча, а Малама направи знак на един от многобройните си слуги да пази и мисионера от мухите. Той веднага усети меки пера да се докосват до врата и челото му. Макар да й бе признателен за вниманието, Абнър съзна, че Малама бе дала това нареждане нарочно, за да го прекъсне, та тя да може да размисли. Затова побърза да добави, като гледаше право в главатарката: — Ако продължаваш да живееш в грях, не би могъл да познаеш Бога. — Направи драматична пауза, доближи лицето си до нейното и произнесе следващите думи с особена сила, за да подготви почвата за великото решение, което по-късно щеше да стане неизбежно: — Малама, за да докажеш, че си познала Бог, трябва да се откажеш от греха.
	— Възможно ли е самата Алии Нуи да е греховна? — попита Малама, защото според нейната религия делата на алиите бяха дела на боговете.
	Но сега й предстоеше да разбере, че в новата религия на Абнър Хейл отговорът на този въпрос е съвсем различен. Като насочи показалец към легналата на пода жена, той заяви твърдо:
	— Всички хора на земята са грешни. Ние живеем в грях. Цялото ни същество е просмукано от поквара. — Замълча, после коленичи, за да бъде по-близо до Алии Нуи, и добави: — И тъй като кралете имат по-голяма власт, техният грях е още по-голям. Алии Нуи е най-властната жена на Мауи. Затова нейният грях е по-голям, Малама — извика мисионерът с печалния и отчаян глас на Калвин. — Всички ние сме затънали в грях.
	В една от близките колиби проплака дете и Малама попита:
	— И това бебе ли е потънало в грях?
	— От мига, в който това дете се е родило… Не, Малама, от мига на зачеването му то е било потопено в грях. Било е удавено в смъртна поквара, ужасна, вечна, непреодолима. Това дете е напълно покварено.
	Малама помисли върху тези думи и предпазливо попита:
	— Но ако твоят бог е всесилен… — Спря, защото бе готова да приеме предишния отговор на Абнър, и продължи мисълта си на глас: — Бог е създал греха, за да ни изпита.
	Абнър се усмихна за първи път.
	— Да. Ти правилно си разбрала.
	— Но какво ще стане, макуа Хейл, ако това бебе не бъде спасено от греха?
	— Ще бъде хвърлено във вечен огън.
	— Какво ще стане с мене, макуа Хейл, ако не бъда спасена от греха?
	— Ще бъдеш хвърлена във вечния огън.
	В тръстиковата къща настъпи мълчание. Малама промени позата си върху постелката от тапа. Извърна се на дясната си страна, подпря челюст с дясната ръка и направи знак на Абнър да седне на пода до нея.
	— Какъв е този огън? — попита тя тихо.
	— Пламъците му се вият около краката ти. Изгарят очите ти. Изпълват ноздрите ти. Огънят гори непрестанно, но ти постоянно се възраждаш, за да можеш отново да гориш. Болките са ужасни, невъобразими. Те…
	Малама го прекъсна с отпаднал глас:
	— Веднъж отидох с Камехамеха до ръба на потока от горяща лава, където той принесе в жертва косата си, за да умилостиви Пеле. Вечният огън по-страшен ли е?
	— Малама, той е много по-страшен.
	— А всичките добри хавайци, които са умрели, преди ти да дойдеш тук, макуа Хейл? Те във вечния огън ли живеят?
	— Те са умрели в грях, Малама. И сега живеят в този огън.
	Грамадната жена остана със зяпнала уста и отпусна глава на постелката от тапа. Мина известно време, преди да попита:
	— Моят добър чичо, Киауи-Маухили, той в огъня ли е?
	— Да, Малама, там е.
	— Завинаги ли?
	— Завинаги.
	— А моят съпруг Камехамеха?
	— Той е в огъня завинаги.
	— И това бебе, ако умре тази нощ?
	— Ще живее завинаги в огъня.
	— А моят съпруг Келоло, който се кълне, че никога няма да приеме твоята религия?
	— Завинаги ще живее в огъня.
	— И никога вече няма да го видя?
	— Никога.
	Безпощадността на тази доктрина потресе Малама и тя за първи път осъзна напълно ужасната мощ на новия бог, защо последователите му побеждаваха във войните и защо са могли да открият оръдията, които помитаха цели племенни села. Малама зарида и захълца: „Оуе! Оуе!“ като си мислеше за своя добър чичо и за великия крал, които сега страдаха сред вечния огън. Слугите донесоха мокри кърпи, за да я успокоят, но тя ги отблъсна, продължи да плаче и да удря огромната си гръд. Накрая попита:
	— Ние, които сме още живи, можем ли да бъде спасени?
	Този въпрос някога бе тревожил Абнър силно — могат ли всички да бъдат спасени? Сега бе изумен, че го чува така ясно изразен от устата на една езичница, защото той бе крайъгълният камък на неговата религия.
	— Не, Малама — отвърна мисионерът. — Мнозина са предопределени от Бога да горят във вечния огън на ада.
	— Искаш да кажеш, че са осъдени още преди да се родят?
	— Да.
	— И за тях няма никаква надежда?
	— Те са обречени да живеят със злото и когато умрат, да горят в огъня на ада.
	— Оо! Оо! — плачеше Малама. — Искаш да кажеш, че това малко детенце…
	— Може би.
	— И дори аз, Алии Нуи?
	— Може би.
	Тази ужасна идея порази Малама с особена сила. Лотария на живот и на смърт… Един бог се прицелва с малки камъчета в дупка сред скалите… но понякога не я улучва. Ала ако богът е желаел, могъл е да улучи. Той е всесилен с камъчетата.
	Абнър отново подхвана:
	— Трябва да призная, Малама, че всички, които затъват в злото, го правят по свещената воля на Бога и че някои хора от рождението си са обречени да горят във вечния огън, та чрез тяхното унищожение да се слави името Господне в небесата. Признавам, че това предопределение е ужасно, но никой не може да отрече, че Бог е предвидил всичко за всички човеци, преди да ги създаде. Ние живеем по негова божествена воля.
	— Аз как мога да се спася? — попита Малама сломена.
	Сега лицето на Абнър засия, неговото духовно просветление се предаде и на плачещата жена. Тя започна да усеща, че в тръстиковата къща нахлува утеха, която щеше да остане завинаги.
	— Когато Бог е обрекъл всички хора — заговори Абнър уверено — Неговото велико милосърдие го е подтикнало да ни изпрати своя единствен син, Исус Христос, и само той е в състояние да ни спаси, Малама. Исус Христос може да влезе в тази къща, да те хване за ръката и да те отведе при хладни води. Исус Христос може да ни спаси.
	— Исус ще спаси ли и мене? — с надежда попита Малама.
	— Ще те спаси! — извика радостно Абнър и стисна огромните й длани в своите. — Малама, Исус Христос ще влезе в тази стая и ще те спаси.
	— Какво да направя, за да бъда спасена?
	— Изискват се две неща, Малама. Първото е лесно. Второто е трудно.
	— Кое е лесното?
	— Трябва да паднеш на колене пред Бога и да признаеш, че си напълно покварена, че живееш в грях и че за тебе няма надежда.
	— Всичко това ли трябва да призная?
	— Ако не го сториш, никога няма да бъдеш спасена. — Дребничкият мисионер отново се превърна в строг учител, пусна ръцете на Малама, отдръпна се и я посочи с пръст. — И не само трябва да изречеш тези думи. Трябва да повярваш в тях. Ти си покварена, Малама. Ти си грешна, грешна, грешна.
	— А какво е второто изискване?
	— Трябва да се потрудиш, за да намериш Божията благодат.
	— Не знам какво е благодат, макуа Хейл.
	— След като честно си признаеш, че си покварена, и се молиш за Божията светлина, някой ден тя ще те огрее.
	— Ще я позная ли?
	— Ще я познаеш.
	— И когато намеря тази… Каква беше думата, Кеоки?
	Синът й още веднъж обясни, а тя го попита:
	— Ти намерил ли си тази благодат?
	— Да, мамо.
	— Къде?
	— На плочника пред Йейлския колеж.
	— Тя като светлина ли беше, както казва макуа Хейл?
	— Беше… сякаш небесата се разтвориха — увери я Кеоки.
	— Аз ще намеря ли благодат?
	— Никой не може да ти каже със сигурност, мамо, но аз смятам, че ще я намериш, защото си добра жена.
	Малама помисли върху това, после се обърна към Абнър:
	— Какви неща съм правила, които са греховни?
	За миг Абнър реши, че сега е моментът да изобличи греховните дела на Алии Нуи, ала разумът му надви и той се задоволи да каже:
	— Малама, ти се научи да пишеш само за трийсет дни. Това беше чудо. Затова си мисля, че можеш да постигнеш и по-голямо чудо, което те очаква.
	Малама обичаше похвалите, с които бе обсипвана от първите си дни като Алии Нуи, и попита с изопнато лице:
	— Какво трябва да направя?
	— Искаш ли да се разходиш с мене?
	— Къде?
	— По твоята земя… земята, която ти управляваш.
	Малама, въодушевена от успеха си в учението, се съгласи и пожела да приготвят кануто й. Но тъй като всички яки мъже бяха в планините за сандалово дърво, нямаше кой да го носи и Абнър зададе първия си тревожен въпрос:
	— Защо позволяваш твоите работници да се трудят като роби в планините?
	— Те търсят сандалово дърво — обясни Малама.
	— За какво?
	— За кораба на Келоло.
	— За един кораб заслужава ли си да се унищожи такъв красив остров?
	— Какво искаш да кажеш, макуа Хейл?
	— Искам да направиш една обиколка с мене, Малама, и да видиш каква страшна цена плаща Лахайна за сандаловото дърво, което Келоло търси в планините.
	И така, Малама извика своите придворни и се образува една процесия, която след време щеше да промени историята на Хаваите. Ниският мисионер куцукаше отпред, придружен от снажния Кеоки. Зад тях вървеше грамадната Малама, облечена в синьо-червената си рокля. От дясната й страна се движеше личната й прислужничка Калани-капуаи-кала-нинуи, която бе висока само метър и половина, но тежеше около сто килограма; от лявата й страна пухтеше Маноно-кауа-капу-кулани, на ръст метър и шестдесет и пет и с тегло над сто и двадесет килограма. Една до друга трите знатни жени изпълваха цялата ширина на пътя. Абнър започна своята проповед в движение.
	— Да се сдобиеш с кораб сега, Малама, е просто суета. Погледни стените на рибния вир. Те се рушат.
	— Какво от това? — попита Малама.
	— Ако рибата избяга, хората ще гладуват.
	— Когато мъжете се върнат… със сандалово дърво…
	— Рибата вече няма да е тук — тъжно отвърна Абнър. — Малама, ние с тебе ще поправим рибния вир.
	Той навлезе в калта и призова Малама да го последва. Тя бързо разбра каква е мисълта му и нареди и на придворните си да помагат. Трите огромни жени нагазиха в рибния вир, вдигнаха полите на новите си рокли и ги мушнаха между краката си подобно на гигантски пелени. Като се смееха и си подхвърляха неприлични закачки, които Абнър не разбираше — помежду си те го наричаха „малката бяла хлебарка“ — знатните жени запушиха дупките в стените на вира. Тогава Абнър предаде първия си урок:
	— Една мъдра Алии Нуи заповядва рибните вирове да се наглеждат и поддържат.
	Малко по-нататък той посочи изгоряла до основи тръстикова къща.
	— Четирима души умряха там, Малама. Една мъдра Алии Нуи ще забрани употребата на тютюн.
	— Но хората обичат да пушат — възрази Малама.
	— И затова ги оставяш да изгорят живи. Откакто съм дошъл в Лахайна, шестима от твоите хора са загинали при пожар. Една мъдра Алии Нуи…
	— Къде ме водиш? — прекъсна го Малама.
	— До едно място малко по-нагоре, под дърветата ку.
	Не след дълго Абнър и жените спряха до малък правоъгълник прясно разкопана земя и Малама веднага се сети какво представлява това място. Предпочиташе да не говори за него, но Абнър се обади:
	— Тук, Малама, е заровено едно бебе, момиченце.
	— Собствената му майка го е сложила тук.
	— Да.
	— Живо.
	— Разбирам, макуа Хейл.
	— И детето е било още живо, когато майката го е затрупала с пръст и я е отъпквала с краката си, докато малкото момиченце…
	— Моля те, макуа Хейл. Моля те!
	— Една мъдра Алии Нуи, която търси Божията благодат, ще забрани да се извършват такива злини.
	Малама не продума и процесията продължи нататък, докато стигнаха до мястото, където трима моряци купуваха уиски от един англичанин, а по ръцете на моряците висяха четирите хубави момичета, които баща им бе откарал на „Тетис“ при пристигането на кораба.
	— Тези момичета скоро ще умрат от моряшката шарка — скръбно промълви Абнър. — Една мъдра Алии Нуи ще забрани да се пие уиски и няма да допуска момичета на корабите.
	Минаха покрай градината с таро, потънала в бурени, и край малкия кей, където бали със стоки от Китай стояха под слънцето и дъжда. В рибарските лодки нямаше мъже. Когато обиколката най-сетне привърши, мисионерът посочи каменната грамада в самия преден двор на Малама.
	— Ти даваш подслон на злите стари богове дори пред вратата си.
	— Това е храмът на Келоло — каза тя. — Той не вреди на никого.
	Като чу името на отсъстващия вожд, Абнър разбра, че е дошъл върховният момент, към който се бе стремил. Поиска от Малама да отпрати придворните си, а когато те се отдалечиха, заведе огромната главатарка до равно място под дърветата ку. Щом тримата се настаниха удобно, започна:
	— Изведох те на тази разходка, Малама, за да ти покажа, че когато Бог определя една жена за своя Алии Нуи, той има някаква причина. Той ти дава голяма власт, за да можеш да извършиш големи добрини. От тебе се очаква повече, отколкото от обикновените хора.
	Това прозвуча на Малама съвсем разумно, тъй като принципите на старата религия не бяха много по-различни… само се тълкуваха по друг начин. Ако един мъж беше алии, очакваше се от него да умре в битка. Жената алии трябваше да изглежда благородна и да яде извънредно много, за да стане още по-едра. Всички религии имаха някакви изисквания, но Малама не бе подготвена за онова, което дребният мисионер се готвеше да й предложи.
	— Никога няма да постигнеш Божията благодат, Малама — произнесе той бавно — докато извършваш един от най-тежките грехове в човешката история.
	— Какъв е той?
	Абнър се поколеба. Въпросът, който възнамеряваше да разисква, му бе така неприятен, че той се изправи, отдалечи се на няколко стъпки и насочи пръст към Алии Нуи.
	— Ти живееш със собствения си брат като със съпруг. Трябва да отпратиш Келоло.
	Малама бе потресена.
	— Келоло… той…
	— Той трябва да си отиде.
	— Но той е любимият ми съпруг — запротестира тя.
	— Такава връзка е греховна… Библията я забранява.
	При това известие лицето на Малама се озари от добродушно разбиране.
	— Искаш да кажеш, че е капу! — живо възкликна тя.
	— Не е капу — опита се да уточни Абнър. — Забранено е от Божиите закони.
	— Тъкмо това значи капу — обясни му търпеливо Малама. — Сега разбирам. Всички богове имат капу. Не бива да ядеш тази риба, тя е капу. Не бива да спиш с жена по време на месечното й неразположение, това е капу. Не бива…
	— Малама! — извиси глас Абнър. — Да се омъжиш за брат си не е капу! Не е някакво празно суеверие. Това е запрещение от Бога!
	— Знам, знам. Не е малко капу, като например някоя риба, а голямо, като това, че не бива да влизаш в храм, ако си нечист. Всички богове имат големи и малки капу. Значи Келоло е голямо капу и трябва да си отиде. Разбирам.
	— Не разбираш — настоя отново Абнър, но Малама бе тъй доволна, че е схванала поне тази заповед на новия бог, та веднага пристъпи към действие и повика високо придворните си.
	— Келоло вече няма да живее в тази къща! Ще живее в онази! — И посочи друга, на около шест метра от досегашното му жилище. След като бе приложила закона, тя се усмихна на Абнър.
	— Това не е достатъчно, Малама. Той трябва да се премести вън от този имот.
	Сега тя каза нещо на Кеоки, което той се срамуваше да преведе, но Абнър настоя и Кеоки, изчервен до ушите, обясни:
	— Майка ми твърди, че вече от години не спи с останалите си четирима съпрузи и не бива да се тревожиш, че ще… — Кеоки спря, защото се затрудняваше да намери подходящи думи. — Както и да е, тя каза, че Келоло е добър човек, и се надява, че той ще може да живее в същия двор.
	Абнър гневно удари крак в земята и изкрещя:
	— Не! Това е голяма злина. Обясни й, че е най-голямото капу… Чакай, не употребявай тази дума! Кажи й просто, че Господ — Бог иска изрично Келоло да се премести вън от този двор.
	Малама се разплака и заповтаря, че Келоло й е нещо повече от съпруг или брат, че той… Но Абнър я пресече и направо заяви:
	— Ако той не се изнесе оттук, Малама, ти никога няма да можеш да се присъединиш към нашата църква.
	Тя не схвана това и попита:
	— Няма да ме пускате в голямата нова черква, която Келоло ще построи?
	— Ще можеш да влизаш в нея — тихо отвърна Абнър. — И най-големият грешник ще може да влезе и да слуша. Ще можеш и да пееш. Но никога не ще можеш да се присъединиш към църквата… както е направил Кеоки.
	Малама обмисля дълго думите му и заключи весело:
	— Много добре. Ще пея и ще си запазя Келоло.
	— А когато умреш, ще гориш в ада за вечни времена — напомни й Абнър.
	Малама усети, че е притисната в ъгъла, и със сълзи на очи се обърна към Кеоки, като използваше хитро думите, за да не може Абнър да я разбере.
	— Не искам да горя в ада, затова ти трябва да построиш за Келоло една малка къща вън от моя двор, но ще метеш пътеката добре, за да няма по нея листа. През нощта той ще може да идва на пръсти до моята стая и Бог няма да го чуе. — После на висок глас обяви: — Макуа Хейл, аз ще напиша ново писмо.
	Когато отново бе легнала по корем на пода на своя дворец, тя скъса първото си писмо, натопи перото и написа:
	„Крал Лихолихо. Казах на Келоло, че трябва да спи отвън. Той ще купува кораб. Мисля, че това е глупаво. Твоя леля, Малама.“
	Подаде писмото на Абнър и след като той го прочете, му заяви:
	— Утре, и вдругиден, и деня след него искам да идваш тук и да ми говориш за моите задължения като Алии Нуи. След една луна ще намеря Божията благодат.
	— Не може да стане по този начин, Малама.
	— А кога ще я намеря?
	— Може би никога.
	— Ще я намеря! — кресна грамадната жена. — Ти ще дойдеш тук утре и ще ме научиш как да я намеря.
	— Не мога да направя това, Малама — решително възрази Абнър.
	— Ти… ще го… направиш! — заплаши тя.
	— Никой не може да намери благодат за другиго — упорстваше Абнър.
	Малама скочи на крака с невероятна подвижност и разтърси раменете на слабичкия си учител.
	— Как ще намеря благодат? — желаеше да научи тя на мига.
	— Наистина ли искаш да знаеш това, Малама?
	— Да — отвърна и го раздруса, като че бе дете. — Кажи ми!
	— Падни на колене! — заповяда Абнър и сам коленичи, за да й покаже как да се моли.
	— Какво да правя сега? — прошепна тя и обърна към него големите си очи.
	— Затвори очи. Направи храм с ръцете си и кажи: „Исусе Христе, повелителю мой, научи ме да бъда смирена и да те обичам“.
	— Какво значи смирена? — прошепна Малама.
	— Значи, че и най-великата Алии Нуи на Мауи не стои по-високо от човека, който лови риба в рибния вир.
	— Искаш да кажеш, че и робите…
	— Малама — заговори Абнър с леден глас, развълнуван от собственото си разбиране на Божиите закони — струва ми се, че точно сега и последният роб, който влачи сандалово дърво от гората, по-лесно ще намери Божията благодат от тебе.
	— Защо? — умолително питаше коленичилата жена.
	— Защото той може да открие Бога всеки миг, тъй като има смирен дух. Но ти си горделива и обичаш да спориш, не желаеш да се смириш пред Господа.
	— И ти си горделив, макуа Хейл. Ти смиряваш ли се пред Бога?
	— Ако той ми каже утре да навляза сред вълните, докато ме потопят, ще го направя. Аз живея заради Бога. Аз служа на Бога. Бог е моята светлина и моето спасение.
	— Разбирам — отвърна Алии Нуи. — Ще се моля за смирение.
	Когато Абнър си тръгна, тя още стоеше на колене, а ръцете й образуваха черковна камбанария.


	През следващите няколко дни Абнър не се срещна с Малама, защото в Лахайна избухнаха сериозни безредици, а тъй като Келоло и мъжете отсъстваха, Абнър бе останал сам да се бори срещу тях. Бедите започнаха, когато три китоловни кораба, дошли от океана отвъд Япония, изсипаха повече от осемдесет свои моряци на брега, за да прекарат там дълго отлаганата им отпуска. Първото място, което те посетиха, беше кръчмата на Мърфи, а оттам се пръснаха из цяла Лахайна, като се биеха, гуляеха и накрая почнаха да убиват. Окуражени от липсата на полиция, която да ги възпре, те се събираха на групи и нападаха домовете на хавайци, търсеха момичета и ги влачеха към каютите си, без да се интересуват дали са от тези, които обичат да посещават корабите. Така голям брой верни съпруги, чиито мъже участваха в експедицията за сандалово дърво, бяха изнасилени.
	Накрая Абнър Хейл облече черния си редингот, сложи най-хубавата си вратовръзка и високата касторена шапка, за да се отправи към кея.
	— Откарайте ме до китоловните кораби! — заповяда той на скучаещите старци, които се мотаеха по брега.
	Ала когато стигна до първия кораб, откри, че капитана го няма; във втория кораб капитанът се бе заключил в каютата си с момиче и не желаеше да разговаря с мисионера, само го изруга през вратата. В третия кораб Абнър намери капитана да пие уиски и му каза:
	— Твоите хора безчинстват в Лахайна.
	— Че аз затова съм ги довел тук — отвърна капитанът.
	— Те изнасилват жените ни, капитане.
	— Винаги постъпват така в Лахайна. На жените им е приятно.
	— Снощи стана убийство — продължи Абнър.
	— Заловете убиеца и аз ще го обеся.
	— Но той може да е от твоите хора.
	— Възможно е. Осем от моите хора си заслужават да бъдат обесени. Ще ми се да видя как се люлеят краката им.
	— Капитане, не чувстваш ли никаква отговорност за това, което става на брега?
	— Слушай, преподобни — уморено промърмори капитанът. — И аз бях на брега през последните две нощи. Ако не съм там и сега, то е, защото съм твърде стар… искам да кажа, за да изкарам три нощи поред.
	Откъм брега долетя силен вик и една от тръстиковите колиби се обви в пламъци. От капитанската каюта Абнър видя пожара, стори му се, че е близо до неговия дом, и се уплаши да не би Джеруша да е в опасност. Насочи пръст към капитана и го заплаши:
	— Капитан Джаксън на кораба „Бюгъл“ от Салем, ще пиша до твоята църква и ще осведомя твоя свещеник как един от неговите енориаши се държи в Лахайна.
	— За бога! — изкрещя капитанът и избута чашата си с грог. — Ако споменеш името ми в писмото си… — Нахвърли се върху Абнър, но беше пиян и не го улучи, тежкото му тяло се блъсна в стената.
	— Не можеш да бъдеш двама души, капитане — сериозно го предупреди Абнър. — Звяр в Лахайна и светец в Салем. Трябва да спреш безчинствата.
	— Ще ти извия мръсното, тънко пилешко вратле! — извика капитанът и пак се насочи към мисионера, за когото не бе трудно да избегне нападението. — Слизай от този кораб! Лахайна беше хубаво пристанище, преди ти да дойдеш тук!
	На брега пламна и втора къща, а когато излезе на палубата, Абнър видя как четирима моряци гонят едно момиче, което бяха довлекли тук, за да се забавляват.
	— Нека Бог им прости! — помоли се той. — Но с такива капитани…
	Спусна се в кануто и се върна на брега, решен да защити поне Джеруша, защото се боеше, че тези насилия могат да смутят бременността й. Но преди да стигне до нея, се натъкна на ново безчинство, което бе разтревожило дори скучаещите на брега безделници. Трима едри моряци се бяха вмъкнали в задния двор на Малама и бяха открили младата й дъщеря Ноелани, а сега я влачеха по прашните улици и диреха удобно място, където да я изнасилят. Тя крещеше на хавайски, а моряците псуваха на английски.
	Неколцина стари хавайци, които бяха твърде слаби, за да участват в търсенето на сандалово дърво, се оказаха верни на своите алии и се мъчеха да спрат изнасилвачите, но бяха отблъснати с присмех. В защита на моряците би могло да се изтъкне единствено, че те не можеха да различат обикновените момичета, с които бе прието да се държат така, от момиче, принадлежащо към рода на алиите, нападението над което бе светотатство. И други старци се опитаха да се намесят, ала и те бяха съборени на земята с безмилостни удари по челюстите, а пияните моряци продължиха да влачат пленницата си.
	В този миг, накуцвайки, се появи Абнър Хейл. Като придържаше цилиндъра си, той насочи дясната си ръка към лицата на моряците и изкрещя:
	— Пуснете това момиче!
	— Махай се, дребосък! — предупредиха го моряците.
	— Аз съм Божи служител! — извика в отговор Абнър.
	Като чуха това, двамина от моряците спряха, но третият се приближи до мисионера и се изсмя:
	— В Лахайна няма бог.
	Абнър, чието тегло бе едва наполовина от това на моряка, инстинктивно му удари една плесница и сериозно каза:
	— Бог те наблюдава!
	Зашлевеният моряк бързо се приготви за ответен удар, ала другите двама пуснаха момичето и хванаха ръцете на приятеля си. Когато обаче видяха, че красивата Ноелани побягна, най-прекрасното момиче, което им бе падало досега, те се вбесиха и се нахвърлиха да удрят, да блъскат и да ритат Абнър. Той бе спасен от самата Малама, защото великата алии бе видяла отвличането на дъщеря си и бе последвала похитителите заедно с мъжете и жените, с които разполагаше.
	— Това е кралицата! — извика един от моряците и докато Малама настъпваше към мястото на боя, те пуснаха Абнър и хукнаха, псувайки, да съберат другарите си. Скоро повече от четиридесет моряци, почти всичките пияни, изпълниха прашната улица, обсипвайки мисионера и жените, които го бранеха, с обидни думи и закани.
	— Ела тук, страхливецо! — предизвикваха те Абнър, но щом се обадеше някой особено як нахал, Малама заставаше храбро пред него и го проклинаше на хавайски. След известно време моряците се разпръснаха. Абнър ужасен видя, че скрити в сенките, двама корабни капитани бяха наблюдавали с одобрение непристойната сцена.
	— Какви са тези хора? — чудеше се той, а когато тълпата се оттегли към кръчмата на Мърфи и Малама започна да почиства раните му, Абнър тихо й каза на своя развален хавайски: — Виждаш ли какво става, когато мъжете са за сандалово дърво?
	— Виждам — отвърна тя. — Ще изпратя жените зад хълмовете.
	Тази нощ бе нощ на ужаса. Тъй като моряците, подтиквани от капитаните си, напразно търсеха момичета, те заобиколиха дома на Абнър и до полунощ го обсипваха с мръсни ругатни. След това изгориха още една къща и най-после намериха три момичета, които завлякоха на корабите. В два часа сутринта, когато безчинствата бяха на върха си, Абнър каза на Джеруша:
	— Ще оставя тук, при теб, Кеоки и жените. Аз отивам да говоря с Пупали.
	И по един заден път мисионерът се промъкна до дома на Пупали, собственика на кану, който ревностно откарваше жена си и четирите им дъщери до китоловните кораби. В къщата му, на тъмно, Абнър седна на пода редом с него и на развален хавайски го попита:
	— Защо водиш собствените си дъщери при тези лоши мъже?
	— Те ми дават платове, а понякога дори и тютюн — обясни бащата.
	— Не разбираш ли, че някой ден дъщерите ти може да умрат от моряшката болест?
	— Всеки умира някой ден — разсъждаваше Пупали.
	— Но струва ли си да умрат заради малко пари?
	— Мъжете обичат момичета.
	— Не те ли е срам да продаваш на моряците собствената си жена?
	— Сестра й се грижи за мене — доволен съобщи Пупали.
	— Гордееш ли се, когато моряците подпалват къщите ви? — продължаваше Абнър.
	— Те никога не ще подпалят моята къща — отвърна Пупали.
	— На колко години е най-красивата ти дъщеря, Пупали?
	Абнър усети как бащата затаява дъх от гордост.
	— Илики? Тя се роди в годината, когато Кеопуолани се разболя.
	— Значи е на четиринайсет години. А вече може да е смъртно болна!
	— Че какво очакваш? Нали е жена!
	Изненадващо и за себе си, по внезапно хрумване, Абнър каза:
	— Искам да я дадеш на мене, Пупали.
	Най-сетне ставаше нещо, което грубият възрастен мъж можеше да разбере. Усмихна се похотливо и прошепна:
	— Илики ще ти доставя удоволствие. Всички мъже я харесват. Колко даваш за нея?
	— Аз ще я заведа при Бога — поправи го Абнър.
	— Знам, но колко ще дадеш на мен? — настоя Пупали.
	— Ще я обличам, ще я храня и ще се отнасям с нея като с моя дъщеря — обясни му Абнър.
	— Искаш да кажеш, че няма да… — поклати учудено глава Пупали. — Е, макуа Хейл, ти трябва да си много добър човек.
	Когато се разсъмна, след едва затихналите безредици, Абнър откри своето училище за хавайски момичета. Първата му ученичка бе най-красивата дъщеря на Пупали, Илики; тя дойде само с една тънка препаска около бедрата си и със сребърна верижка около шията, на която се поклащаше зъб от кит, украсен с майсторски издълбан текст:
P>
	Обичай истината свята,
	е добродетелта е щастието на земята.
P$
	Другите семейства от острова скоро забелязаха какво преимущество е за Лупали, че дъщеря му е в мисионерския дом и може да разказва за странните неща, които стават там. Те също предложиха на Абнър своите дъщери, а Лупали, за да не загуби напълно предимството си, записа и останалите си три дъщери в училището. А когато в пристанището пристигна следващият китоловен кораб, положението бе коренно различно. По-рано моряците учеха момичетата на разврат в опушените корабни каюти. Сега Джеруша ги учеше да готвят и да пеят химни в градината на мисията, а най-способната й ученичка бе Илики, Ий-лий-кий — Свеж лъх от океана.

	* * *

	Абнър не бе в мисията, за да поздрави Илики в августовския следобед, когато тя за първи път написа своето име и го занесе гордо на баща си.
	Същия ден сутринта в Лахайна бе пристигнал изтощен вестоносец. Беше тичал през планината, чак от другия край на острова, и разказа такава странна история, че Абнър повика Кеоки, за да я разбере по-добре.
	— Вярно е! — потвърди Кеоки. — Ейбрахам и Урания Хюлет за извървели целия път от Хана, в противоположния край на Мауи.
	— Защо не са пътували с кану? — озадачи се Абнър.
	Кеоки бързо разпита запъхтяния вестоносец и погледна смутено, като чу обяснението му.
	— Просто да не повярваш — промърмори Кеоки. — Ейбрахам и Урания тръгнали вчера в четири часа сутринта с двойно кану, но в шест часа се появили грамадни вълни, които разбили кануто, и Ейбрахам едва извел жена си до брега. После извървели петдесет километра до Уайлуку, където са сега.
	— Аз смятах, че този път не може да се измине от жена — учуди се Абнър.
	— Така е. Най-лошият път на Мауи. Но Урания трябвало да го измине, защото другия месец очаква да роди и са искали да бъдат при тебе.
	— Какво мога аз… — започна Абнър изумен.
	— Боят се, че тя умира — каза вестоносецът.
	— Ако умира… — Абнър се изпоти от притеснение. — А как е стигнала до Уайлуку?
	С думи и жестове вестоносецът обясни:
	— Гребците от разбитото кану прекарали под мишниците й лиани и я изтеглили нагоре през деретата. После, когато трябвало да се спуснат надолу от другата страна, грабнали лианите…
	Преди вестоносецът да свърши разказа си, Абнър коленичи на земята и вдигна молитвено ръце. Представяше си как изминава този дълъг път изплашената и измъчена Урания и започна да се моли:
	— Мили отче в небесата, спаси твоята служителка, сестра Урания. Спаси я в тези часове на голяма уплаха.
	Вестоносецът го прекъсна:
	— Ейбрахам Хюлет каза, че трябва да вземеш книгата и да му помогнеш.
	— Книгата? — извика Абнър. — Аз мислех…
	— Нужен си им веднага — настояваше вестоносецът — защото смятат, че скоро ще роди.
	Мисълта, че ще трябва да помага при раждане, ужаси Абнър, но веднага се спусна към градината, където Джеруша занимаваше ученичките си. От изплашения му поглед тя разбра, че се задава нова беда, ала не очакваше това, което чу.
	— Сестра Урания се е опитала да дойде при нас за помощ, но се наложило да спре в Уайлуку.
	Хейлови никога не бяха говорили за бременността на Урания, както — от стеснителност — не споменаваха и за бременността на Джеруша, като се надяваха, че по някакво чудо бебето ще се роди лесно или ще изчака, докато дойде доктор Уипъл. Ала сега, под кокосовите палми, бяха принудени да заговорят за онова, което предстоеше.
	— Ще взема учебника по акушерство на Деланд и ще направя каквото мога — глухо продума Абнър, но всъщност му се искаше да извика с все сила: „Ще бъда при тебе, Джеруша! С Божията помощ ще се погрижа твоето бебе да се роди благополучно“.
	Джеруша отвърна:
	— Трябва да помогнеш на сестра Урания. — А й се искаше да каже: „Страх ме е. Ах, да можеше да е тук майка ми!“.
	Двамата млади мисионери, безумно влюбени един в друг, ала неспособни да изразят любовта си с думи, защото смятаха, че конгрегационалистката църква не би одобрила това, се погледнаха в очите под обедното слънце, после се извърнаха настрани. Но Абнър се оказа този, който не издържа. Когато влязоха вътре, за да увият учебника на Деланд, ръцете му затрепериха и съдбовната книга падна на прашния под, а като коленичи, за да я вдигне, той покри лицето си с ръце и изхълца:
	— Сестра Урания, дано Бог те пощади!
	Но всъщност името на Джеруша бе на устните му.
	За да стигнат пешком от Лахайна до Уайлуку от другата страна на Мауи, Абнър и вестоносецът трябваше да се изкачат високо в планината. Както вървяха, целите потни, по голите скалисти скатове, видяха, че се надига облак от прах. Срещу тях идваха Келоло и помощниците му, които водеха хората си към равнината с огромни товари сандалово дърво. Абнър мигом кипна и обвини вожда:
	— Докато ти сечеш сандалово дърво, твоят град чезне.
	Преди да чуе оправданието на Келоло — „Тези хора са мои и ще правя с тях каквото си искам“ — мисионерът забеляза, че мнозина от слугите носят не отсечени трупи, а млади издънки, отскубнати с корените.
	— Дори и младите дръвчета ли вземате? — възмути се Абнър.
	— Сандаловото дърво е мое! — отвърна Келоло.
	— Ти си безсъвестен човек! — извика Абнър и продължи, накуцвайки, по пътя си.
	Като стигнаха до най-високия рид, под който се виждаха къщите на Уайлуку, Абнър спря да избърше потта си и си помисли: „С такъв труд се изкачихме по този нисък склон, как ли е изминала целия път Урания“.
	Това разбраха, когато пристигнаха в Уайлуку. След разбиването на кануто Ейбрахам бутал и теглил жена си повече от петдесет километра с надежда да се доберат до Лахайна, което бе предизвикало преждевременни родилни болки. Сега бяха отседнали в къщата на един търговец, безпомощни и уплашени.
	Чудо бе, че след такъв път Урания бе още жива. Още по-чудно бе, че Ейбрахам не бе потърсил помощ от хавайските акушерки тук, защото те бяха сред най-опитните на островите и само за десет минути биха установили, че става дума за обикновено преждевременно раждане, предизвикано от изтощителното пътешествие. Ако двамата с Хюлет им се бяха доверили, местните акушерки щяха да извадят на бял свят едно здраво бебе и раждането щеше да е безопасно. Но да признаят, че една мургава езичница хавайка знае как да изроди бяло християнско бебе, бе недопустимо за мисионерите Хюлет.
	— Силно се изкушавах да повикам тукашните акушерки — призна брат Ейбрахам, когато се спусна да посрещне накуцващия Абнър — но не забравих думите на Йеремия в глава 10, стих 2: „Тъй казва Господ: не вървете по пътя на езичниците…“. Затова реших да доведа жена си при своите хора.
	Абнър се съгласи, че е постъпил мъдро, и двамата млади мъже изпитаха гордост от верността си към Бога, но в следващия миг Абнър попита:
	— Как е сестра Урания?
	При този въпрос бедният брат Ейбрахам се изчерви и едва преодоля свенливостта си, за да каже:
	— Изглежда, че е изтекла голяма част от водата й.
	В сгъстяващия се здрач Абнър погледна тревожно към приятеля си и трескаво извади учебника. Прелисти го несръчно и намери главата, озаглавена „Сухо раждане“. Бързо я прочете и стомахът му се сви от притеснение, защото положението бе опасно, но като забеляза безпомощния израз на брат Ейбрахам, стисна зъби и заяви смело:
	— Бих искал да видя сестра Урания.
	Хюлет го поведе към ниска тръстикова постройка, в която живееше англичанинът, търговец в Уайлуку; сега той и жена му бяха в Хонолулу, а къщата бе заобиколена от петдесет-шестдесет местни жители, седнали на земята и вторачени в странните бели мъже. Абнър си проби път през тях и с медицинската книга под мишница влезе в скромната къща при крехката жена, с която бяха нощували в една и съща каюта на „Тетис“.
	— Добър вечер, сестра Урания — поздрави я той сковано, а тя му отвърна храбро:
	— Колко успокоително е да видя човек, с когото сме пътували заедно на малкия кораб.
	Няколко минути поговориха за по-щастливите дни, след което Абнър попита:
	— Сестра Урания, кога започнаха… — Замълча срамежливо, после набързо довърши въпроса си: — Родилните болки от колко време ги чувстваш?
	— Почнаха в шест часа сутринта — отговори Урания.
	Абнър я гледаше с празен поглед, но бързо пресметна:
	„Господи, започнали са, докато се е катерила по урвите!“ Избърса потното си чело и промълви бавно:
	— Това е било преди дванайсет часа. Значи можем да очакваме, сестра Урания, бебето да се роди към полунощ.
	Погледна часовника си — оставаха още шест часа. С голямо смущение продължи:
	— Болките често ли се появяват?
	— Мисля, че не са начесто.
	— Извини ме — промърмори Абнър и взе да прелиства учебника, но светлината беше тъй слаба, че не можеше да чете, затова помоли брат Ейбрахам да донесе лампа от свещниково дърво и под трепкащата й светлина намери пасажа, по който щеше да се ръководи. — Имате ли чаршаф от тапа? — попита той, а когато му го донесоха, разкъса го на две, усука въжета от двете половини, направи възли от едната страна, а другите два края завърза за долната рамка на леглото. — Трябва да дърпаш тези възли, сестра Урания. При сухо раждане ще е нужно да полагаш по-големи усилия.
	Мигом съжали за тези думи, защото Урания го погледна ужасена:
	— Нещо сбъркала ли съм?
	— Не, сестра Урания. С Божията помощ всичко ще мине добре.
	Тя инстинктивно улови ръката му и прошепна:
	— Любимият ми съпруг и аз се радваме много, че ти дойде.
	Но когато Абнър, изчервен като дете, поиска да прегледа корема й, той и двамата Хюлет сметнаха, че е прилично тя да се покрие с всичките си дрехи и с един чаршаф от тапа отгоре. Като я прегледа през дрехите, Абнър обяви:
	— Не забелязвам нищо ненормално.
	Ала главата му внезапно се отметна назад, защото от леглото се разнесе силен вик и въжетата се изопнаха. Избърза до мигащата лампа и погледна часовника си. След четири минути се чу нов вик и въжетата пак се изопнаха. Абнър, облян в пот, запрелиства книгата си и намери окуражаващ текст. Върна се при леглото и съобщи доволен:
	— Сестра Урания, всичко върви добре. Сега времето ще работи за нас.
	При тази новина брат Ейбрахам стана мъртвешки бледен. Ясно бе, че ще му прилошее, затова Абнър остави родилката, изтича до вратата и извика на хавайски:
	— Да влезе някой и да се погрижи за преподобния Хюлет.
	Две опитни в бабуването жени, които разбираха държането на съпрузите в такива моменти, се изсмяха гръмко и се притекоха на помощ на мисионера. Както бяха предсказали с не твърде прилични думи, Ейбрахам очевидно щеше да повърне и докато акушерките го успокояваха, други хавайки си шепнеха:
	— Не е ли глупаво това, което става? Най-добрите ни акушерки се суетят около съпруга вън от колибата, а вътре стои мъж, който нищо не разбира, и се грижи за майката!
	— Така постъпват в Америка — обясни един от навъртащите се наоколо хавайци.
	Но акушерките внезапно оставиха Хюлет и се заслушаха напрегнато във виковете на Урания. През тази нощ само като слушаха, тези жени знаеха по-добре какво става в колибата, отколкото Абнър, който бе вътре с книгата в ръка.
	Хюлет, след като му премина, избърса сините си очи, влезе в къщата и попита:
	— Кога ще се роди детето?
	— Брат Хюлет! — отчаяно извика Абнър. — Ако не можеш да бъдеш полезен тук, по-добре е да останеш навън.
	— Кога ще се роди детето? — молеше за отговор обърканият съпруг.
	Абнър отново отиде до вратата и извика акушерките, които изведоха Ейбрахам и го принудиха да стои при тях.
	Болките сега се появяваха на редовни интервали и Абнър, след като провери какво пише в книгата, успокои родилката:
	— Сестра Урания, изглежда, че Бог бди над нас тази нощ.
	— Сега съм в твоите ръце, брат Абнър — чу се слабият й глас. — Прави с мене каквото е нужно.
	По-късно Абнър си припомни, че тя бе промълвила тези думи съвсем отпаднала. След малко я погледна с ужас, съзнавайки, че не бе имала болки от доста време и лежи неподвижно. Обзе го паника, опипа пулса на студените й китки и се втурна към вратата с вик:
	— Брат Ейбрахам! Ела бързо! — А когато съпругът, препъвайки се, влезе в стаята, Абнър предупреди с призрачен глас: — Боя се, че умира.
	Ейбрахам Хюлет тихо изхълца, коленичи до леглото и взе ръката на жена си. От този неочакван жест Урания помръдна раменете си, а изуменият Абнър извика:
	— Възможно ли е да спи?
	Навън акушерките, които се вслушваха внимателно, вече бяха осведомили насъбралите се:
	— Тя спи. Може да остане така час или повече. А като се събуди, болките ще започнат пак!
	— Добър знак ли е, че жена, която е започнала да ражда, заспива? — попита някой.
	— Не — отвърнаха акушерките.
	— Защо? — искаше да знае един мъж.
	— Това значи, че тя е много слаба.
	— Какво трябва да направят… онези вътре? — попита пак мъжът.
	— Трябва да съберат билки — обясниха акушерите.
	— За какво са им билки?
	— За да спрат кръвоизлива… по-късно… защото жената няма сили.
	В тръстиковата къща Абнър и Ейбрахам припряно разлистваха учебника, но в него не пишеше нищо за родилки, които заспиват осемнадесет часа след като са започнали болките. Абнър затрепери от страх.
	— Някъде в тая книга трябва да има обяснение — мърмореше той, но неспокойните му пръсти не можеха да го намерят. — Брат Ейбрахам, ти откри ли нещо?
	Колкото и да бе странно, подир малко родилните болки се подновиха, силни и ритмични, но Абнър не знаеше с кого по-напред да се заеме, защото изглеждаше, че болки изпитва не Урания, а съпругът й Ейбрахам. Трогателно бе да се гледа как измършавелият мисионер се хваща за корема при всяка болка на жена си и Абнър се принуди да изтича за трети път до вратата и да моли хавайките да изведат помощника му.
	— И го дръжте навън! — изкрещя той.
	В два часа през нощта Урания Хюлет се бе събудила, а в пет болките й се появяваха през минута и половина. Ослушващите се отвън жени предсказаха:
	— Скоро ще роди.
	Абнър, който продължаваше да разлиства книгата с премрежени очи, стигна до същото заключение, но следващия половин час преживя особено мъчително. Като не знаеше, че раждането върви правилно, той разглеждаше диаграмите в края на книгата, където се описваха с по-едър шрифт някои изключителни случаи, и вниманието му бе привлечено от диаграма с надпис „Ненормално раждане — подават се рамото и ръката“. Бързо потърси обяснителния текст и откри каква трудна задача го очаква, ако наистина се покаже рамото на детето. Следователно сега бе абсолютно наложително да се приготви за самото раждане, като има предвид, че то може да бъде ненормално. Ала нямаше как да се приготви, защото Урания още лежеше облечена и покрита с тапа, а нито беше прилично той да я разголи, нито тя бе в състояние да го направи сама. Тогава Абнър отиде до вратата, където вече през клоните на палмите проникваше утринна светлина, и извика брат Ейбрахам, който бе заспал. Една от акушерките се устреми навътре, но Абнър се отдръпна от нея ужасен, затова събудиха Хюлет.
	— Брат Ейбрахам — подкани го Абнър — сега трябва да съблечеш жена си. Вече е време.
	Ейбрахам погледна безмълвно приятеля си и се отправи към леглото, но собствените му родилни болки яростно се възвърнаха и той побягна вън от стаята. Проблемът, пред който Абнър бе изправен, се разреши от едно силно раздвижване върху леглото, където започналото раждане накара сестра Урания да смъкне дрехите си, като молеше Абнър да й помогне. Мисионерът запреглъща като ученик и затрепери от срам, но се приближи до нея. В този миг за негово собствено учудване цялото му смущение изчезна и с безкрайна благодарност към Бога си помисли: „Това, което се подава, безспорно е главата. Раждането е нормално“.
	Отвън, щом чуха първия вик на новороденото, двете акушерки загрижено си казаха:
	— Сега той трябва да приготви билките.
	Абнър, ангажиран изцяло с малкото момченце, което държеше в ръцете си, и със сложната задача да пререже пъпната връв, а после да я завърже, отчаяно се мъчеше да си спомни всичко, прочетено в учебника по акушерство, и се справи с чест. После постоя няколко мига, озадачен, с бебето в ръце и най-сетне излезе навън, където се разсъмваше, и подаде детето на една местна жена, извикана още преди двадесет и четири часа от хавайците, убедени, че тя ще бъде нужна. Жената веднага сложи новороденото на гръдта си.
	— Сега той трябва да наблюдава майката — каза първата акушерка.
	— Чудя се дали масажира корема й, за да й помогне да изхвърли последъка — добави втората.
	— Мислиш ли, че ще поиска да вземе тези билки? — попита първата и показа една отвара от различни билки, която на островите се използваше от две хиляди години, за да се спре кръвотечението.
	Ала втората отвърна:
	— Няма да ги иска.
	В тръстиковата къща Абнър сега трескаво разлистваше книгата си, но докато двамата добросъвестни мисионери напразно се мъчеха да намерят зрънцата от знание, които можеха да спасят един живот, на простото легло сестра Урания все повече губеше сили. Умората на дългия ден и усилията й през дългата нощ неумолимо вземаха своя данък и лицето й посивя.
	— Не би трябвало да спи тъй дълбоко — извика Абнър в уплаха.
	— Какво можем да направим? — изпъшка Хюлет. — О, Господи! Не я оставяй да умре сега!
	Отвън акушерките си казаха:
	— Те трябва да натискат корема й, но вместо да правят това, разговарят.
	И постепенно всички местни жители, които бяха прекарали тук цялата нощ, започнаха да разбират, че крехката бяла жена умира. Тази мисъл ги осени като лъчите на утринното слънце, проникващи през кокосовите палми, затова хавайците, за които раждането бе нещо мистично, вече плачеха, преди мисионерите да осъзнаят, че Урания умира от загуба на кръв.
	По-късно, седнал изтощен под едно дърво ку, Абнър продума глухо:
	— Брат Ейбрахам, направих всичко, което можех, за да спася любимата ти съпруга.
	— Такава е била Божията воля — прошепна Хюлет.
	— И все пак — извика Абнър, като удари с юмрук по медицинската книга — тук трябва да е имало нещо, което не сме прочели.
	— Такава е била Божията воля — повтори Хюлет.
	Хавайците, които ги наблюдаваха, си казваха:
	— Колко странно правят някои неща белите хора.
	— Толкова са умни за четенето, за пушките и за техния нов Бог — забеляза една старица — а защо не са намерили по-добър начин за раждането на бебетата?
	— Най-чудното е — изтъкна друга — че в Америка мъжете вършат женската работа.
	Но старицата, която се отнасяше най-критично към акушерските методи на мисионерите, все пак призна:
	— Въпреки това те създават хубави деца.
	След погребението на Урания — първата от поредицата мисионерски съпруги, починали при раждане или от физическо изтощение вследствие на непосилна работа — Абнър уреди местни жители да се грижат за Ейбрахам Хюлет, за новородения му син и за дойката му още два месеца, докато стане възможно да предприемат трудното пътуване до Хана, в другия край на Мауи. Щом всички подробности бяха уточнени, Абнър и вестоносецът поеха по планинския път обратно към къщи. Но не бяха стигнали далеч, когато чуха, че един глас ги вика — беше брат Ейбрахам, който ги молеше да вземат със себе си детето му.
	— В Лахайна ще има кой да се грижи за момченцето — отчаяно ги убеждаваше той.
	— Не! — твърдо отказа Абнър. — Това би било неестествено.
	— Какво ще правя с детето? — настояваше брат Ейбрахам.
	Въпросът му възмути Абнър, който отговори:
	— Ами, брат Ейбрахам, ще се грижиш за него, ще го отглеждаш, за да стане силен мъж.
	— Нищо не разбирам от тези неща — промърмори брат Ейбрахам.
	— Стига! — извика строго Абнър. — Твой дълг е да се научиш.
	И той завъртя объркания мисионер обратно и го изпрати към Уайлуку и към неговата отговорност за собственото му дете. Когато злощастният мисионер се отдалечи, Абнър разгорещено каза на вестоносеца, който не го разбираше добре:
	— Мисля, че ако бе имал смелост, жена му нямаше да умре. Ако бяха останали в Хана и се бе постарал да направи каквото е по силите му, всичко можеше да мине нормално. Дългото изкачване до Уайлуку е убило сестра Урания. Бедната жена, бременна на осем месеца!
	Тези разсъждения го наведоха на мисли за собствената му съпруга. Абнър се изплаши, че вестта за смъртта на Урания при раждане може да й се отрази зле, и той си начерта неизпълним план как да скрие от нея истината. Водеше го повече надеждата, отколкото разумът: „Ще мине доста време, докато лошата вест стигне до Лахайна. Аз няма да кажа нищо на моята обична жена“. Закле се пред себе си и дори призова Бог за свидетел. Ала когато си пристигна у дома и видя шестте къдрици край лицето на Джеруша и с какво нетърпение се наведе тя към него, за да го посрещне подир първите дни на раздяла, откакто се бяха оженили, думите му бяха в съответствие с клетвата, но не и действията му. Погледна я с такава любов и с такава тревога, че тя веднага разбра какво се е случило.
	— Сестра Урания е умряла! — отрониха устните й.
	— Умря — призна Абнър. — Но ти няма да умреш, Джеруша. — В този миг за първи път той се обърна към жена си по име.
	Тя започна да го пита нещо, ала Абнър стисна силно двете й китки и погледна втренчено кафявите й очи.
	— Ти няма да умреш, Джеруша. Обещавам ти пред Бога, че няма да умреш. — Пусна я, седна на един сандък, хвана главата си с ръце и почти засрамено призна: — Бог ни пази по най-неочаквани начини, Джеруша. Може мислите ми да ти се сторят ужасни, но те са верни. Убеден съм, че Бог ме изпрати при сестра Урания, за да бъда готов, когато настъпи твоето време. Сега знам какво трябва да правя. Знам какво е трябвало да направи брат Ейбрахам, Джеруша, и вече съм подготвен. Ти няма да умреш. — Скочи на крака и изкрещя: — Ти няма… да умреш!
	Повече от всичко на света в този момент Абнър искаше да грабне жена си в своите прегръдки и да я обсипе с целувки, с диви, шумни целувки, шумни като мученето на животните из ливадите в родния му край. Но това не бе по силите му, затова цялата му любов се изрази в едно непоклатимо решение.
	— Ти няма да умреш! — уверяваше той Джеруша и от този миг нататък нямаше жена в усамотено място, далеч от медицинска помощ, която да очаква края на своята бременност с по-сладостна решимост.

	* * *

	Но ако Абнър бе постигнал духовна победа в своя мисионерски дом, то в тръстиковия дворец на Малама го очакваше сериозно поражение. Когато отиде при Алии Нуи за редовния й всекидневен урок, откри, че Келоло не се е пренесъл в новата, построена за него къща, а продължава да живее с жена си.
	— Това е отвратително! — изкрещя Абнър.
	Двамата грамадни любовници, надхвърлили вече четиридесетте, смутено слушаха поредното му обяснение защо Бог ненавижда кръвосмешението, но когато то свърши, Малама отвърна тихо:
	— Построих къща за Келоло извън оградата, хубава къща, ала той не иска да живее в нея сам. — Разплака се и добави: — Докато тебе те нямаше, се опита две нощи да остане там, но като си го представих как спи самичък, и на мене ми беше мъчно, затова на третата нощ отидох до портата и извиках тихо: „Келоло, ела тук, където ти е мястото“. И той дойде, но вината е моя. Аз съм виновна, макуа Хейл.
	— Ти никога няма да се присъединиш към църквата, Малама — предупреди я Абнър. — А като умреш, ще страдаш завинаги в огньовете на ада.
	— Разкажи ми пак за огньовете на ада, макуа Хейл — помоли го Малама, защото искаше да знае точно какъв риск поема, а когато Абнър повтори ужасното си описание на вечните страдания на душите, Малама потрепери, големите й очи се изпълниха със сълзи и започна да задава конкретни въпроси. — Сигурен ли си, че крал Камехамеха е сред такива огньове?
	— Сигурен съм.
	— Макуа Хейл, веднъж католически свещеник слезе от един кораб, който бе пристигнал в Лахайна, и ми говори за Бога. И католиците ли горят в огъня?
	— Те страдат вечно сред огъня — с пълна увереност потвърди Абнър.
	— Същият корабен свещеник ми разказа за хората в Индия, които никога не били чували за твоя бог.
	— Малама, не го наричай мой бог. Той е Бог. Единственият Бог.
	— Ами когато хората в Индия умират, и те ли отиват в огъня?
	— Да.
	— Значи само хората от твоята черква не попадат в огъня?
	— Да.
	Малама победоносно се обърна към Келоло:
	— Виждаш ли колко е страшен огънят? Ако не събориш онази каменна грамада и продължаваш да се държиш за старите богове, ще живееш във вечен огън.
	— А, не! — упорито възрази Келоло. — Моите богове ще се погрижат за мене. Няма да ме оставят да горя, защото ще ме заведат на тяхното небе, където ще живея край водата на живота и на бог Кейн.
	— Той е глупав човек — тъжно заключи Малама. — Ще гори в огъня, но не знае това.
	— Малама, ако продължаваш да живееш с Келоло в такъв ужасен грях — изтъкна Абнър — и ти ще страдаш във вечния огън.
	— О, не! — поправи го огромната жена. — Аз вярвам в Бога и обичам Исус Христос. В никакъв случай няма да страдам сред огъня. Ще държа Келоло при мене само докато почувствам, че съм болна. Двамата се съгласихме, че преди да умра, ще го отпратя оттук и тогава ще бъда спасена.
	Сега Абнър извади своя коз. Насочи пръст към Малама, обърна се решително към нея и я предупреди:
	— Само твоят пастор може да ти позволи да влезеш в църквата. Помислила ли си за това?
	Малама се съсредоточи върху тази неочаквана новина и огледа мъчителя си. Беше много по-нисък от нея, бе на половината от годините й, а теглото му бе една трета от нейното. Тя опита предпазливо:
	— И ти ще прецениш дали съм била добра жена, или не.
	— Аз ще бъда съдникът — увери я Абнър.
	— И ако не съм била…
	— Няма да бъдеш приета в църквата.
	Малама помисли малко върху това безизходно положение, погледна първо към Абнър, а после към Келоло и накрая каза рязко:
	— Но по това време, макуа Хейл, ти може да не си тук. Може да е дошъл друг пастор.
	— Тук ще бъда — твърдо заяви Абнър.
	Малама се замисли и върху тази нерадостна възможност, въздъхна примирено и бързо смени темата:
	— Кажи ми, макуа Хейл, какво трябва да правя, за да съм добра Алии Нуи за моите хора?
	От този час започна упоритата работа на Абнър, която щеше да има големи политически последствия за Хаваите. Отначало само Малама и Келоло слушаха всекидневните му лекции, но постепенно почнаха да идват и по-нискостоящите алии, а когато крал Лихолихо или царствената му майка Каахуману бяха в Лахайна, те също присъстваха, задаваха въпроси, не се съгласяваха, замисляха се.
	Абнър постоянно им втълпяваше няколко прости истини.
	— Не трябва да има роби — твърдеше той.
	— И в Америка има роби — възразяваха алиите.
	— Това е грешно в Америка, както е грешно и тук. Не трябва да има роби.
	— И в Англия има роби — настояваха слушателите му.
	— И в Англия, и в Америка добрите хора се борят срещу робството. Същото трябва да правят добрите хора и тук. — А когато моралните му доводи оставаха безплодни, той прибягваше до емоционални призиви. — Бях сред океана на път за Хаваите, когато един ден по залез срещнахме кораб, който превозваше роби. Чухме как в трюмовете дрънчат вериги. Как ще се чувстваш, крал Лихолихо, ако ръцете ти са завързани с верига за някоя греда, ако гърбът ти е нарязан от удари с бич, ако от лицето ти се лее пот и заслепява очите ти? Ще ти хареса ли това, крал Лихолихо?
	— Няма да ми хареса — отвърна кралят.
	— Алиите също така следва да вземат мерки да не се убиват повече бебета — крещеше Абнър.
	Малама го прекъсна:
	— Как трябва да посрещаме капитаните на чужди военни кораби, когато слизат на брега в Лахайна?
	— Всички цивилизовани народи — обясни Абнър, като си послужи с една особено любима на мисионерите фраза — поддържат официални отношения помежду си. Капитанът на военен кораб е личен представител на краля на държавата, под чието знаме плава. Когато слезе на брега, трябва да го поздравите с изстрел от малко оръдие и четирима алии, облечени добре, с панталони и обуща, трябва да се представят на капитана и да му кажат…
	Нямаше въпрос, по който Абнър да не бе готов с точен отговор. Хилавият младеж от мрачната ферма в Марлборо, Масачузетс, никога не бе допускал, че всяка прочетена в юношеските години книга един ден ще му е от полза. Спомняше си цели пасажи за медицинските грижи в Лондон или за банковата система в Антверпен. Но най-добре си спомняше какво бе учил за управлението на Калвин и Без в Женева и често му се струваше пророческо, че всички проблеми, срещани от Калвин в Швейцария, сега стояха пред Абнър Хейл в Лахайна.
	По въпроса за парите: „Трябва да си изсечете на вашия остров собствени монети и да се пазите от фалшификатори“.
	За богатството: „Не парите са богатство, а това, което вие изработвате и отглеждате. Върховна глупост е да позволявате отделни вождове да продават ценното ви сандалово дърво. А да се изскубват млади дръвчета с корените е безумие. Най-голямото богатство за вас е възможността да обслужвате китоловните кораби, които пристигат в Лахайна и в Хонолулу. Ако алиите са мъдри, те ще установят пристанищни такси за тези кораби и ще вземат данък от всеки търговец, който продава стоки на китоловците“.
	За образованието: „Най-сигурният начин хората да станат по-добри е да се научат да четат“.
	За войската: „Всяко правителство се нуждае от някаква военна сила. Ако имахме уважавана войска в Лахайна, моряците от китоловните кораби не биха посмели да безчинстват. Но да поддържате голяма войска, каквато вие предлагате, е нелепо. Вие не можете да се биете с Франция, с Русия или с Америка. Островите ви са твърде малки. Не си хабете парите за войска. Но си създайте добра полиция. Постройте затвор“.
	За добрите алии: „Те са смели. Защищават по-слабите. Не злоупотребяват с парите на правителството. Слушат разумните съвети. Обличат се спретнато и носят панталони. Имат само по една жена. Не се напиват. Помагат на своите хора, както и на себе си. Вярват в Бога“.
	За най-неотложната нужда за Хаваите: „Хората трябва да се научат да четат“.
	Но често, като се върнеше в мисията, Абнър се провикваше в отчаяние:
	— Джеруша, убеден съм, че не са разбрали и дума от това, което им казвам. Трудим се, трудим се, а няма никакво подобрение.
	Джеруша не изпитваше такива безпокойства, защото бе очевидно, че тя постига чудеса в своето училище. Учеше жените да шият, да готвят по-вкусни ястия и как да отглеждат бебетата си.
	— Не бива да раздавате или да изхвърляте децата си! — настояваше тя. — Това е противно на Божия закон.
	Доволна бе, когато кимаха с разбиране, но най-голямата й радост бе младата Илики, която някога бягаше при китоловците, а сега знаеше псалмите наизуст.
	Кеоки учеше неуморно момчетата и мъжете. Беше благочестив християнин и умел преподавател, затова неговото училище бе едно от най-добрите на островите. Особено се отличаваше обаче във всекидневните си проповеди, защото имаше вродения ораторски дар на хавайците, говореше много образно и избираше подходящи теми. Тъй реалистично бе описанието му на потопа, че слушателите му поглеждаха с едно око към морето, сякаш очакваха грамадни вълни да залеят Лахайна.
	Но с оглед на бъдещето най-резултатно бе училището на Абнър, където се учеха знатните хавайци, алиите, а най-способната му ученичка бе дъщерята на Малама, Ноелани, която той бе спасил от моряците. По рождение девойката бе предопределена да бъде следващата Алии Нуи, защото потеклото й бе безупречно. Родителите й бяха брат и сестра, всеки от които бе с благородна кръв, тъй че те й бяха предали славата на безбройни поколения от хавайски величия. Беше умна и трудолюбива, би била чест за всяко общество. В един свой доклад до Хонолулу Абнър писа за нея: „Тя се учи също тъй добре като майка си. Може да чете и да пише, говори английски и знае да смята. Положителен съм, че е възприела християнските изисквания и че ще бъде сред първите пълноправни членове на нашата църква“. Когато съобщи това на девойката, тя засия от радост.


	Да се преподава на Малама бе по-трудно. Алии Нуи бе упорита, дори инат. Искаше всичко да й се доказва и притежаваше неприятното на всички учители качество: помнеше какво е казал преподавателят предния ден и всяко негово разсъждение, така че при следващия урок бе в състояние да му изтъква собствените му противоречия. Малко класове в историята на образованието са били тъй оживени, както часовете, които Абнър водеше единствено за Малама. Тя лежеше изтегната по корем на пода, подпряла с длани кръглото си като луна лице, и заповядваше:
	— Научи ме как да постигна благодат.
	— Не мога да го направя — неизменно отговаряше Абнър. — Това трябва да научиш сама.
	Уроците бяха трудни не само поради интелектуалната настойчивост на Малама, но и поради решението й да отговаря на всички въпроси на своя развален английски; беше стигнала до заключението, че този е избраният от Бога език, щом Библията бе написана на английски и щом онези, които Бог обичаше, говореха на този език. Бе твърдо решена да научи английски.
	Абнър от своя страна също тъй упорито настояваше уроците да се водят на хавайски, защото разбираше, че ако иска да постигне успех в християнизирането на островите, му бе нужно да говори на местния език. Наистина мнозина от знатните хора в Хонолулу знаеха английски, но той не възнамеряваше да общува само с алиите. Затова винаги когато Малама му задаваше някакъв въпрос на развален английски, той й отговаряше на още по-лош хавайски и уроците се точеха и точеха. Например, когато мисионерът заговори против яденето на кучешко месо, разговорът протече по следния начин:
	— Куче добро кау кау. Ти не обича за какво? — попита Малама.
	— Поки пилау, пилау — обясни Абнър с презрение.
	— Свиня всеки път спи кал. Ти мисли куче прави така?
	— Кела меа, кела меа яде пуаа. Пуаа добро. Поки лошо.
	Ако всеки говореше на родния си език, разговорът щеше да е лесен, тъй като и двамата разбираха говоримия чужд език. Но Малама бе неумолима, защото искаше да заговори на английски преди който и да е друг на остров Мауи. Абнър пък също тъй твърдо бе решил да изнесе първата си проповед в новата черква на безупречен хавайски.
	Той особено се дразнеше от това, че винаги когато успееше с логиката си да притисне Малама в ъгъла и не й оставаше друго, освен да признае поражението си, тя извикваше прислужничките да й правят ломиломи; а докато те натискаха корема й, за да се размести огромното количество храна, Малама се усмихваше мило и казваше:
	— Продължавай, продължавай!
	— Така че щом цивилизованите хора не ядат кучета, и хавайците не бива да ги ядат — изтъкваше Абнър, а Малама нежно подканяше слугините си да му веят с пера.
	— Кокуа тоз мъж лице. Мухи много на него, нещастен той.
	И докато Абнър се бранеше от досадните пера, аргументът му пропадаше.
	Но двамата антагонисти взаимно се уважаваха. Малама знаеше, че дребничкият мисионер се бори не за каквото и да е, а за цялата й душа. Той нямаше да се задоволи с нищо по-малко и беше честен човек, на когото можеше да се довери. Знаеше още, че е смел и е готов да се изправи срещу всеки противник, а усещаше също така, че чрез нея той иска да завладее целия остров Мауи. „Това няма да е лошо — мислеше си тя. — От всички бели мъже, които са идвали в Лахайна (и си спомняше за китоловците, за търговците и за военните), този е единственият, който ни е донесъл повече, отколкото е взел от нас. В края на краищата какво ме кара да направя? — размишляваше Малама. — Иска да не пращам мъжете в горите за сандалово дърво. Иска да изградя по-хубави рибни вирове и да отглеждам повече таро. Иска да пазя момичетата от моряците и да не позволявам новородените момиченца да се заравят живи. Всичко, което ми казва макуа Хейл, е добро. — Ала после си спомняше за своя съпруг-капу, за Келоло. — Но от Келоло няма да се откажа. Ще го сторя малко преди да умра.“
	И така, войната между Малама и Абнър продължаваше. Ала ако някоя сутрин, поради други свои задължения, той не можеше да дойде в двореца, Малама ставаше неспокойна, защото за нея споровете с Абнър бяха най-приятната част на деня. Чувстваше, че той й говори истината, а досега никой друг не бе правил това.


	Когато дойде време да ражда, Джеруша получи неприятна вест от доктор Уипъл.
	„Налага ми се да остана на Хаваи, където три мисионерски съпруги предстои да раждат, и ще ми е невъзможно да дойда в Лахайна. Убеден съм, че брат Абнър ще ти акушира успешно, но все пак те моля да ми простиш. Искрено съжалявам.“
	Джеруша се изплаши. В един миг дори се осмели да предложи:
	— Може би трябва да извикаме някоя от местните жени да ни помогне.
	Но Абнър бе непреклонен и веднага цитира Йеремия: „Тъй казва Господ: не вървете по пътя на езичниците…“. След това изтъкна, че едва ли някоя езичница, потънала в идолопоклонството и в злото, ще знае как трябва да се извади на бял свят едно християнско бебе. Джеруша се съгласи. Но този път упоритият дребничък Абнър бе научил наизуст „Акушерството“ на Деланд. Джеруша спокойно му се довери и момченцето й се роди без никакви трудности. Когато Абнър за първи път пое новороденото в ръцете си, почти равнодушно се поздрави, че се е проявил доста добре като лекар; но щом дойде време да положи момченцето върху лявата ръка на Джеруша и да притисне устичката му до гърдата на жена си, дълго възпираният в сърцето му порой от чувства се отприщи, той коленичи на пода до леглото и призна:
	— Моя най-скъпа другарко в живота, обичам те повече, отколкото бих могъл да го изразя с думи. Обичам те, Джеруша.
	А тя, като чу тези успокоителни думи в чуждата земя, думи, за които тъй отдавна копнееше, накърми детето и изпита дълбоко задоволство.
	— Ще наречем момчето Михей — обяви Абнър най-после.
	— Аз си мислех за някое по-звучно име, например Давид — предложи Джеруша.
	— Ще го кръстим Михей — отвърна Абнър.
	— Здраво ли е детето? — попита тя с отпаднал глас.
	— Здраво е по Божията милост — увери я Абнър.
	Подир две седмици Джеруша отново продължи да преподава в своето училище — тънка, усмихната мисионерка, потна в тежката си вълнена рокля.
	Защото една от особеностите на мисионерите бе, че те настояваха да живеят на тропическите Хаваи точно както бяха живели в родината си, мрачна Нова Англия. Носеха същите топли дрехи, вършеха също толкова изморителна работа и когато можеха да си я доставят, се хранеха със същата тежка храна. В земя, богата с полинезийски плодове, най-голямата им радост бе да се сдобият с торба сушени ябълки от някой минаващ кораб, за да се насладят отново на дебел, сладък ябълков пай. Див добитък се скиташе по хълмовете, но мисионерите предпочитаха осолено свинско. В плитчините имаше изобилие от риба, ала те харесваха повече сушеното говеждо месо, изпращано от Бостън. Рядко се докосваха до плодовете на хлебното дърво, а кокосовите орехи смятаха за езически. През всичките години, прекарани на Мауи, Абнър Хейл нито веднъж нямаше да се заеме с официална Божия работа, без да е облякъл долните си дрехи, дебели вълнени панталони, дълга риза, връзка, жилетка, тежък редингот, и ако не е сложил, когато събранието бе навън, касторената си шапка. По подобен начин се обличаше и Джеруша.
	Но най-трудно разбираем бе фактът, че всяка година на първи октомври, когато хавайското лято бе най-горещо, мисионерските фамилии редовно навличаха топлите си вълнени долни дрехи. Така бяха правили в Бостън. Така щяха да правят и тук. Нито пък се освежаваха някога с плуване в хладната лагуна, защото в „Лондонски медицински речник“ Бартоломю Пар изрично ги предупреждаваше: „NATATIO. Плуването е изморително упражнение и не бива да се практикува, тъй като изтощава силите. То не е естествено за човека, както е за четириногите поради това, че движенията на последните при плуване са същите като при ходенето“.
	Всички тези предразсъдъци бяха причина за едно от най-сериозните разминавания между хавайците и мисионерите. Местните жители, които обичаха да се къпят и рядко работеха повече от двадесет минути, без да се изплакнат след това, намираха, че мисионерите са не само мръсни хора, но че дори миришат неприятно. Понякога Малама, раздразнена от техния лъх на пот, се опитваше да предложи на Абнър и Джеруша да поплуват на хубавия плаж, който беше капу и можеше да се използва само от алиите. Ала Абнър отхвърляше тези покани, сякаш идваха от самия сатана.
	Така мисионерските семейства пренебрегваха натрупаната от островитяните мъдрост. Потяха се в невероятно тежкото си облекло, отбягваха здравословните храни, които можеха да намерят без усилие, трудеха се упорито, припадаха, губеха здравето си и умираха. Но с всеотдайност покръстиха един народ.


	През 1823 година, когато две трети от черквата бе построена, една вечер Келоло отиде при Абнър да го помоли за последен път.
	— Все още можем да променим мястото на входа — започна той. — Тогава злите духове положително няма да се приближават.
	— Бог не допуска злото до своите черкви — отвърна Абнър хладно.
	— Ела с мене на строежа — замоли се Келоло.
	— Вече всичко е определено — сряза го Абнър.
	— Искам да ти покажа един лесен начин… — опита се да продължи Келоло.
	— Не! — извика Абнър.
	— Моля те — настоя високият вожд. — Има нещо, което трябва да знаеш.
	С голяма неохота Абнър остави перото си и тръгна към черковния двор, където група възрастни мъже стояха приклекнали и оглеждаха черквата.
	— Какво правят тези хора? — попита Абнър.
	— Това са моите кахуни, молят се — обясни Келоло.
	— Не! — възропта Абнър и отстъпи назад. — Не желая да споря с кахуни за Божията черква.
	— Тези мъже обичат Бога — увери го Келоло. — Попитай ги. Те знаят катехизиса. Искат черквата да се построи здраво.
	— Келоло — вече по-търпеливо заговори Абнър и се приближи до кахуните — отлично разбираме, че в старо време тези кахуни са правили много добри неща. Но Бог не се нуждае от кахуни.
	— Макуа Хейл — не отстъпваше Келоло — дошли сме при тебе като приятели, които обичат тази черква. Молим те, не оставяй вратата на това място. Всеки от кахуните знае, че то е неподходящо за духовете от тази околност.
	— Бог е върховният дух! — оспори го Абнър, но тъй като нощта бе приятна, на запад се бе показал бледият сърп на луната, а леки облаци прелитаха от време на време откъм морето, той седна при кахуните и заговориха за религията. Абнър се изненада колко много знаят от Библията и колко умело я пригаждат към своите древни вярвания. Един старец му каза:
	— Ние вярваме, че това, което ни говориш, е така, макуа Хейл. Има само един Бог и по-рано ние го наричахме Кейн. Има и Свети дух, ние го наричахме Хим Ку. Има Исус Христос, той е нашият Лоно. Има и цар на подземния свят, той е Каналоа.
	— Бог не е Кейн — изтъкна Абнър, но кахуните само слушаха, а като дойде техният ред да говорят, започнаха да му обясняват:
	— Когато Кейн, който е Бог, иска да му се построи черква, той я надзирава. Той винаги ни надзираваше, когато строяхме нашите храмове.
	— Бог не надзирава лично построяването на тази черква — възрази Абнър.
	— А Кейн надзираваше.
	— Но Бог не е Кейн — търпеливо повтори Абнър.
	Мъжете мъдро кимнаха с глави и продължиха:
	— Тъй като Кейн се интересува от построяването на тази черква, а ние винаги сме обичали Кейн, решихме, че е добре да те посъветваме за тази врата…
	— Вратата ще остане там, където е сега, защото винаги е на това място — обясняваше Абнър. — В Бостън щеше да бъде на това място. И в Лондон щеше да бъде тук.
	— Но в Лахайна на Кейн няма да му хареса да е тук — упорстваха кахуните.
	— Кейн не е Бог — отново напомни Абнър.
	— Разбираме, макуа Хейл — учтиво се съгласиха кахуните — но тъй като Бог и Кейн са едно и също нещо…
	— Не — настояваше Абнър — Бог и Кейн не е едно и също.
	— Разбира се — охотно закимаха кахуните — имената им са различни, ала ние знаем, че Кейн няма да хареса вратата да е на това място.
	— Вратата трябва да бъде тук.
	— Ако остане тук, Кейн ще разруши черквата — тъжно заявиха кахуните.
	— Бог не разрушава собствените си черкви — увери ги Абнър.
	— Но ние знаем, че Кейн ги разрушава, ако не са построени правилно, и тъй като Кейн и Бог означават едно и също нещо…
	Достолепните кахуни винаги запазваха самообладание пред упорития дребничък чужденец, който според тях не разбираше много от религия, а и Абнър се бе научил да се владее, така че спорът за вратата продължи няколко часа, докато луната изчезна на запад и само ниски, тъмни облаци се плъзгаха по тайнственото и мълчаливо небе. След като не успяха да се споразумеят — кахуните искрено съжаляваха неразумния си приятел, който настояваше да се построи една обречена черква за Кейн — събранието свърши.
	— Като пожелая лека нощ на кахуните, ще те изпратя до вас — предложи Келоло.
	— И сам мога да се прибера — увери го Абнър.
	— В такава нощ — Келоло огледа ниските облаци над кокосовите палми — може би ще е по-добре…
	Сбогува се набързо с кахуните и настигна мисионера по прашния път. Но едва бяха изминали сто-двеста метра, когато Абнър чу, че зад тях вървят кахуните.
	— Не искам да споря повече с тях — промърмори той.
	Ала когато се обърна назад, за да им каже това, Келоло не видя никого. Нямаше никакви кахуни. Никой не вървеше зад тях. Само едно зловещо ехо се носеше изпод прелитащите облаци. Келоло внезапно стисна Абнър с почти смъртоносна хватка и прошепна ужасен:
	— Това са нощните посетители! О, Боже! Ние сме загубени!
	Преди Абнър да успее да се възпротиви, Келоло го хвана през кръста, бързо го прехвърли през някакъв храсталак и го напъха в един ров, пълен с мръсна вода. Абнър се опита да стане, но мощната ръка на Келоло го закова към мократа земя. Огромният вожд трепереше от ужас.
	— Какво има? — попита Абнър, ала гигантската длан на Келоло запуши устата му и неволно полепи трева и кал по устните му.
	— Това са нощните посетители! — прошепна Келоло, разтреперан от безумна уплаха.
	— Кои са те? — шепнешком попита Абнър, като освободи устата си от дланта на Келоло.
	— Великите алии от миналото. Страх ме е, че идват за мене.
	— Глупости! — изръмжа Абнър и се помъчи да се освободи.
	Ала пленилият го вожд го притискаше към дъното на рова. Мисионерът чувстваше страшното напрежение на силните му мускули. Келоло изпитваше ужас.
	— Защо идват за тебе? — прошепна Абнър.
	— Никой не знае — отвърна Келоло с тракащи зъби. — Може би е защото дадох земята на Кейн за твоята черква.
	Много предпазливо надигна главата си, докато се изравни с върха на храсталака, огледа тъмната пътека и затрепери.
	— Идват към нас! О, макуа Хейл, помоли се на твоя бог за мене! Моли се! Моли се!
	— Келоло! — изпъшка Абнър, задушаван от натиска върху гърдите му. — Там няма нищо. След като алиите умрат, те си остават мъртви.
	— Те идват — прошепна Келоло. И наистина в нощната тишина, редом с тихото шумолене на сухите палмови листи, полюшвани от вятъра, се чуваха стъпки. — Виждам ги, че минават покрай черквата — съобщи Келоло. — Носят факли и жезли с пера. Покрити са със златните си наметала и са си сложили шлемовете от пера. Макуа Хейл, те идват за мене.
	Грамадният вожд се сниши в рова, като закри Абнър с тялото си. Мисионерът го чу да се моли:
	— О, Пеле, спаси ме сега. Аз съм твоето дете, Келоло, и не искам да умра тази нощ.
	Шумът от стъпките се засили и Келоло трескаво почна да се движи, като едва не задуши Абнър, който смотолеви:
	— Какво правиш?
	— Събличам те! Не можеш да разговаряш с боговете облечен. — Когато остана съвсем гол, Келоло продължи да се моли с тревожен глас, после изведнъж се успокои и заговори тихо: — Дребният мъж, когото крия, е макуа Хейл. Той е добър човек и учи моите хора. Не знае, че трябва да си съблече дрехите, но те моля да му простиш. — След дълга пауза Келоло поде отново: — Знам, че дребният човек проповядва срещу тебе, о, Жена на белотата, но въпреки това е добър. — Подир ново мълчание наблизо се чу шум от стъпки и Келоло се разтресе като от буен вятър, после проговори: — Благодаря ти, Пеле, задето каза на нощните посетители, че съм твое дете.
	Вятърът утихна. Само най-високите корони на кокосовите палми прошумяваха сегиз-тогиз, но вече не се долавяше ехо от стъпки. „Стъпките може да са били на кахуните, които са се разотивали“, помисли Абнър. Може да са минавали кучета. Или вятърът е вдигал праха от пътеката. Сега не се чуваха никакви звуци, облаците бяха изчезнали и звездите блестяха.
	— Какво беше това? — попита Абнър, като бършеше калта край устата си.
	— Идваха да ме вземат — обясни му Келоло.
	— Ти на кого говореше? — запита пак Абнър и изплю ситните камъчета; влезли между зъбите му.
	— На Пеле. Не я ли чу как каза на нощните посетители, че ние сме нейни деца?
	Абнър не отговори. Изтърси пясъка от дрехите си и се чудеше как ще ги изчисти от калта. Още отупваше коленете си, когато Келоло го стисна и го обърна към себе си с въпроса:
	— Ти чу Пеле, нали? Чу ли я, когато те защити?
	— Тя спомена ли името ми? — тихо попита Абнър.
	— Ти я чу! — извика Келоло. — Когато Пеле защитава някого, това е много добър знак. Това означава… — Но радостта му, че бе спасен от отмъстителните нощни посетители, бе тъй голяма, та не намираше думи да благодари на Пеле за собственото си избавление и за нечуваната й благосклонност да защити дребния мисионер. — Ти си мой брат — убедено заяви Келоло. — Сега разбираш колко глупаво щях да постъпя, ако бях съборил каменната грамада на боговете. Представяш ли си какво щеше да стане, ако Пеле не бе дошла да ни помогне тази нощ?
	— Ти видя ли нощните посетители? — упорстваше Абнър.
	— Видях ги — потвърди Келоло.
	— А видя ли Пеле?
	— Аз често я виждам — увери го Келоло. После в страстен изблик хвана ръцете на Абнър и го замоли: — Заради това, макуа Хейл, те моля да не оставяш вратата, където е сега.
	— Вратата… — започна Абнър, но не си направи труда да довърши мисълта си.
	Когато се прибра вкъщи, Джеруша извика:
	— Абнър, какво си правил?
	— Беше много тъмно и паднах в един ров — отговори й кратко.
	Вратата остана на мястото, което мисионерът й бе определил.


	Но тъкмо когато изглеждаше, че мисията започва да овладява Лахайна, пристигна китоловният кораб „Джон Гудпасчър“ от Ню Бедфорд, натоварен с рекордно количество мас, добита в новооткритите китоловни райони отвъд Япония. Девическото училище на Джеруша внезапно бе смутено от възбуден вик, долетял откъм пътя:
	— Келамоку! Много моряци в кораб! Елате веднага!
	Тъй като този кораб бе известен от предишни негови посещения и се ползваше с добро име, новината породи голяма възбуда, особено сред дъщерите на Пупали, които започнаха да си мятат многозначителни погледи. Накрая и четирите станаха и излязоха от класа. При опита на Джеруша да ги спре най-голямата обясни, че най-малката им сестра се разболяла.
	— На горката Илики страшно боли глава. — И изчезнаха сред шумен кикот.
	Отначало Джеруша не осъзна какво се бе случило, но след малко една от ученичките й изтърси:
	— Капена алоха Илики. Тя плува кораб, види капена.
	Джеруша разбра, че моралът, насаждан в училището, е бил погазен, и разпусна класа. Наметна лек шал на раменете си, нахлупи боне върху кестенявите си къдрици и стигна до пристанището точно навреме, за да види как четирите момичета, почти голи, се качват с нетърпение на борда на „Джон Гудпасчър“, където моряците, които ги познаваха отпреди, ги посрещнаха с радостни възгласи.
	Джеруша изтича до възрастен американски моряк, който украсяваше с резба парче китова кост край стария тухлен дворец на Камехамеха, и му извика:
	— Откарай ме на кораба!
	Ала морякът продължи да дълбае костта и спокойно я посъветва:
	— Госпожо, по-добре ще е, ако не се борите срещу законите на природата.
	— Но Илики е още дете! — възпротиви се Джеруша.
	— Първият морски закон, госпожо, гласи: ако са достатъчно големи, значи са и достатъчно възрастни. — И погледна към вълните, над които се носеха щастливите викове на момичетата.
	Ужасена от това безразличие, Джеруша изтича до една стара хавайка, която седеше на крайбрежна скала и пазеше четирите рокли от мисионерското училище, съблечени от момичетата.
	— Лельо Меле, как да върнем тези момичета на брега?
	— Ти нали спря веднъж? Няколко дена корабът ще замине — увери я леля Меле. — Четири уахини ще се върне, както друг път.
	В отчаянието си Джеруша задърпа изцапаните рокли от мисионерското училище, сякаш искаше да си ги отнесе вкъщи, далече от порочното пристанище, но леля Меле не ги пускаше.
	— Хейл уахин! Четири уахини ще дойде, аз пазя рокли за тях.
	И като добра приятелка, каквато наистина бе, леля Меле остана на скалата да варди роклите, докато дойде време пак да потрябват и момичетата да подновят уроците си в мисията.
	Вечерта настроението в мисионерския дом бе мрачно след претърпените през деня поражения.
	— Не мога да разбера тези момичета — плачеше Джеруша. — Даваме им толкова много, особено на Илики. Тя знае кое е добро и кое е лошо. И все пак побягна на китоловния кораб.
	— Повдигнах този въпрос пред Малама — поде сдържаният Абнър. — А тя само каза: „Момичето не е алии. Може да ходи на корабите, ако желае“. Тогава попитах Малама защо се разгневи толкова, когато тримата моряци поискаха да заведат Ноелани на техния кораб. А тя ми отговори: „Ноелани е капу алии“. Сякаш това обяснява всичко!
	— Абнър, потръпвам, щом си помисля как злото процъфтява в Лахайна — продължи Джеруша. — Като напуснах пристанището, където никой не искаше да предприеме нищо, отидох да търся помощ в града. В кръчмата на Мърфи свиреше хармоника и се смееха момичета. Опитах се да вляза вътре, за да спра каквото ставаше там, а един мъж ми каза: „Не влизай, госпожо Хейл. Момичетата са без никакви дрехи. Никога не са облечени, когато в пристанището има моряци“. Абнър! Какво става с този град?
	— От известно време си мисля, че тук са съвременните Содом и Гомор.
	— Какво можем да направим ние?
	— Засега не съм решил.
	— Аз пък съм решила — твърдо отсече Джеруша.
	И още същата вечер тя отиде в двореца на Малама и заговори с нея на своя вече добър хавайски:
	— Алии Нуи, не бива да позволяваме на момичетата да ходят на китоловните кораби.
	— Защо? — учуди се Малама. — Те ходят, защото искат. На никого не вредят.
	— Но Илики е добро момиче — продължи Джеруша.
	— Кои момичета са добри?
	— Момичетата, които не плуват до корабите — отговори просто Джеруша.
	— Мисля, че вие, мисионерите, искате да няма никакви забавления — смръщи се Малама.
	— Илики не се забавлява, тя си играе със смъртта — възрази Джеруша.
	Малама знаеше, че това е вярно, и каза тъжно:
	— Но тя винаги е ходила на корабите.
	— Илики има безсмъртна душа — не се предаваше Джеруша. — Също като тебе и мене.
	— Твърдиш, че Илики… уахин и Пупали… е като тебе и мене?
	— Точно като тебе, Малама. И като мене.
	— Не мога да го повярвам. Тя винаги е ходила на корабите.
	— Наша задача е да я спрем. Да спрем и останалите момичета.
	Малама не бе готова да предприеме каквото и да било тази вечер, но на следния ден събра всички алии, които бяха на острова, а преподобният и госпожа Хейл им изложиха своите съображения.
	— Дали един град е добър си личи по това, как закриля бебетата и младите момичета — изтъкна Джеруша. — Дали един алии е добър се познава по това, как защищава жените. Вие не сте добри алии, щом позволявате на собствените си дъщери да ходят на корабите. В Лондон добрите алии се стараят да възпират такива неща. Също и в Бостън.
	Келоло оспори това твърдение.
	— Кекау-ике-а-оле плава с един китоловен кораб и е стигнал до Лондон и до Бостън. Много пъти ни е разказвал, че там има специални къщи, пълни с момичета. Навсякъде, където е ходил, имало такива къщи.
	— Добрите алии във всички тези градове се борят с това зло — отчаяно спореше Джеруша.
	Най-болезненият удар обаче бе нанесен от Абнър.
	— Знаете ли какво става, когато вие, алиите от Лахайна, позволявате момичетата ви да бъдат развращавани по този начин? — попита той заплашително.
	— Какво става, макуа Хейл? — поиска да узнае Малама, защото имаше доверие на мисионера.
	— Когато корабите отплават, мъжете се присмиват на Хаваите.
	След това грозно обвинение настъпи дълго мълчание, защото алиите от Хаваите бяха горди хора и страшно жадуваха за одобрението на света. Най-сетне Малама запита предпазливо:
	— Алиите от Бостън ще позволят ли на своите момичета да преплуват до някой хавайски кораб?
	— Не, разбира се — отсече Келоло. — Там водата е много студена.
	Никой не се засмя, защото забележката бе правдива, и Абнър побърза да добави:
	— Келоло е прав. Водата в Бостън не е тъй приятна и топла, както тук, но дори и да беше, никой не би разрешил на момичетата да плуват до хавайските кораби. Ако стане такова нещо, алиите от Бостън биха били много засрамени.
	— Мислиш ли, че моряците ни се присмиват, макуа Хейл? — попита Малама.
	— Знам, че ви се присмиват, Малама. Помниш ли кораба „Картаджиниън“, който беше тук? Аз се качих на борда му, когато се срещнахме в океана, където ловяха китове, и чух как моряците говорят за Хонолулу.
	— А, знае се, че Хонолулу е лош град — призна Малама. — Аз затова не искам да живея там. Затова и кралят държи столицата му да е тук, в Лахайна.
	— Присмиваха се и на Лахайна — продължи Абнър.
	— Това е лошо — намръщи се Малама. А след малко попита: — Какво трябва да направим?
	— Да построите форт близо до рейда — отговори Абнър — и всяка вечер по залез да бие барабан. Всеки моряк, който остане на брега след това, трябва да бъде задържан и затварян във форта до сутринта. И всяко момиче, което плува до корабите, също.
	— Това са много строги закони — заключи Малама и закри събранието. Но щом алиите си отидоха, дръпна Джеруша настрана и я попита раздразнена:
	— Мислиш ли, че моряците ни се смеят заради момичетата?
	— И аз ви се смея! — твърдо отговори Джеруша. — Какво можеш да мислиш за хора, които развращават собствените си дъщери?
	— Но те не са алии — оправда ги Малама.
	— Ти си съвестта на твоите хора — отвърна й Джеруша.
	Вечерта съпрузите Хейл дълго спориха дали отново да допуснат дъщерите на Пупали до мисионерското училище. Абнър бе категоричен, че трябва да ги отстранят завинаги, но Джеруша смяташе, че би могло да им се даде още една възможност. Когато корабът „Джон Гудпасчър“ напусна рейда, четирите провинили се момичета, облечени в чисти нови рокли, се върнаха разкаяни в училището. Колкото повече им говореше Джеруша за ужасния им грях, толкова по-чистосърдечно те се съгласяваха с нея.
	Ала след няколко седмици едно дете извести за пристигането на китоловния кораб „Вашти“ с възбуден вик:
	— Вашти пусна желязна кука сега, много келамоку!
	И четирите момичета отново хукнаха. Вечерта Абнър настоя поне трите по-възрастни девойки да бъдат изключени. Така и стана. Но тъй като по това време в Лахайна все по-често спираха китоловни кораби — само през 1824 година техният брой бе седемнадесет — трите по-големи дъщери на Пупали направиха добър бизнес. Вече не ходеха на корабите, защото станаха танцьорки в кръчмата на Мърфи, а зад малката танцова площадка си имаха стаички. Мърфи им разрешаваше да запазват за себе си половината от монетите, които припечелваха там.
	Илики, най-красивата от сестрите, остана в мисионерското училище; под грижливото ръководство на Джеруша започна да разбира Библията и се отрече от китоловните кораби. Бе по-тънка от повечето хавайски момичета, имаше много дълга коса и искрящи очи. Когато се усмихнеше, хубавите й бели зъби огряваха лицето й. Джеруша прекрасно разбираше защо мъжете я желаят.
	— Като стане на двайсет години — каза Джеруша — ще я омъжим за някой хаваец християнин. И запомни ми думите, Абнър, тя ще бъде най-добрата съпруга на островите.
	Но Абнър не чу какво му говори Джеруша. Беше си сковал от събрани тук и там парчета от греди — защото в Лахайна нищо не бе по-ценно от дървото — малка работна маса, на която бе подредил книжата си в седем-осем спретнати купчинки, всяка затисната с по една морска мида. Бе започнал в сътрудничество с други мисионери на островите труда, който щеше да остане като най-трайния му принос за Хаваите. Превеждаше Библията на хавайски и изпращаше готовите страници на един печатар в Хонолулу, където ги издаваха на части.
	Нищо, с което се занимаваше Абнър през тези години, не му доставяше по-голямо удоволствие. Държеше пред себе си гръцкия и староеврейския текст, гръцко-латинския лексикон на Корнелиус Шревелиус заедно с преводите на Библията, които бе изучавал в Йейл. Чувстваше се щастлив като орач, който прокарва бразди в нива без камъни, или като рибар, който хвърля мрежите си на сигурно място. Обикновено работеше с Кеоки, обмисляше всеки пасаж с най-голямо внимание и след години стигна до двете книги на Библията, които обичаше най-много. Първата бе Соломонови _Притчи_, в която според него бе побрана същността на всички знания, за които човек можеше да мечтае. Тя бе особено подходяща за Хаваите, защото всяко нещо бе казано с прости думи, лесноразбираеми и запомнящи се. Когато дойде до прекрасните завършващи страници, в които цар Лемуил описва добродетелната жена, перото му просто летеше, тъй като му се струваше, че Лемуил говори за Джеруша Бромли: „Кой ще намери жена добродетелна? Нейната цена е по-висока от бисер; сърцето на мъжа й е уверено в нея, и той не ще остане без печалба… Тя, както търговските кораби, отдалеч си набавя храна… Шепата си на сиромах отваря, и ръката си на нужделив подава… Здравина и хубост е нейно облекло… много жени добродетелни е имало, но ти надмина всички“.
	Като свърши превода на _Притчи_ Соломонови, Абнър остави последните страници открити, за да може Джеруша да ги прочете, но бе разочарован, защото тя не ги забеляза, бе свикнала да не се меси в библейските му занимания. Затова накрая се принуди да й подаде страниците със заключителните думи на Лемуил. Тя ги върна с единствената забележка:
	— Добре ще е всяка жена да прочете тези страници.
	Абнър изпита желание да извика: „Те са написани за тебе, Джеруша“. Но не каза нищо, прибра страниците при останалите и ги изпрати в Хонолулу.


	В следващите десетилетия шест комисии щяха да доизглаждат първия превод на Библията на хавайски. В частите, превеждани на големия остров Хаваи, в Кауай или в Хонолулу, учените често намираха някои грешки в превода или при акцентирането на отделни места в текста. Но в частите, преведени от Абнър Хейл, рядко откриваха някакъв пропуск. Един специалист с научни степени от Йейл и от Харвард забеляза: „Този човек като че се е превъплъщавал последователно в израилтянин, в грък и в хаваец“.
	Абнър не разбра за тази похвала, защото тя бе произнесена дълго след смъртта му, но той повторно преживя огромното удоволствие от превода, когато дойде време да се заеме с Йезекиил. Имаше нещо в тази странна книга — една контрапунктова мелодия от най-банални наблюдения и най-възвишени лични откровения, която говореше направо на сърцето му и сякаш бе обобщение на целия му живот.
	Обичаше повтарящите се пасажи, в които Йезекиил — той навярно в живота е бил доста отегчителен човек — старателно бе записал точните дати, когато Бог му е говорил: „В трийсетата година, четвъртия месец, петия ден на месеца… отвориха се небесата — и аз видях Божии видения… биде слово Господне към Йезекиила…“ Увереността, с която Йезекиил говореше по всички въпроси, и убеждението му, че Бог лично го ръководи, носеха на Абнър голяма утеха и винаги когато превеждаше точните описания на Йезекиил за срещите му с Господа, мисионерът чувстваше, че и той участва в тях. „В шестата година, в шестия месец, на петия ден от месеца, седях в дома си, и старейшините юдейски седяха пред лицето ми, и сложи се там върху мене ръката на Господа Бога.“
	За Абнър Хейл бе съвсем ясно, че пророк Йезекиил, седнал със старейшините на Иудея, много наподобяваше пророк Абнър, седнал с алиите на Мауи. И ако новият пророк понякога говореше с властни думи, които хавайците трудно приемаха, Абнър бе убеден, че и за старейшините на Иудея трябва да е било трудно да приемат пророчествата на Йезекиил. Но ето че пред него стояха изписани за вечни времена думите: „И биде към мене слово Господне…“ А можеше ли някой да изисква по-голямо овластяване от това?

	* * *

	През 1825 година Джеруша роди второ дете, жизнерадостното момиченце Люси, което след години щеше да се омъжи за Абнър Хюлет, при чието раждане също бе акуширал нейният баща.
	Голямата черква, която Келоло строеше, скоро щеше да бъде завършена и пред Абнър се изправи сериозен проблем, тъй като той бе решил твърдо, че при освещаването й всички хавайци, които влизат в черквата, трябва да са облечени като добри християни.
	— В тази черква няма да има никаква голота — обяви той. — Също и никакви венци от цветя, които да отвличат вниманието с аромата си. Жените ще са облечени в рокли, а мъжете ще носят панталони.
	Но още докато оповестяваше това решение, Абнър се чудеше как ще се намери достатъчно плат, за да се превърнат тези езичници в християни. Алиите, които имаха достъп до стоките от Китай, нямаше да бъдат затруднени. Те отдавна носеха прилично облекло, а през последните месеци спиращите тук морски капитани оставаха изненадани от грамадните достолепни благородници, които ги приветстваха на малкия каменен кей. „Те биха правили чест на град като Лондон — докладва един англичанин на своите началници. — Мъжете носят черни сака, прилични панталони и жълти наметки. Жените са облечени в странни, но хубави рокли с набор около врата, откъдето чак до глезените се спускат широките дипли на скъпия плат. Когато се движат, и мъжете, и жените приличат на богове, тъй изправена и горда е стойката им. Довериха ми насаме, че един мисионер от Бостън им казал как е редно да приветстват пристигащите кораби. Ако е постигнал за душите им толкова, колкото за държането им, заслужава да бъде поздравен. Но се съмнявам в това, тъй като рядко съм виждал в големите пристанища такъв открит разврат, какъвто има в Лахайна.“
	Абнър се безпокоеше откъде ще се намери плат за бедните хора, ала не след дълго от бреговете на Китай пристигна избавление за тревогите му. Бригът „Тетис“ се върна от пътешествието си със сандаловото дърво, натоварен със стоки за местните пазари. Капитан Джандърс вече бе решил да продаде кораба на Келоло и да започне търговския си бизнес с голям удар; бе изхарчил до последния грош парите, получени от продажбата на сандаловото дърво в Кантон, като бе накупил всякакви неща, които смяташе, че ще се харесат на хавайците. Затова откриването на магазина му до кръчмата на Мърфи и разтоварването на балите от Китай предизвикаха голямо вълнение.
	За мъжете имаше плътен габардин, лъскави копринени ризи, черни панталони до коленете, каквито са се носили във Франция преди тридесет години, копринени чорапи и обуща с големи катарами. Имаше пури от Манила, коняци от Париж и цял сандък, пълен с готови костюми, поръчани от капитан Джандърс на кантонските шивачи с изискването: „Всеки костюм трябва да е достатъчно голям, за да се облекат в него трима китайци. Всичките костюми ще са за хавайците“.
	За жените стоките на капитана бяха истинска съблазън: топове фин брокат и сатен, готови рокли от кадифе, сандъци със зелени и лилави платове и всякакви дантели. Имаше блестящи маниста, гривни и пръстени; ветрила за горещите нощи и парфюми от Молукските острови.
	Особено високо оцениха алиите големите огледала, донесени с кораби от Франция, и махагоновите мебели, изработени в Кантон по английски образци. Всяко благородническо семейство смяташе, че трябва да се сдобие с писалищен шкаф, на който има два вдлъбнати кръга за поставяне на лампи и многобройни малки чекмеджета за книжа. Финият порцелан също се ползваше с успех, особено синьо-белият. Но по-ценни от сервизите за ядене се оказаха лъскавите бели нощни гърнета, украсени с порцеланови рози в синьо, зелено и розово.
	За обикновените хора имаше стотици топове яркочервен плат и в по-малки количества — кафяв и бял. Тъкмо тези платове привлякоха вниманието на преподобния Хейл и той предложи нещо, което стана основа за състоянието на Джандърс.
	— Донесъл си много топове хубаво платно, капитане — изтъкна Абнър. — Отдавна мечтаех енориашите ми да са прилично облечени, когато се открие черквата. Но хората нямат пари. Би ли им продавал на кредит?
	Капитан Джандърс подръпна края на брадата, която още обрамчваше лицето му, и отговори:
	— Преподобни Хейл, преди много време ти ме научи да почитам Библията. Трябва да се придържам към Притчи Соломонови, глава 22, стих 26: „Не бъди от онези, които… поръчителстват за дългове“. Така е казал Бог и аз го приемам. Заплащане само в брой! Това е правилото на моята търговия.
	— Да се заплаща в брой е добро правило — започна Абнър.
	— Това е Божието правило — повтори Джандърс.
	— Но заплащането в брой би могло и да не е с пари, нали, капитане?
	— Ами… ако нещо може след това да се превръща в пари… — замисли се Джандърс.
	— Много кораби идват в това пристанище. Китоловците не се ли нуждаят от нещо, което моите туземци могат да им доставят?
	— Защо да са твои туземците? — учуди се Джандърс.
	— Защото принадлежат на моята черква. Какво биха могли да ти доставят?
	— Ами китоловците винаги търсят платно от тапа, използват го за уплътнения по корабите. — Като помисли още, Джандърс добави: — Мога да взема и големи количества връв от олона*.
	[* Хавайски храст, от чиято кора се извличат влакна за рибарски мрежи. — Б.пр.]
	Тогава Абнър му предложи:
	— Ако ти доставям редовно тапа и олона, ще ги разменяш ли срещу плат?
	Джандърс прие тази сделка, която стана един от главните източници на състоянието му, защото в Лахайна скоро щеше да започне голям приток на китоловни кораби — 42 през 1825 година и 31 през 1826-а. А когато пристигнеха, капитан Джандърс бе готов да ги обслужи с продуктите, осигурени от туземците на преподобния Хейл: тапа, олона, прасета и диво говеждо месо.
	Един ден Келоло изрази протест.
	— Макуа Хейл, ти ми се караше, когато водех хората си в планините за сандалово дърво. Но за мене те работеха само по три седмици наведнъж. А за тебе работят всяка седмица.
	Абнър веднага обясни на простодушния човек:
	— Те не работят за мене, Келоло. Работят за Бога.
	Келоло обаче възрази и на това.
	— И така да е, но работят постоянно.
	Все пак Абнър спечели нещо — всичките му енориаши бяха добре облечени за откриването на черквата. В празничния ден, когато се освещаваше просторната постройка, странни процесии от хора, облечени с необичаен за тях лукс от магазина на капитан Джандърс, се точеха с километри по прашните пътища. Алиите, разбира се, изглеждаха внушително — мъжете в рединготи и с черни шапки, жените в красиво надиплени рокли от скъпи, плътни кантонски коприни. Но обикновените хора, макар да бяха видели как алиите замениха наметките от тапа с лондонски жакети, не бяха усвоили още западната мода. Жените бяха намерили най-лесното решение — над прилепналите до гърдите им платки бяха прикачили високи яки, а надолу се спускаха широки, надиплени поли; дълги ръкави прикриваха голотата на ръцете им до китките. Тези рокли бяха колкото практични, толкова и грозни; необяснимо бе, че красивите жени бяха решили да се обличат така. Тоалетът им се допълваше от широкопола шапка, изплетена от листа на захарна тръстика и украсена с изкуствени цветя, защото в черквата не се разрешаваха истински, за да не говорят за суета и да не отвличат вниманието на богомолците.
	Мъжете бяха изправени пред още по-сложни проблеми, тъй като всеки смяташе, че е въпрос на чест да носи поне едно нещо, купено в магазина на Джандърс. Първият мъж, който влезе в черквата след алиите, носеше чифт обуща и шапка от Бомбай — нищо друго. Вторият бе облякъл мъжка риза, като бе мушнал краката си в ръкавите, а яката бе завързал около кръста с въже. Когато видя тези смехотворни богомолци, Абнър изпита желание да ги отпрати, но те тъй много искаха да влязат в новата черква, че ги пусна.
	След тях дойдоха двама братя, на които Джандърс бе продал цял кантонски костюм; единият бе облякъл сакото без нищо друго; вторият бе обул панталоните и си бе сложил бели ръкавици. Пристигна един мъж, облечен в женска рокля, и за да е завършен тоалетът му, си бе сложил на главата венец от живи цветя. В този случай Абнър бе строг.
	— Никакви цветя и листа с езически миризми в черквата! — нареди той, свали венеца и го хвърли на земята, откъдето ароматният лъх проникна в храма.
	Някои мъже носеха само ризи, чиито краища се люлееха над огромните им кафяви задници, други бяха с набедрени препаски от листа, но с копринени вратовръзки. Ала от уважение към Бога на белия човек, който отказваше да споделя тайнствата си с голи хора, всички бяха сложили по нещо върху тялото си.


	Вътрешността на черквата бе внушителна — представляваше съвършен правоъгълник с добре оплетени тръстикови стени и голям каменен амвон. Нямаше никакви мебели, освен една дървена скамейка за Джеруша и капитан Джандърс. Огромното множество, повече от три хиляди души, си постла на покрития със ситни камъчета под собствени панданови рогозки, на които седнаха по турски, лакът до лакът. Ако Абнър се бе замислил само миг за хавайския климат, щеше да направи тръстиковите стени малко по-високи от метър и да остави между тях и покрива празно пространство, за да може въздухът да циркулира. Но черквите в Нова Англия бяха затворени от четирите страни, затова такива щяха да бъдат те и на Хаваите. Нямаше никакво движение на въздуха и богомолците страдаха от естествената горещина, както и от излъчването на трите хиляди тела.
	Пеенето бе чудесно — спонтанно, радостно, изпълнено с преклонение. Четенето на Кеоки от Светото писание бе впечатляващо, а когато Абнър се изправи и започна двучасовата си проповед, слушателите бяха във възторг, че говори на приемлив хавайски език. За тема на проповедта си бе избрал Книга на пророк Софония, 2:11 — „Страшен ще бъде за тях Господ: Той ще изтреби всички земни богове, и Нему ще се покланят — всеки от мястото си — всички острови на народите“.
	Проповедта бе напълно подходяща за случая. Фраза по фраза Абнър разтълкува думите на Софония. Той разказа за Господа и за Неговата сила, като посвети петнадесет лирични минути, за да опише новия Бог на островите. Обрисува го като Бог на милосърдието и състраданието.
	След това изложи колко страшен е Йехова, когато бъде разгневен; говори за наводнения и болести, за гръм и мълнии, за глад и за мъченията в ада. За изненада на Абнър хавайците кимаха с разбиране. Чу как Келоло прошепна на Малама:
	— Новият бог е също като Кейн. Много е страшен, когато се разгневи.
	После стигна до старите богове на Лахайна, които новият Бог бе решил да унищожи. Спомена имената на Кейн и Ку, на Лоно и Каналоа, на Пеле и нейните помощници.
	— Те ще изчезнат — извика Абнър на хавайски — ще изчезнат от Лахайна и от вашите сърца. Ако се мъчите да криете тези зли богове в сърцата си, ще бъдете унищожени, ще горите в огньовете на ада за вечни времена.
	Подир това разясни какво значи да почиташ Бога и тук за първи път разви пред широка публика своя възглед за доброто общество.
	— Един мъж почита Бога — каза Абнър — когато защитава жените в своя дом, когато не убива новородените момиченца, когато уважава закона. — По-късно се провикна: — Човек, който отглежда повече таро и го споделя със съседа си, по този начин почита Бога. — В един миг почти изложи доктрината на Нова Англия, като предложи: — Огледай се наоколо. Този човек има ли добра земя? Значи Бог го обича. Кануто на онзи мъж лови ли повече риба? Бог обича онзи мъж. Работи, работи, работи и ще откриеш, че Бог те обича. — А накрая събра кураж, загледа се право в алиите и разкри своето схващане за добрия управник. И всички събрали се, само тридесет от които не бяха обикновени хора, чуха смела нова концепция за управлението. Проповедта завърши с едно вълнуващо обобщение, което Абнър много обичаше, както го бе обичал преди него свети Павел. Мисионерът се провикна: — В Божието царство няма висши и нисши, няма алии и роби. Най-нисшият е огрян от светлина в добрите очи на Бога. — Тогава извика един роб, който бе застанал отвън, до вратата, защото не смееше да влезе в черквата, заведе го до амвона, прегърна го и каза: — Досега сте наричали този човек мръсен труп, жив мъртвец. Той вече не е роб. Той е ваш брат. — И изпълнен с благоговение в този потресаващ момент, той издигна глава и целуна роба по бузата, после го накара да седне на земята, недалеч от Малама, от самата Алии Нуи.
	Връхната точка на службата по освещаването настъпи след изпълнението на серия от химни, водено от Кеоки, когато Абнър стана и обяви в края на третия час:
	— Не е лесно да се влезе в царството Божие. Не е лесно да се влезе и в Неговата църква тук, на земята. Но днес ще разрешим на двама от вашите хора да започнат шестмесечния си изпитателен период. Ако докажат, че са добри християни, ще бъдат приети за членове на нашата черква.
	Сред публиката настана голямо вълнение, чуваха се предположения кои ще бъдат двамината избрани, но Абнър въдвори тишина, като вдигна ръка и посочи Кеоки — висок, слаб и красив.
	— Обичаният от вас вожд Кеоки бе приет за член на църквата в Масачузетс. Той е първият хаваец, удостоен с тази чест. Моята скъпа и добра съпруга, която познавате като учителка, също е членка на църквата. Член съм и аз, както и капитан Джандърс. Ние четиримата се събрахме и решихме още двама души да бъдат подложени на проверка за членство. Госпожо Хейл, би ли станала, за да назовеш първия от тях?
	Джеруша се изправи, насочи се към сектора на алиите, наведе се и взе ръката на роба. Бавно и внимателно тя заговори на хавайски:
	— Този канака Купа е известен на всички в Лахайна като непорочен човек. Той споделя това, което има, с другите. Грижи се за деца без родители. — С убедително изброяване на изключителните добродетели на роба, които всички признаваха, назоваването на неговото име прозвуча логично за цялата публика. — В сърцата си вие, жители на Лахайна, знаете, че Купа е Божи човек, и затова ние ще го приемем в Божията църква.
	Абнър хвана ръката на Купа и извика:
	— Купа, готов ли си да обичаш Йехова?
	Робът бе така ужасен от всичко, което мисионерите му налагаха да прави, че едва промърмори нещо, а Абнър обяви:
	— След шест месеца ти вече няма да си Купа, мръсният труп. Ти ще бъдеш Камекона. — И той даде на роба това ценно име — Соломон.
	Публиката бе потресена, но преди някой да издума нещо срещу тази радикална стъпка, Абнър издигна своя силен и убедителен глас:
	— Кеоки Канакоа, стани и предложи втория член на нашата черква.
	С истинско вълнение и радост се изправи Кеоки, отиде до сектора на алиите и се наведе към сестра си Ноелани, Небесната мъгла. Тази сутрин тя бе облечена в бяло, с венче от жълти пера около главата и с бели ръкавици на умелите си ръце. В тъмните й очи светеше благоговение и тя се движеше, като че я бе повел не брат й, а сам Бог. Сякаш отдалече чу шепота на хавайците, които приемаха с радост избирането й, после осъзна, че Абнър се е обърнал към нея:
	— Ти се държиш според Божиите закони. Учиш се добре, научи се също така да шиеш, защото всички жени, алии или не, трябва да умеят да шият. И не е ли казано в Библията за добродетелната жена: „Тя си набавя вълна и лен и на радо сърце работи с ръцете си“. Но има и още нещо, Ноелани — ти си била вдъхновение за този остров. След шест месеца ще станеш членка на черквата.
	Със звучния си ясен глас Ноелани отговори:
	— Учението и законът на Йехова ще бъдат за мене водеща светлина.
	Абнър скри раздразнението си, че упоритите алии винаги поставяха азбуката и учението пред Бога.


	Същата вечер Малама извика Абнър и след като бе седнал с кръстосани крака на рогозката пред излегналата се Алии Нуи, тя заговори тържествено:
	— Днес за първи път, макуа Хейл, разбрах какво значи смирение. Видях, макар и не напълно ясно, какво значи благодат, макуа Хейл. Изпратих Келоло да живее в другата къща. Утре желая да поведа една процесия по улиците и да обявя новите закони на Мауи. Тук трябва да живеем по друг, по-добър начин. Ще приготвиш ли новите закони до утре на разсъмване, за да се запозная с тях?
	— Днес е шабат — рязко отвърна Абнър. — Днес не мога да работя.
	— Островът очаква да бъде спасен. Донеси ми законите сутринта — заповяда Малама.
	— Ще ги донеса — предаде се Абнър.
	На път към дома си той спря пред новата къща отвъд оградата.
	— Келоло — каза — ще работиш ли с мене тази вечер?
	Изгоненият съпруг се съгласи. Извикаха след това Кеоки и Ноелани и всички се отправиха към мисионерския дом.
	— Законите трябва да бъдат прости — с държавнически тон започна Абнър. — Всеки трябва да ги разбира и да ги одобрява в сърцето си. Келоло, тъй като ти ще организираш полицията и ще прилагаш законите, кажи какви смяташ, че следва да бъдат те.
	— Моряците да не скитат по улиците нощем — убедено отвърна Келоло — защото тогава правят най-големи пакости.
	Така първият и най-оспорван закон бе вписан в грубо сглобената от Абнър книга: „При залез ще се удря барабан и при този сигнал всички моряци трябва да се върнат на корабите си, в противен случай ще бъдат незабавно арестувани и заключвани в затвора на Лахайна“.
	— Следващият закон? — подкани ги Абнър.
	— Не бива да се убиват новородените момичета — предложи Ноелани и това също стана закон.
	— Следващият?
	— Трябва ли напълно да забраним продажбата на алкохол? — попита Джеруша.
	— Не — възрази Келоло. — Търговците вече са предплатили доставките си и това ще ги разори.
	— Алкохолът убива вашите хора — изтъкна Абнър.
	— Боя се от размирици, ако забраним продажбата — предупреди Келоло.
	— Не бихме ли могли да спрем вноса на нови доставки? — предложи Джеруша.
	— Френските военни кораби ни накараха да обещаем, че всяка година ще изпиваме много от техния алкохол — обясни Келоло.
	— Не можем ли да забраним да се продава алкохол на хавайците? — пак се обади Джеруша.
	— Френските военни кораби казаха, че трябва да караме и хавайците да пият от техния алкохол — отвърна Келоло — но аз мисля, че е по-добре да се откажем да правим това по-нататък.
	Без да настоява на собствените си виждания, Абнър извлече от своята група кратък и разумен сбор от закони, но когато свършиха, забеляза, че са пропуснали един от най-важните проблеми за Хаваите.
	— Трябва ни още един закон — предложи той.
	— Какъв? — попита Келоло подозрително, защото се боеше да не се предприеме нещо срещу кахуните и старите богове.
	— Бог казва — започна Абнър с известно смущение — и всички цивилизовани народи го приемат… — Замълча, тъй като се срамуваше да продължи. Но след кратко колебание събра смелост и изрече: — Не бива да се прелюбодейства.
	Келоло дълго мисли по този въпрос.
	— Мъчно ще е да се налага такъв закон — заключи той. — Аз не бих искал да налагам такъв закон… в Лахайна.
	За всеобща изненада Абнър се обади:
	— Съгласен съм, Келоло. Може да не успеем да го наложим напълно, но не е ли възможно поне да се опитаме хората да разберат, че в добрите общества прелюбодействието не се насърчава?
	— Можем да кажем нещо подобно — съгласи се Келоло, ала после на лицето му се изписа голямо смущение и той попита: — Ама за какво прелюбодейство говориш, макуа Хейл?
	— Как за какво прелюбодейство?
	Келоло, Кеоки и Ноелани седяха мълчаливо и Абнър отначало си помисли, че проявяват упорство, но после съзна, че всеки от тях се е замислил сериозно. Видя, че Келоло движи пръстите си, и реши, че големият вожд брои.
	— Знаеш ли, макуа Хейл — каза той — на Хаваите имаме двайсет и три вида прелюбодейство.
	— Какво? — зяпна от учудване Абнър.
	— И тук е цялата трудност — внимателно подхвана Келоло. — Ако просто кажем „няма да имаме прелюбодейство“, без да посочим от кой вид, всеки ще реши: „Това не се отнася до нашия вид прелюбодейство. Отнася се за другите двайсет и два вида“. А пък, ако изброим всичките двайсет и три вида, един подир друг, някой сигурно ще си помисли: „Никога не сме чували за този вид. Хайде да го опитаме!“. И тогава ще стане по-лошо, отколкото е сега.
	— Какви са тези двайсет и три вида? — попита Абнър плахо.
	— Ами ето — започна Келоло с дълбоки познания по въпроса — например женен мъж с омъжена жена. Това е едно. След това женен мъж с жената на брат си. Стават две. После женен мъж с жената на сина си. Стават три. Женен мъж със собствената си дъщеря. Стават четири.
	— Това е достатъчно — извика Абнър.
	— После мъже със сестрите си, момчета с майките си и още какви ли не комбинации — деловито обясни Келоло. — Щом единият от двойката е женен, ние го наричаме прелюбодеяние. Така че как можем да го спрем? — И той вдигна безпомощно ръце. — Ако изброим всичките двайсет и три вида, ще си създадем още по-големи неприятности.
	Отдавна минаваше полунощ, а Абнър продължаваше да седи и да хапе перото си. Като всеки религиозен водач в историята той знаеше, че доброто общество започва от стабилното семейство, а стабилното семейство — създадено по замисъл или случайно — обикновено се основава на дисциплинирани сексуални отношения между един мъж и една жена, събрани заедно, след като е взет под внимание вековният световен опит по този въпрос. Не беше добре мъж да се жени за сестра си. Не беше добре във фамилиите да стават безкрайни кръвосмешения. Не беше добре момичетата да се вземат, докато са още малки. Но как можеше тази натрупана в света мъдрост да се обобщи за хавайците?
	Най-сетне той стигна до един толкова прост отговор, тъй верен и удобен, че поколения хавайци се усмихваха, когато се споменеше за мъдрото указание на Абнър Хейл. Усмихваха се, защото разбираха точно какво е искал да каже. Този закон покриваше целия практически опит на един тропически остров и от всички по-маловажни неща, които Абнър бе постигнал на Мауи, хората с най-много обич си спомняха за тези умело подбрани думи. Защото законът бе формулиран най-накрая така: „Не спи пакостливо“.


	В понеделник сутрин Абнър представи своите прости и ясни закони на Малама, която ги проучи. Два от тях тя изхвърли, тъй като смяташе, че твърде много ще се намесват в живота на нейните хора, но останалите й харесаха. Извика двете си придворни и трите огромни жени, облечени в хубави китайски коприни и с широкополи шапки, образуваха процесия, водена от двама барабанчици, двама мъже, които удряха големи морски мидени черупки, четирима с жезли, украсени с пера, Келоло начело на осем полицаи, Кеоки, Ноелани и един гръмогласен глашатай. Абнър и Джеруша не се включиха, тъй като законите бяха дело на хавайците и за хавайците.
	Барабаните забиха, мидените черупки изпратиха острия си писклив звук над дърветата ку, Малама и двете й придружителки тръгнаха край рибния вир, минаха по прашния път покрай къщите на алиите и влязоха в центъра на града. От всички страни запритичваха хора и щом се съберяха повече от стотина души, Малама заповядваше барабаните да затихнат и глашатаят да издигне глас:
	— Чуйте законите на Мауи: „Не убивай, не кради, не спи пакостливо!“.
	Барабаните отново екваха, а изненаданите хора продължаваха да стоят под утринното слънце. Бащи, които припечелваха за любимата си храна пой, като откарваха дъщерите си до китоловните кораби, бяха потресени и се опитваха да спорят с Келоло, но той им даваше знак да млъкнат и процесията продължаваше.
	Малама спря при малкия кей и нареди да надуят рога четири пъти, за да се съберат моряците, които бяха на брега по това време. Сред тях имаше двама капитани, които слушаха с фуражки в ръце изненадващите новини:
	— Моряците не могат да скитат по улиците нощем. Забранява се на момичета да плуват до китоловните кораби.
	— Господи! — промърмори единият капитан. — Скъпо ще си платят за тези закони.
	— Сигурен съм, че това е работа на мисионера — допълни другият.
	— Господ да му е на помощ — поклати глава първият и забърза по страничен път към кръчмата на Мърфи. Но едва бе успял да съобщи новината там, Малама и двете й едри придружителки се зададоха царствено с измачкания лист, на който бяха написани законите. Сега, когато барабанните удари спряха пред заведението на Мърфи, бяха обявени два специални закона:
	— Отсега нататък момичетата няма да танцуват голи в кръчмата на Мърфи. От днес няма да се продава алкохол на хавайците.
	Барабаните пак загърмяха. Прозвучаха роговете, а Малама и двете й придворни дами се оттеглиха. Законите бяха оповестени. Сега Келоло трябваше да осигури спазването им.
	През тази нощ станаха безредици. Моряците от няколко кораба нападнаха града и влязоха в схватки с неопитните полицаи на Келоло. Против тяхната воля, момичетата бяха измъквани от леглата им и завличани на корабите. А към полунощ петдесетина моряци и търговци от Лахайна се събраха пред мисионерския дом, проклинайки и ругаейки Абнър Хейл.
	— Той е написал законите! — изкрещя един моряк.
	— Той е подучил дебелата дама да ги обяви! — провикна се друг.
	— Да обесим малкото копеле! — разнесе се силен глас и предложението бе посрещнато с одобрителни възгласи.
	Не последваха незабавни действия, но някой започна да хвърля камъни по тръстиковата къща и от време на време върху пода на стаята падаха камъни.
	— Хайде да изгорим проклетата къща! — понесе се призив.
	— Да го научим да не се бърка в нашите работи!
	— Я излез навън, гаден малък червей! — чу се прегракнал глас.
	— Излез! Излез! — ревеше тълпата, а Абнър стоеше свит на пода и закриваше с тялото си Джеруша и двете малки деца, за да не би да ги улучи някой камък.
	Злобните обиди продължаваха през цялата дълга нощ, едва на разсъмване тълпата се пръсна, а щом изгря слънцето, Абнър забърза да се посъветва с Келоло.
	— Тази нощ бе много лоша — посрещна го едрият вожд.
	— Мисля, че довечера ще бъде още по-лошо — предрече Абнър.
	— Да отменим ли законите? — попита Келоло.
	— Никога! — откликна веднага Абнър.
	— Добре ще е да попитаме Малама — предложи Келоло.
	Намериха я заобиколена от местни жители, които я бомбардираха със страховете си, и в тази обстановка Абнър осъзна каква велика жена бе тя.
	— Малама вече е казала — заяви тя строго. — Думите й са закон. Искам до един час да доведете в тази стая всички корабни капитани. Доведете ги!
	Когато американците пристигнаха — сурови, брадати, снажни ветерани от китоловните райони, тя обяви на английски:
	— Закона аз ви го дадох. Най-добре вие да го запомните.
	— Госпожо — прекъсна я един от капитаните — идваме в Лахайна от десет години. Винаги сме прекарвали тук добре и сме се държали доста прилично. Но не мога да кажа какво ще се случи сега.
	— Аз мога да ви кажа! — извика Малама на хавайски. — Вие ще изпълнявате законите.
	— Моряците ни имат нужда от жени — възрази капитанът.
	— Вилнеете ли така по улиците на Бостън? — попита Малама.
	— За жени? Да — отговори капитанът.
	— И полицията ви спира, нали? — настояваше Малама.
	Капитанът заклати показалец и я заплаши:
	— Госпожо, добре ще е никаква полиция на този жалък остров да не се опитва да спира моите моряци.
	— Нашата полиция ще ви спира! — предупреди Малама. После смени тона и заговори умолително на капитаните: — Ние сме малка страна, стараем се да се развиваме като модерните държави. Искаме да променим живота си. Не е правилно нашите момичета да плуват до корабите. Вие го знаете и трябва да ни помогнете.
	— Госпожо — изръмжа упорито един от капитаните — тук ще има неприятности.
	— Тогава нека има неприятности — спокойно каза Малама и ги отпрати.
	Келоло искаше да отстъпят, Кеоки се боеше, че ще станат сериозни безредици, а Ноелани съветваше да са предпазливи. Но Малама бе непреклонна. Изпрати вестоносци да извикат всички едри мъже от отдалечените райони. Отиде лично до новия форт, за да провери дали вратите му са здрави, а на Келоло поръча:
	— Трябва да си готов да се биете тази нощ. Капитаните са прави. Ще има неприятности.
	Но когато хората й се заеха с възложените им задачи и нямаше кой да подслушва, тя извика Абнър и го попита без заобикалки:
	— Правилно ли постъпваме?
	— Правилно постъпваш — увери я той.
	— А довечера ще има ли неприятности?
	— Боя се; че ще има, и то сериозни — призна той.
	— Нима постъпваме правилно в такъв случай?
	Абнър разказа на Малама десетина случки от Стария завет, когато мъже са се изправяли срещу страшни противници в защита на Божиите закони. А след като приключи, я попита тихо:
	— Малама, сърцето ти не знае ли, че законите, които ти прочете, са добри?
	— Те са част от сърцето ми — отвърна тя откровено.
	— Тогава ще възтържествуват — твърдо заяви Абнър.
	Малама искаше да вярва в това, но малодушието на другите нейни съветници й се бе отразило. Изправи се над Абнър, сведе поглед надолу към него и отново го попита:
	— Малък миканеле — тя произнесе по хавайски думата „мисионер“ — кажи ми истината. На прав път ли сме?
	Абнър затвори очи, вдигна глава към тръстиковия покрив и извика с глас, с какъвто навярно Йезекиил се е обърнал към юдейските старейшини:
	— Хавайските острови ще живеят според тези закони, защото те са волята на Господа Бога Йехова.
	Убедена от тези думи, Малама заговори по конкретните въпроси.
	— Какво ще стане тази нощ?
	— Тебе няма да те безпокоят, Малама, но мисля, че е възможно да се опитат да подпалят моята къща. Може ли Джеруша и децата да дойдат при тебе?
	— То се знае, също и ти.
	— Аз ще остана в дома си — кротко каза Абнър.
	Докато той се отдалечаваше, накуцвайки, Малама почувства, че обича своя упорит малък миканеле.


	През нощта по улиците на Лахайна настъпи истински хаос. На здрачаване един пиян морски капитан заедно с Мърфи поведе група моряци към форта и подканиха полицаите да ударят мидената черупка. Щом прозвуча това предупреждение към моряците, тълпата връхлетя върху полицаите и почна да ги хвърля в залива. След това всички шумно се върнаха в кръчмата на Мърфи, където трите по-големи дъщери на Пупали танцуваха голи под дивашки радостни викове. Разнасяха се бутилки, а моряците крещяха.
	— Пийте, пийте! Защото мисионерът казва, че повече няма да ни дават!
	При повторението на тези думи тълпата така се възбуди, че някой се провикна:
	— Дайте да свършим с малкия пикльо веднъж завинаги.
	Пияните мъже излязоха на улицата и се насочиха към мисионерския дом, но по пътя някой предложи по-добър план:
	— Защо ще се занимаваме с него? Защо да не изгорим проклетата му черква? Тя е тръстикова!
	Четирима мъже се понесоха в мрака със запалени факли и ги метнаха върху тръстиковия покрив. Нощният бриз бързо разнесе пламъците по целия покрив и те плъзнаха и по стените.
	Така запаленият огромен фар доведе до последствия, които разбунтуваната тълпа не бе предвиждала. Местните хора, които бяха работили по построяването на черквата и я бяха обикнали като символ на своя град, сега, като видяха, че тя гори, се втурнаха да я гасят. Много скоро пространството около черквата се изпълни с мъже и жени — потни, мълчаливи, усърдни, те шибаха стените, за да потушат огъня, и с невероятните си усилия през тази нощ спасиха по-голямата част от стените, като ги заливаха с вода, удряха ги с метли и с голи ръце. Моряците, изумени от храбростта на тези неграмотни островитяни, се оттеглиха и ги наблюдаваха в почуда.
	Но когато жителите на Лахайна видяха какво е останало от любимата им черква, където им бяха проповядвали думи на велика надежда, те се вбесиха до такава степен, че ги обхвана истерия.
	— Да хвърлим моряците в затвора! — изкрещя един островитянин.
	Огнеборците посрещнаха това предложение с одобрителни викове и се впуснаха в диво преследване на виновниците.
	Където и да забележеха моряк, трима-четирима едри туземци се нахвърляха върху него и често го оставяха в безсъзнание под тежестта на някоя дебела жена, която продължаваше да го удря по главата, докато мъжете диреха други моряци — към всички се отнасяха еднакво, а който се съпротивяваше, едва се отърваваше със счупена ръка или челюст. Когато разправата свърши, Келоло изпрати полицаите си да съберат повалените смутители на реда и да ги хвърлят в новия затвор. После, с прозрението на политик, той лично огледа струпаните на купища американци, издири всички капитани и на всекиго каза с бащински глас:
	— Капитани, аз в сърцето си съжалява. Не сме те видели добре, помислили за моряк, ние много бум-бум. Няма сърдиш, аз грижа за тебе.
	След това заведе капитаните в кръчмата на Мърфи, почерпи ги по едно питие, но като допираха разкървавените си устни до чашите, Келоло изпитваше задоволство, че са ги подредили така добре.
	По залез на следната вечер мидените черупки пак прозвучаха и мнозина от моряците се качиха в лодките си, за да се върнат на корабите. Онези, които останаха, бяха подгонени из града — не от полицаи, а от вбесени банди хавайци, които налитаха да ги бият. А като хванеха моряк, някой полицай му се притичваше на помощ и до осем часа затворът се изпълни с арестанти. На третата вечер повечето от заловените на брега моряци след полицейския час сами търсеха полицаите и охотно се предаваха, за да не бъдат малтретирани от гневните тълпи. До четвъртата вечер редът в Лахайна бе възстановен. Полицията на Келоло владееше положението.
	На другия ден Малама, по предложение на Келоло, повика капитаните китоловци в своя дворец, където бе приготвено угощение. Тя поздрави всеки от наранените капитани с голяма топлота и изказа съжаление за грубото държане на нейните хора. Нахрани гостите си добре, поднесе им хубаво уиски и накрая предложи:
	— Нашата красива черква беше опожарена. Сигурна съм, че това е станало случайно. Ние, разбира се, желаем да я възстановим, и ще го направим. Но преди това искаме да сторим нещо за добрите американци, които идват в Лахайна. Затова ще построим един малък параклис за моряците. Там ще могат да четат, да се молят и да пишат писма до любимите си близки хора в своята страна. Вие, добри капитани, ще дадете ли пример, като отделите по няколко долара за параклиса?
	Със своя завладяващ чар тя измъкна повече от шестдесет долара от изумените капитани. Така още една от мечтите на Абнър Хейл, зародила се край Четиримата евангелисти, когато двама моряци се люлееха на мачтата, извита като дъга, се сбъдна: параклисът на моряците в Лахайна.

	* * *

	През 1828 година изглеждаше, че светът на Абнър най-после бе добре организиран. Мисионерът имаше грубо писалище и лампа с китова мас, под чиято светлина превеждаше Библията. Също и три училища, които работеха все по-успешно. Навярно не беше далеч денят, когато Илики, най-младата и най-красива дъщеря на Пупали, щеше да се омъжи за единия от двамата преуспяващи хавайци, които твърде често надничаха в училището на Джеруша. Завръщането на капитан Джандърс в Лахайна и решението му да се установи тук като търговец — снабдител на корабите с провизии, както и очакваното пристигане на съпругата и децата му от Ню Бедфорд, осигуряваха на Абнър интелигентен приятел, с когото да разговаря. По щастлива случайност капитанът бе научил, че младият Кридланд, набожният моряк от „Тетис“, е останал без работа в Хонолулу, защото корабната компания бе закрита. Това подтикна Абнър да пише на младежа и да го покани да свърже съдбата си с моряшкия параклис, където Кридланд работеше сега и съветваше младите моряци, които спираха в Лахайна. А техният брой постоянно растеше. През 1828 година се очакваха 45 китоловни кораба, а на следващата — 62.
	Малама скоро щеше да намери Божията благодат и бе почти сигурно, че ще бъде приета в църквата при освещаването на новопостроената черква. Всъщност на широкия и прекрасен хоризонт на Лахайна се очертаваха само две трудности. Абнър бе очаквал първата. И наистина, когато дойде време да възстановят черквата, Келоло му съобщи, че кахуните пак искат да се посъветват с него, но той му отговори:
	— Вратата ще остане, където си беше. А тези приказки, че кахуните знаели предварително за разрушаването на черквата, ме ядосват. Опожариха я няколко пияни моряци и това е всичко. Пожарът нямаше нищо общо с вашите местни суеверия.
	— Макуа Хейл! — внимателно възрази Келоло. — Не искаме да говорим за вратата. Знаем, че за тебе този въпрос е решен, и също така знаем, че на черквата винаги ще се случват нещастия. Но това не можем да променим.
	— За какво искат да ме видят кахуните? — подозрително попита Абнър.
	— Ела в черквата — помоли го Келоло.
	Когато Абнър се срещна с мъдрите старци, те му посочиха изгорялата горна третина на стените и липсващия таван, след това му направиха следното предложение:
	— Макуа Хейл, сетихме се колко горещо беше в старата черква, как вътре се събираха по три хиляди души и не влизаше ветрец да ни разхлажда.
	— Топло беше — съгласи се Абнър.
	— Затова няма ли да е разумно да не вдигаме изгорелите стени по-високо? Няма ли да е добре дори да ги направим още по-ниски? Ще поставим високи колони, които ще крепят тавана, както си беше, а когато Черквата бъде готова, ветровете ще могат да преминават през нея и да ни разхлаждат, като че ли сме седнали до брега.
	Няколко минути бяха нужни на Абнър, за да схване това смело предложение и да свърже в ума си съставките му.
	— Искате да кажете, да свалим стените дотук?
	— Дори по-ниско, макуа Хейл — съветваха кахуните.
	— Така ли?… — размишляваше Абнър. — А после да издигнем колоните като по-рано.
	— Да, и да закрепим на тях тавана, както преди.
	— Но тогава няма да има стени — възрази Абнър.
	— Вятърът ще се движи над нас и ще е много по-добре.
	— Но няма да има стени — повтори Абнър и се сниши до пода. — Човекът, който седи тук, ще може да гледа нагоре и да вижда небето.
	— Това лошо ли е? — попита Келоло.
	— Черквите винаги имат стени — бавно произнесе Абнър. Спомни си всички черкви, които бе виждал в Нова Англия. Най-същественото за една черква бе да има четири плътни стени, изградени под прав ъгъл, и над тях камбанария. Дори и картините с черкви в чужди земи, които бе виждал, показваха, че имат по четири стени, а онези, дето бяха по-различни, очевидно бяха папски. — Ще възстановим черквата, както беше преди — твърдо заяви той.
	— Ще бъде много горещо — предупреди Келоло.
	— Всяка черква трябва да има стени — потвърди становището си Абнър и се раздели с кахуните.
	Втората трудност не можеше да бъде предвидена, поне от Абнър Хейл. Отнасяше се до Кеоки Канакоа, чието училище постигаше чудеса и извеждаше хавайските момчета от каменния век в настоящия. Половината от моряците на кораба „Тетис“, който правеше седмични курсове между Лахайна и Хонолулу, бяха възпитаници на Кеоки. Младежите, които работеха на печатарската машина в мисията и печатаха Библията, също бяха негови ученици. В обществения живот той бе здрава, надеждна опора на християнството и неговото четене на библейски текстове по време на черковните служби вдъхновяваше слушателите. Затова идването на Кеоки в тръстиковата къща на Абнър не би трябвало да е такава изненада, каквато се оказа.
	— Преподобни Хейл, кога мога да се надявам да бъда ръкоположен за редовен пастор? — попита хаваецът.
	Абнър остави перото си и изгледа младия човек с учудване.
	— За пастор?
	— Да, в Йейл ми казаха, че трябва да се върна на Хаваите и да стана пастор на моите хора.
	— Но ти вече работиш за тях, Кеоки — опита се да го успокои Абнър.
	— Чувствам се готов да имам собствена черква — отвърна Кеоки. — В някоя друга част на острова, където хората се нуждаят от Бога.
	— Но, Кеоки, не може да има черква без мисионер.
	— Защо не? — недоумяваше красивият хаваец.
	— Ами… — започна Абнър. После захвърли перото и каза направо: — Нямам планове да ръкополагам хавайци.
	— Защо не? — настояваше Кеоки.
	— Това никога дори не е било обсъждано, Кеоки — обясни Абнър. — Ти вършиш чудесна работа в училището… то се знае… Но пълноправен пастор? О, не! Това ще е неуместно. Невъзможно.
	— Аз смятах, че вие, мисионерите, идвате тук, за да ни образовате… да ни подготвите сами да се грижим за себе си.
	— Така е, Кеоки — увери го Абнър. — Чувал си ме да говоря с майка ти. Да настоявам тя да управлява острова самостоятелно. Аз не й се меся в нищо.
	— В това отношение си бил винаги много внимателен — призна Кеоки. — Но църквата е по-важна от управлението.
	— Точно така! — улови се за думите му Абнър. — Управлението може да се провали поради грешки на майка ти, ала това няма да е непоправима беда. Но ако църквата се провали поради твоя грешка… Е, Кеоки, тази беда никога не би могла да се поправи.
	— Как ще разбереш дали имам сили да върша Божията работа, ако не ми дадеш възможност да опитам? — умоляваше го Кеоки.
	— Когато оцеляването на църквата е под въпрос, не можем да поемаме рискове.
	— Това означава ли, че никога не мога да стана пастор? Тук, в моята земя?
	Абнър се отпусна върху облегалката на стола и си помисли мрачно: „Все пак някой трябва да му припомни фактите“.
	— Ще имаш ли сили, Кеоки — започна той хладно — да изискваш от сънародниците си хавайци да следват Божиите заповеди? Готов ли си да следиш кои живеят развратно и да обявяваш имената им в неделя? И да откриваш кои пият? Ще ти стигне ли смелост да изгониш алиите, които пушат? Мога ли да ти имам доверие, че ще разясняваш Библията с подобаващи думи? Или че ще отказваш подкупи от алии, които искат да бъдат приети в църквата? Кеоки, мили мой сине, никога няма да имаш куража, който се изисква от един пастор. Преди всичко още си много млад.
	— По-възрастен съм от тебе, когато си бил ръкоположен — изтъкна хаваецът.
	— Да, но аз съм израснал в християнско семейство. Аз бях…
	— Бял човек, нали? — направо попита Кеоки.
	— Да — отговори Абнър също тъй откровено. — Да, Кеоки, моите прадеди са се борили за тази църква цели сто години. От най-ранно детство знам какво божествено, какво вдъхновяващо, какво свято нещо е църквата. Ти още не го знаеш и не можем да поверим църквата в твои ръце.
	— Горчиви неща говориш, преподобни Хейл — отвърна Кеоки.
	— Помниш ли как на борда на „Тетис“ дадох Библия на стария китоловец и как той посрами Библията, и мене, и Бога? Ето какво се случва, когато поверяваме благото на църквата в неподходящи ръце. Трябва да почакаш, Кеоки, докато докажеш себе си.
	— Аз съм се доказал — упорстваше Кеоки. — Доказах се в Йейлския колеж, когато стоях вън, на снега, и молех да ме приемат. Доказах се в Корнуол, където бях най-добрият ученик в мисионерското училище. И тук, в Лахайна, те бранех от моряците. Какво повече трябва да направя, за да се докажа?
	— Тези дела са били твой дълг, Кеоки. Те ти дадоха право да станеш член на църквата. Но не и да станеш пастор! Може би по-късно, когато бъдеш по-възрастен и вече проверен човек. Не и сега. — И Абнър отпрати високомерния младеж.
	За негова изненада, когато сподели случилото се с Джеруша, тя взе страната на Кеоки.
	— Абнър, Американският Мисионерски съвет те изпрати със задача да подготвиш хавайци, които ще могат да организират тук свои собствени църкви.
	— Да ги организират, а не да ги ръководят, да! — съгласи се веднага Абнър. — Скоро ще приемем повече членове и ще изберем църковно настоятелство. Но да направим един хаваец пастор! Това ще бъде истинско безумие. Не можех да го кажа на бедния Кеоки, ала той никога няма да стане пастор. Никога!
	— Защо не? — учуди се Джеруша.
	— Той е езичник. Не е по-цивилизован от дъщерите на Лупали. Достатъчно е да се извие един силен ураган, и ще загуби цялата си привидна цивилизованост.
	— Но когато ние си заминем, Абнър, ще трябва да предадем църквата на Кеоки и на неговите сънародници.
	— Никога няма да си заминем — почти тържествено заяви Абнър. — Това е нашият дом, това е нашата църква.
	— Завинаги ли смяташ да останем тук? — попита Джеруша.
	— Да. А когато умрем, от Бостън ще изпратят други мисионери, които да ни заместят. Кеоки да ръководи църквата! Това е невъзможно!
	Но Абнър бе свикнал да слуша жена си и дълго след този спор продължи да мисли върху думите й, докато най-сетне намери разумно решение на проблема с Кеоки. Повика младия хаваец и щастлив му съобщи какво бе намислил:
	— Кеоки, открих по какъв начин можеш да служиш на църквата, както ти желаеш.
	— Искаш да кажеш, че мога да бъда ръкоположен? — радостно възкликна младият човек.
	— Нямам предвид точно това — отвърна Абнър, който бе тъй доволен от сполучливото си хрумване, че дори не забеляза разочарованието на събеседника си. — Готов съм да те направя главен църковен настоятел, Кеоки. Ти ще се движиш сред хавайците и ще наблюдаваш кои пушат. Ще следиш кой лъха на алкохол. Всяка седмица ще ми даваш списък на хората, които трябва да бъдат порицани от амвона, и ще ми предлагаш кои да бъдат изключени от църквата. Нощем ще се промъкваш тихо през Лахайна и ще ми съобщаваш кой спи с чужда жена. Готов съм да ти разреша да вършиш всичко това за църквата — завърши бодро Абнър. — Доволен ли си?
	Кеоки мълча дълго, загледан в дребния мисионер. Когато Абнър повторно го попита как намира това предложение, той промълви с горчивина:
	— Аз търсех начин да служа на своите хора, а не да ги шпионирам.
	Напусна мисията и не се появи много дни.


	Джеруша и Кеоки не можеха да устоят на аргументите на Абнър срещу хавайците, ала скоро в Лахайна се появи гост, който не само сподели всички съмнения на Джеруша и ги изрази със силни и ясни думи, но прибави към тях и своите собствени. Това бе доктор Уипъл, отслабнал и загорял след многогодишна работа в далечните земи, който бе пристигнал с кораба на Келоло „Тетис“. Веднага се отправи към мисионерския дом и от вратата извика:
	— Сестра Джеруша, прости ми, че не можах да дойда, когато беше бременна. Боже мой! Забравих, че вече имаш две деца. И отново си бременна!
	С годините Уипъл бе помъдрял и бе станал по-прям. Пред очите му бяха умрели твърде много хора — съпруги, деца, мисионери, изтощени от работа до смърт; затова вече не подбираше думите си тъй внимателно, както някога на „Тетис“.
	— Пътувах насам в същата каюта, но сега бяхме само петима мъже и се чувствах самотен. Сестра Джеруша, я да видя кутията ви с лекарства. — Придърпа черната кутия и провери дали в нея има някои от новите лекарства, които неотдавна бе получил от Бостън. — Ще ви оставя повече ипекак. Действа много добре при треска у децата. А довечера ти, брат Абнър, и аз ще бъдем на богата вечеря с Джандърс в неговия нов магазин. И тъй като пак страдах от морска болест на проклетия „Тетис“, ще пийна малко уиски. И вас ще ви хване морската болест, когато идвате към Хонолулу.
	— Необходимо ли е да идваме? — попита Абнър, защото и той като Джеруша предпочиташе да останат в Лахайна. Когато ходеха за годишните събрания на мисионерите в Хонолулу, градът им се струваше мръсен, прашен и грозен сбор от бордеи.
	— Да — тъжно потвърди доктор Уипъл. — И се боя, че това събрание ще бъде трудно.
	— Защо, какво има? — изненада се Абнър. — Пак ли ще се разисква въпросът за възнагражденията на мисионерите? Аз изложих становището си миналия път, брат Джон. Винаги ще бъда против заплати за мисионерите. Ние сме тук като Божии служители и не се нуждаем от заплащане. Няма да променя мнението си.
	— Не това ще бъде темата — прекъсна го Уипъл. — Аз не съм съгласен с теб по въпроса за заплатите. Мисля, че трябва да получаваме възнаграждение, но сега проблемът е друг. Ще трябва да гласуваме за брат Хюлет.
	— Брат Ейбрахам Хюлет! — повтори Абнър. — Нямам никакви новини от него, откакто се роди синът му. А живеем на един и същ остров. Какъв е проблемът с брат Ейбрахам?
	— Не си ли чул? — изуми се Уипъл. — Той пак има неприятности.
	— Какво е направил?
	— Оженил се е за хавайка — отговори Уипъл.
	В тръстиковата къща настъпи дълго, ужасно мълчание. Тримата мисионери си разменяха само изумени погледи. Най-после Абнър извади носната кърпа и избърса челото си.
	— Искаш да кажеш, че той живее с местна жена? С езичница?
	— Да.
	— И събранието трябва да реши как да се постъпи с него?
	— Да.
	— Няма какво да се решава — отсече Абнър. Взе Библията си, попрелисти я и намери текста, който имаше пряко отношение към случая. — Мисля, че в Йезекиил, глава 23, стихове 29 и 30, става дума за такова поведение: „И ще постъпят с тебе жестоко; ще ти вземат всичко, спечелено с труд, ще те оставят гола и непокрита, и ще бъде открита твоята срамна голота, твоето разпътство и твоето блудстване. Това ще стане с тебе поради твоето блудстване с народите, с чиито идоли ти се оскверни“. — Той затвори Библията.
	— Решили ли са вече да го отстранят от църквата? — попита Джеруша.
	— Да — отговори Уипъл.
	— Че какво друго могат да направят? — възкликна Абнър. — Пастор се е оженил за езичница. Блудство с езичници. Не ми се ходи в Хонолулу, но, изглежда, съм длъжен да отида.
	— Ще ни извиниш ли, сестра Джеруша — каза Уипъл — ако се разходим до кея?
	Й той поведе Абнър по красивите пътеки на Лахайна, под чепати дървета ку и стройни палми.
	— Щастливи сте, че живеете тук — въздъхна Уипъл. — Тук климатът е по-добър, отколкото на другите хавайски острови. Има изобилна вода. И тази прекрасна гледка.
	— Каква гледка? — попита Абнър.
	— Не идваш ли тук всяка вечер, за да се наслаждаваш на най-хубавата гледка на Хаваите? — с изненада го погледна Уипъл.
	— Не бях забелязал…
	— Погледни! — извика Уипъл, обзет от поетично настроение, тъй като му бе омръзнал скучният хавайски пейзаж на други места. — На запад, зад няколко мили синя вода, се простират красивите заоблени хълмове на Ланай. Виждал ли си по-свежи хълмове? Зеленината им прилича на кадифено покривало, хвърлено от Бога. А на север — планинските зъбери на Молокай. На юг пък се извисяват хълмистите вериги на Кахулауе. Накъдето и да погледнеш — планини, долини и морска синева. Щастливи сте вие в Лахайна! Живеете в гнездо на красотата. А-а, виждал ли си китовете, които се размножават в този пролив?
	— Не съм виждал никакви китове — смънка Абнър.
	— Един моряк ми каза, след като ампутирах ръката му, че една нощ видял край Лахайна десетина кита с малките им. Каза, че цял живот е убивал китове с харпуни и винаги ги е смятал за огромни, безлични животни, прекалено големи дори за океана. Но когато ръката му гангренясала и разбрал, че ще я загуби, за първи път видял китовете като майки и бащи, които играят с децата си край Лахайна. Каза ми… Както и да е, той вече няма да мята харпуни.
	Абнър не слушаше. Погълнат бе от нещо, което не бе правил досега: взираше се в декора, сред който съществуваше този китоловен град. Разбира се, виждал бе хълмовете край града, защото бе преминавал през тях, но не беше оценявал красотата на заобикалящия го океан, осеян с острови, подобни на скъпоценни камъни сред дълбоки сини води, бели пясъчни ивици и постоянно прелитащи над тях облаци. Сега разбра защо китоловните кораби обичаха да хвърлят котва тук, където не ги заплашваха никакви бури. Пристанището бе защитено от всички страни, а на брега ги очакваше Лахайна с изобилната си вода, прясно месо и прохладни пътеки.
	— Доста е красиво — призна Абнър.
	— Неприятно чувство буди у мен отношението ти към брат Хюлет — започна доктор Уипъл, когато седнаха удобно на една скала.
	— Това отношение не е мое, а на Библията — каза Абнър. — Блудствал е с езичница.
	— Хайде да не си служим със старомодни изрази — пресече го Уипъл. — Става дума за жив човек, а живеем в 1829 година. Той няма силен характер и никога не съм го обичал особено много…
	— Какво искаш да кажеш, брат Джон? За какви старомодни изрази намекваш?
	— Той не е блудствал с езичница, брат Абнър… Ако нямаш нищо против, да оставим това обръщение „брат“. Слушай, Абнър, този мъж, Ейбрахам Хюлет, е останал сам в Хана с едно бебе на ръце и, дявол да го вземе, без да има понятие как да се грижи за момченцето си.
	— Брат Джон! — избухна Абнър. — Моля те, не ме обиждай с такъв език. Освен това брат Ейбрахам е имал…
	— Хавайската девойка не е била езичница, а добра християнка… неговата най-добра ученичка… Знам го, защото аз й акуширах, когато роди.
	— Тя е родила? — прошепна Абнър.
	— Да, едно чудесно момиченце. Кръсти я Аманда, на моята жена.
	— Кога стана…
	— Вече не броя месеците, Абнър. Сега те са женени и изглеждат много щастливи. А пък ако някакъв морален кодекс изисква самотен мъж като Ейбрахам Хюлет…
	— Трудно ми е да те разбера, брат Джон — възнегодува Абнър.
	— Погребал съм толкова хора, отрязал съм толкова крака… Много от нещата, които ни тревожеха в Йейл, вече не ме безпокоят, бивш мой състайнико.
	— Но безспорно не можеш да позволиш на човек като брат Хюлет да остане в черквата, нали? С една езичница!
	— Моля те, спри да повтаряш тази дума, Абнър. Тя не е езичница. Ако Аманда Уипъл умре утре, аз също бих се оженил за такава девойка, а и Аманда би искала да постъпя така. Поне ще знае, че за децата й ще се грижи добра майка.
	— Останалите мисионери няма да мислят като тебе, брат Джон.
	— Горд съм, че Имануел Куигли мисли като мене. И затова дойдох в Лахайна. Искаме да застанеш на наша страна. Не прогонвай бедния Хюлет от черквата.
	— Господ е казал: „И ще постъпят с тебе жестоко, поради твоето блудстване с народите, с чиито идоли ти се оскверни“.
	С глух глас Абнър приключи спора, но продължи да се учудва на Джон Уипъл. Следващите думи на лекаря обаче прекратиха учудването му и потвърдиха неговите съмнения.
	— Напоследък доста често размишлявам, Абнър — започна Уипъл. — Смяташ ли, че постъпихме правилно, като нахлухме в това островно кралство с новите си идеи?
	— Божието слово — отсече Абнър — не е нова идея.
	— Приемам това — извини се Уипъл — но помисли си за някои от последствията. Знаеш ли, че когато капитан Кук е открил тези острови, е пресметнал населението им на четиристотин хиляди души? Това е било преди петдесет години. Колко са хавайците днес? По-малко от сто и трийсет хиляди. Какво се е случило с тях?
	За изненада на Уипъл Абнър не се развълнува много от тези цифри и попита спокойно:
	— Верни ли са тия данни?
	— За първата цифра се кълне капитан Кук, а аз — за втората. Абнър, виждал ли си епидемия от дребна шарка в хавайско село? По-добре е да не виждаш. Пшшшт! — Издаде звук, напомнящ съскащ огън, който изгаря тръстикова колиба. — Цялото село изчезва. Ти например караш ли членовете на твоята черква да носят дрехи, изпратени от Нова Англия?
	— Имам само деветима членове — призна Абнър.
	— Само деветима в целия този… — Доктор Уипъл запрати едно камъче във водата и се загледа в почти голия хаваец, който се плъзгаше със сърфа към плажа на алиите. — Изискваш ли от човек като този например да носи дрехи от Нова Англия в неделя?
	— Разбира се. В Библията не е ли казано „Уший си ленени дрехи и покрий голотата си“.
	— А чуваш ли сухата кашлица, която се носи из черквата?
	— Не.
	— Аз я чувам и съм страшно обезпокоен.
	— От какво?
	— Боя се, че след още трийсет години хавайците няма да са сто и трийсет хиляди, а навярно само трийсет. От хората, които заварихме тук, когато пристигнахме, дванайсет от всеки тринайсет души ще са загинали.
	— Лахайна никога не е била по-голяма — сухо забеляза Абнър.
	— Градът — може би. Но какво ще кажеш за долините? — Уипъл, както бе свикнал да прави при обиколките си из островите, повика един старец и го попита на хавайски: — Колко хора живееха в тази долина по-рано?
	— Повече от хиляда.
	— А сега колко са?
	— Трима. Икахи, Илуа, Икулу. Трима.
	— Ами ей в оная долина колко хора живееха?
	— Повече от две хиляди.
	— Сега колко са останали?
	— Всичките тези хора… вече измряха — отвърна старецът и Уипъл го пусна да си върви.
	— Така е по всички долини — унило обобщи той. — Мисля, че за да се спасят Хаваите, трябва да се предприеме нещо решително. Тук е нужно да се създаде някаква голяма индустрия. След това да доведем силни, жизнени хора. Да речем, от Ява или може би от Китай. Да започнат да се женят за хавайки. Може би…
	— Ти, изглежда, си обхванат от съмнения — обади се Абнър.
	— Така е — призна Уипъл. — Много се боя, че това, което вършим, не е правилно. Убеден съм, че спомагаме за разпространението на туберкулозата и че тези прекрасни хора са обречени. Ако много бързо не променим нещата.
	— Не е наша работа да правим промени — хладно отвърна Абнър. — Хавайците са деца на Сим и Господ е заповядал всичките Симови деца да изчезнат от лицето на земята. Битие, глава 9, стих 27: „… да разшири Бог Иафета, и той да се посели в шатрите Симови“. Хавайците са обречени и подир сто години ще са изчезнали от земята.
	— Как можеш да изповядваш такива идеи, Абнър? — изуми се Уипъл.
	— Такава е волята Божия. Хавайците са лъжовни и развратни хора. Макар че съм ги предупредил, продължават да пушат, обрязват синовете си и захвърлят дъщерите си. Играят на комар и на разни игри в неделя. Заради тези грехове Бог е заповядал да бъдат изтрити от лицето на земята. Когато те изчезнат, нашите деца, както е указано в Библията, ще се поселят в техните шатри.
	— Ако ти вярваш в това, Абнър, защо продължаваш да живееш сред тях като мисионер?
	— Защото ги обичам. Искам да им донеса утехата на Господа, та когато загинат, да получат Неговото опрощение, а не да горят във вечните огньове на преизподнята.
	— Такава религия не ми харесва — отсече Уипъл. — Аз не се стремя към техните шатри. Трябва да има по-добро решение, Абнър. Като студенти в Йейл учехме, че първият принцип на нашата църква е: всяка отделна черква е самостоятелен сбор от вярващи, отделна конгрегация. Никакви епископи, никакви свещеници, никакви папи. Самото име на църквата ни изразява това убеждение. Конгрегационалисти. А какво виждаме тук? Система от попщина! За толкова години си позволил само на деветима да се присъединят към черквата ти като пълноправни членове. Абнър, положително грешим в нещо.
	— Нужно е време, за да се превърнат езичниците в истински…
	— Не! — възрази Уипъл. — Те не са езичници! Една от най-умните жени, които съм срещал или за които съм чел, е Каахуману. Както разбирам, и тук има подобна жена, вашата Алии Нуи. Езичници? Тази дума не значи нищо за мене. Ти, да речем, допуснал ли си някой от така наречените езичници да стане пастор? Не, разбира се.
	За Абнър разсъжденията на Уипъл бяха отблъскващи и той стана, за да си върви. Но някогашният му съквартирант го хвана за ръката решително.
	— Слушай, Абнър, за днес нямаш по-важна работа от тази да говориш с мене. Чувствам, че душата ми е неспокойна, и търся подкрепа. Надявах се, че когато седнем заедно с тебе, с Джеруша и капитан Джандърс, ще си възвърна част от вярата, която ни вдъхновяваше на „Тетис“… — Гласът му заглъхна и след малко си призна: — Отчаян съм от Бога.
	— Какво искаш да кажеш? — прошепна Абнър.
	— Божият дух изпълва съзнанието ми, но не съм доволен от начина, по който ние прилагаме Божието слово.
	— Ти говориш срещу църквата, брат Джон — предупреди го Абнър.
	— Да, и се радвам, че ти го каза, защото аз се срамувах да произнеса тези думи.
	— Църквата ни е изпратила тук, брат Джон. Само чрез църквата постигаме някакви успехи. Мислиш ли, че бих се осмелил да говоря за алиите по същия начин, ако се обръщах към тях от името на Абнър Хейл? Но като оръдие на църквата имам смелост за всичко.
	— Дори за мъдростта?
	— Какво имаш предвид?
	— Ако умът ти внезапно се домогне до нова мъдрост, до коренно различно схващане за живота… ти, като служител на една всесилна църква, ще се осмелиш ли да приемеш тази нова мъдрост?
	— Няма нова и стара мъдрост, брат Джон. Съществува само Божието слово и то ни се разкрива в църквата чрез Светата Библия. Не може да има по-голяма мъдрост.
	— Не по-голяма — съгласи се Уипъл — но може да има и друга.
	— Не мисля така — отвърна Абнър и тъй като не му се слушаха повече приказките на Уипъл, стана и се прибра.
	Но вечерта, в приятната компания на капитан Джандърс, който бе приготвил чудесна вечеря с хубаво вино и уиски за лекаря, старите приятели се отпуснаха.
	— Лахайна става първокласен град благодарение на усилията на Абнър Хейл — заяви Джандърс.
	— Коя е девойката, която поднася храната? — попита Абнър, защото лицето й му се струваше познато, но не можеше да се сети коя е.
	Капитан Джандърс съвсем леко се изчерви, което Абнър не забеляза. Ала доктор Уипъл често бе виждал това да се случва на островите и му се притече на помощ.
	— Чух, че госпожа Джандърс и децата ти ще пристигнат от Бостън — обади се Уипъл.
	— Да — побърза да отговори Джандърс.
	— Нужни са ни колкото е възможно повече християни — въодушеви се Абнър.
	— Възнамеряваш ли да се установиш тук за постоянно, искам да кажа, в Лахайна? — обърна се Уипъл направо към капитана.
	— Лахайна е перлата на Тихия океан — отговори Джандърс. — Посещавал съм всичките градове тук, но няма по-хубав от Лахайна.
	— Предполагам, че ще се занимаваш с търговия?
	— Виждам големи възможности за търгуване с корабите тук, за снабдяването им с провизии, докторе.
	— Мислиш ли, че има начин… Знам, че ще е трудно, разбира се… но смяташ ли, че е възможно, ако човек с добри местни връзки се снабди с няколко лодки кану в Хана… ако той има плодородна земя и е работлив… Мислиш ли, че би могъл да обработва земята и да ти продава реколтата… за китоловните кораби, имам предвид?
	— За Ейбрахам Хюлет ли говориш? — досети се Джандърс.
	— Да.
	— Ако може да ми доставя свинско… говеждо… бих ги купувал. Мислил ли е да отглежда захарна тръстика? Захарта се търси много.
	— Ще говоря с него по това предложение — замисли се Уипъл.
	— Предполагаш, че той ще се откаже от черквата в Хана? — интересуваше се Джандърс.
	— Да. Боя се, че събранието в Хонолулу ще го изключи.
	Капитан Джандърс помълча няколко минути. Не искаше да обижда преподобния Хейл, с когото трябваше да живеят в близост и да поддържат добри отношения, но винаги бе предпочитал честния подход на младия Уипъл към живота.
	— Знаеш ли какво? — бавно заговори капитанът. — Ако Хюлет може да ми доставя това, което произвежда в китоловния сезон… навреме и в добро състояние… смятам, че ще мога да използвам всичко, дето е отгледал. Но аз искам и нещо, на което не съм сигурен дали ще се съгласи.
	— Какво е то?
	— Чувам, че жена му притежава много земя в Хана, повече, отколкото Ейбрахам би могъл да обработва. Не е ли той мършавият младеж с големите очи, който спеше във вашата каюта? Точно за него си мислех. Искам да сключим договор и аз да се разпореждам със земята му. Ще му казвам какво да отглежда и никога няма да му липсват пари — обеща Джандърс.


	Когато дойде време мисионерите да отплават за Хонолулу с „Тетис“, Абнър откри, че и неприятните спомени могат да доставят радост, след като болката е отминала, защото се случи да пътува в същата каюта, както някога, и да я споделя отново с Джон Уипъл. Но удоволствието му значително се помрачи, когато от другия край на остров Мауи пристигна кануто с мисионера Ейбрахам Хюлет, красивото му момченце Абнър и хавайката, за която се бе оженил. Името й бе Малия, както тук произнасяха Мария.
	— С нас ли ще пътуват? — подозрително попита Абнър.
	— То се знае. Ако те не дойдат, не ще има съд.
	— Няма ли да е неудобно да пътуваме на един и същи кораб с Хюлет?
	— Не и за мене. Аз ще гласувам в негова полза.
	— Мислиш ли, че ще го настанят в нашата каюта?
	— Някога беше така — отвърна Уипъл.
	Двамата мисионери наблюдаваха с интерес как госпожа Хюлет (ако бе възможно жена с толкова тъмна кожа да се назове така) се качи на борда на „Тетис“. Тя бе по-висока от съпруга си, с много по-широки рамене и сериозно държане. Говореше тихо с малкото момче и Абнър прошепна с отвращение:
	— На хавайски ли говори с детето?
	— Защо не? — учуди се Уипъл.
	— Не разрешавам на моите деца да произнесат нито една хавайска дума — категорично заяви Абнър. — „Не вървете по пътя на езичниците!“, така ни учи Библията. Твоите деца говорят ли хавайски?
	— Разбира се.
	— Това е неразумно!
	— Ние живеем на Хаваите. Тук работим. Моите момчета може би ще ходят тук на училище.
	— Но не и моите деца — твърдо обяви Абнър.
	— Къде ще ги изпратиш? — заинтересува се Джон, тъй като често бе обсъждал този въпрос с жена си.
	— Американският съвет ще ги изпрати в Нова Англия. После в Йейл. Но най-важното е, че те никога не влизат в контакт с хавайци.
	Доктор Уипъл наблюдаваше как семейство Хюлет пресича палубата и се спуска по стълбичката към каютите в задната част на кораба. Отношението на хавайката към малкия Абнър Хюлет показваше, че дори тя да се е вмъкнала в леглото на бащата с някаква хитрина, несъмнено наистина обича детето.
	— Момчето е щастливо — каза Уипъл. — Има добра майка.
	— Тя не изглежда такава, каквато предполагах — призна Абнър.
	— Ти си очаквал да видиш изрисувана блудница — засмя се Уипъл. — Абнър, добре ще е от време на време да забелязваш реалностите в живота.
	— Как ли е станала християнка? — замисли се Абнър.
	— Ейбрахам Хюлет я е приел в своята черква — обясни Уипъл.
	След известно мълчание Абнър попита:
	— Но как са могли да се оженят? Тъй като Хюлет е бил единственият пастор, кой ги е венчал?
	— Никой — през първата година.
	— Искаш да кажеш, че са живели в грях?
	— После аз пристигнах там… на едно от редовните си посещения. Пътувах с руски кораб.
	— И ти си венчал пастор за една езичница? — недоумяваше Абнър.
	— Да. Може и аз да получа наказание — сухо отвърна Уипъл. — Но тук крия едно съмнение — и той посочи сърцето си — че няма да приема наказанието. Придържам се към св. Павел: „По-добре е да се женят, отколкото да се разпалват“. Може ли някой да се съмнява, че днес Ейбрахам е по-добре, отколкото е бил, когато ти си го оставил в Уайлуку?
	Събранието в Хонолулу мина според очакванията. В началото Ейбрахам Хюлет изпадна в жалко положение и призна, че като се е оженил за хавайката Малия, е съгрешил пред Бога, осквернил е и себе си, и църквата. Поиска прошка и помоли братята да не забравят, че е останал сам със своя новороден син; а като си спомни за мъката си в онези дни, заплака. По-късно, когато някой изказа предположение, че хитрата хавайка е виновна за падението му, той възвърна част от достойнството си, закле се, че е обичал добрата и нежна девойка и че той е настоявал да се оженят; изтъкна, че ако братята поискат да наложат наказание на Малия, ще сгрешат.
	Гласуването бе лесно предсказуемо — Хюлет бе осъден и изключен. Само Уипъл и Куигли говориха в негова защита. Събранието смяташе, че е по-добре семейство Хюлет да напусне островите, като бе изразено следното мнение:
	— Вашето присъствие тук ще бъде едно постоянно унижение за църквата. Но ще е също тъй непристойно, ако един пастор — макар и лишен от сан — се върне в Америка с жена хавайка, тъй като мнозина са склонни да критикуват мисионерите, и появата ви там ще им даде нов повод за сквернословия. Поради това заключението ни е, че ти и семейството ти би трябвало…
	Сълзите на Ейбрахам вече бяха пресъхнали и той рязко прекъсна заключението на мисионерите:
	— Вие нямате правомощия да решавате моите лични проблеми. Ще живея, където желая.
	— Няма да получаваш от нас никаква издръжка — напомниха му.
	— Сключил съм договор да отглеждам свине и захарна тръстика за китоловните кораби в Лахайна, а повече от това не е нужно да знаете. Ала преди да изляза, трябва да изтъкна, че вашата мисия се основава на едно невероятно противоречие. Вие обичате хавайците като потенциални християни, но ги презирате като народ. Горд съм да заявя, че не споделям подобно отношение; поради това намирам, че е правилно да бъда изключен от една мисия, която не се ръководи от любов.
	Според доктор Уипъл мършавият човек с големите очи накрая напусна стаята, в която го бяха съдили, с известно достойнство.
	След това събранието разгледа поведението на лекаря и го осъди, че е венчал двойката, като по този начин, както се изрази един от мисионерите, „е станал посредникът, ако не причината нашият нещастен брат от Хана да попадне в изкушение и грях“.
	— Аз бих казал, че по-скоро съм посредникът, който го е освободил от греха — бе отговорът на доктор Уипъл.
	Забележката му, едновременно духовита и неоспорима, настрои мисионерите още повече срещу лекаря и всички, с изключение на Куигли, гласуваха да му се наложи наказание. Уипъл бе порицан и посъветван да бъде по-благоразумен в бъдеще. За изненада на Абнър някогашният му съквартирант прие порицанието без никакво огорчение и събранието премина към по-леки точки от дневния ред, които включваха и преместването на някои от мисионерските семейства на нови назначения.


	Когато дойде време „Тетис“ да отплава обратно за Лахайна, Абнър с изненада видя, че доктор Уипъл, жена му Аманда и двамата им синове се бяха настанили в каютата.
	— Аз смятах, че новото ти назначение е в Кауай — подхвърли Абнър.
	— Къде съм назначен и къде ще отида са две различни неща — бодро отвърна Уипъл.
	Все пак Абнър забеляза с облекчение, че не носят никакъв багаж. Очевидно отиваха на кратко посещение на някой от островите, край които корабът плаваше — Молокай или Ланай. Но подминаха тези пристанища, а семейство Уипъл все още беше на борда. Като слязоха на кея в Лахайна, Джон грабна ръката на Абнър и извика:
	— Не си тръгвай. Искам да бъдеш свидетел на това, което ще се случи. Ето я и Джеруша. Нека и тя да дойде, защото не желая да плъзнат противоречиви слухове за намеренията ми.
	Уипъл поведе семейство Хейл заедно със съпругата и децата си към магазина на капитан Джандърс и смело се обърна към него:
	— Капитане, дошъл съм, за да се предоставя на твоята милост.
	— Какво искаш да кажеш? — учуди се Джандърс.
	— Ти вече въртиш тук голям бизнес, капитане, а тъй като всяка година ще пристигат все повече китоловни кораби, имаш нужда от съдружник. Аз искам да бъда този съдружник.
	— Напускаш ли мисията?
	— Да, сър.
	— Заради случая с Хюлет?
	— Да, сър. И по други причини. Смятам, че хора, които работят, трябва да получават заслужената си заплата. — Подръпна зле стоящите си панталони, посочи роклята на Аманда и продължи: — Омръзна ми да ходя до Хонолулу и да ровя във варела с износени дрехи, които добри хора от Бостън ни изпращат всяка година. Искам да работя за себе си, да изкарвам заплатата си и да си купувам каквото ми е нужно.
	— И Аманда ли е на същото мнение? — попита капитан Джандърс.
	— Да.
	— Така ли е, Аманда?
	— Аз обичам Бога. Обичам да служа на Бога. Но също така обичам добре подредения дом. По този въпрос съм на едно мнение със съпруга си.
	— Разполагаш ли с някакви пари, които да вложиш в предприятието? — внимателно попита Джандърс.
	— Аз и семейството ми идваме при тебе без абсолютно нищо — отговори красивият тъмнокос двадесет и девет годишен лекар. — Имаме тези дрехи от торбата с подаяния — това е всичко. Нямам лекарства, нямам инструменти, нямам багаж. Естествено, нямам никакви пари. Но познавам тези острови както никой друг на този свят и това е, което ти предлагам.
	— Говориш ли хавайски?
	— Съвършено.
	Джандърс помисли за миг, после протегна здравата си десница.
	— Синко, ти си моят съдружник. Забелязах те още на „Тетис“, където задаваше най-много въпроси.
	— Имам само една молба, капитане. Искам да ми заемеш достатъчно пари… още сега…
	— Ще ти осигуря дрехи и жилище.
	— Нужни са ми достатъчно пари, за да си купя лекарски принадлежности. Всеки, който поиска от мене медицински съвет, ще го получава безплатно. Защото аз съм служител на Бога, но съм решен да му служа според моите разбирания, а не според нечии други.
	Преди края на седмицата семейство Уипъл се настани в малка тръстикова къща, която им бе осигурена от Келоло заедно с доста голям участък земя. В замяна Джон пое задължението да се грижи за здравето на Малама, която бе доста изтощена от усилията по прилагането на новите закони. В началото на следващата седмица по прашните главни улици на Лахайна се появиха първите табели с надписа „Джандърс и Уипъл“. По-късно те щяха да станат известни на всички хавайски острови.

	* * *

	Неприятните преживявания на Абнър в Хонолулу, където Ейбрахам Хюлет и Джон Уипъл бяха оспорили авторитета на мисионерския съвет, засилиха склонността му да бъде подозрителен и да се опасява от установяването на по-близки отношения с хавайските диваци. Този страх го подтикна да издигне висока стена около цялата мисия, като остави в задната й част допълнителна врата, през която Джеруша да излиза за своите часове с девойките в открития навес под дърветата. В заграждението зад стената не се произнасяше нито една хавайска дума. Не се допускаха хавайски прислужници, ако не говореха английски. Когато местна делегация искаше да се срещне с Абнър, той внимателно затваряше вратата към помещението на децата и приемаше хавайците в така наречената „стая за туземците“, за да не могат децата му да чуват гласовете им.
	— „Не вървете по пътя на езичниците“ — постоянно предупреждаваше семейството си Абнър.
	Защото онова, което Ейбрахам Хюлет бе казал в Хонолулу по отношение на мисионерите, бе особено вярно за Абнър — той обичаше хавайците и същевременно ги презираше. Поради това не бе в добро настроение, когато Келоло го посети една вечер, и побърза да затвори вратата към стаята на децата, за да не чуят хавайска реч.
	— Какво искаш? — попита Абнър предпазливо.
	— Онзи ден в черквата — заговори Келоло на хавайски — слушах Кеоки да чете чудесния пасаж от Библията, в който се разказва как този човек родил онзи човек, а пък той родил друг човек. — Лицето на големия вожд светеше от удоволствие при спомена за родословието на Исуса Христа, което хавайците най-много обичаха и помежду си го наричаха „Кой кого роди“.
	Абнър отдавна се чудеше на тяхното предпочитание към тази част на Битие, защото бе сигурен, че хавайците не я разбират.
	— Защо ти харесва толкова много този пасаж? — попита той.
	Келоло се смути и се огледа дали някой не подслушва. После малко страхливо призна:
	— Повечето от Библията не разбираме. И как да го разберем? Много неща, които белият човек знае, ние не ги знаем. Но като чуем „Кой кого роди“, сякаш до ушите ни достига музика, макуа Хейл, защото звучи също като нашите фамилни истории, и тогава чувстваме, че Библията е за нас.
	— За какви фамилни истории говориш? — попита Абнър.
	— Тъкмо за тях дойдох при тебе. Виждам, че седиш и превеждаш Библията на нашия език, и ние оценяваме твоята тежка работа. Малама и аз се чудехме дали, преди тя да умре… Не, макуа Хейл, тя не е добре. Чудехме се дали ще искаш да ни напишеш на английски нашата фамилна история. Нали знаеш, че сме брат и сестра.
	— Знам — промърмори Абнър.
	— Аз съм последният, който знае нашата фамилна история — продължи Келоло. — Когато беше време Кеоки да я научи, той отиде да учи за Бога. Сега е късно, вече е много възрастен, за да я запомни, както аз я запомних, когато се готвех да стана кахуна.
	Абнър като учен човек веднага схвана, че е ценно да се запазят старите предания, и попита:
	— Какво представлява една фамилна история, Келоло?
	— Искам да я запишеш, като че ли ти я казва Кеоки. Правя го заради него, та да знае кой е…
	— Как започва? — настоя Абнър.
	В тръстиковата къща бе тъмно; сред сенките се полюшваше слабата светлина на една лампа с китова мас, когато Келоло, седнал на пода с кръстосани крака, подхвана:
	— Аз съм Кеоки, син на Келоло, който дойде на Мауи заедно с великия Камехамеха, който е син на Канакоа, крал на Кона; който е син на Канакоа, краля на Кона, дето отплава за Кауай; който е син на Келоло, краля на Кона, дето умря във вулкана; който е син на Келоло, краля на Кона, дето открадна Кекелаалии от Оаху; който е син…
	Абнър послуша известно време, а любопитството му на учен надви над първоначалното отегчение от монотонното и може би измислено повествование.
	— Как запомни това родословие? — попита той.
	— Алии, който не знае прадедите си, не може да стигне до висок пост на Хаваите — обясни Келоло. — Цели три години изучавах всички клонове на моята фамилия. Кралете на Кона са потомци на…
	— Тези родословия истински ли са или измислени?
	Келоло се изуми от въпроса на Абнър.
	— Измислени? Макуа Хейл, нашият живот се гради на тях. Защо мислиш, че Малама е Алии Нуи? Защото може да проследи предците си чак до второто кану, което е довело нашата фамилия на Хаваите. Тя е потомка на първожрицата Малама, която е пристигнала с второто кану. А моето име води началото си от първото кану, което е дошло от Бора Бора, защото аз съм потомък на първожреца на това кану, Келоло.
	Абнър едва сдържа усмивката си, като слушаше как неграмотният вожд свързва днешните поколения с някакви митични събития отпреди десет века, ако изобщо са съществували. Помисли за собствената си фамилия в Марлборо. Майка му знаеше кога нейните прадеди са пристигнали в Бостън, но никой не можеше да каже кога е дошло в Америка първото семейство Хейл. А сега пред него седеше човек, който дори не знаеше азбуката, и твърдеше…
	— Казваш, че знаеш с кои лодки кану са пристигнали прадедите ти?
	— Разбира се! Всичките пътешествия са направени с едно и също кану.
	— Откъде знаеш това? — рязко попита Абнър.
	— Това винаги се е знаело в нашата фамилия. Кануто се е наричало „Чакай западния вятър“. Келоло е бил навигаторът, кралят е бил Канакоа. С едното весло е гребал Па, а с другото — Мало. Астрономът е бил Купуна; в кануто е била и жената на Келоло, Келани. Според вашите мерки кануто е било дълго двайсет и пет метра, а пътешествието е продължило трийсет дни. Винаги сме знаели тези неща за кануто.
	— Малко кану, като това, което стои до кея? Колко души спомена — седем или осем? В такова кану?
	— Кануто е било двойно, макуа Хейл. С него са пътували не осем, а петдесет и осем души.
	Абнър недоумяваше, но думите на Келоло бяха събудили историческото му чувство и той пожела да научи още нещо за митовете на този народ.
	— Откъде е тръгнало кануто? — попита.
	— От Бора Бора.
	— А, да, ти вече спомена това име. Къде се намира?
	— Близо до Таити.
	— Вашите хора са дошли с кану от Таити… — Абнър не довърши въпроса си и каза: — Предполагам, че това е краят на фамилната история.
	— О, не! — гордо заяви Келоло. — Дори не е и половината.
	Това вече бе твърде много за Абнър и той престана да говори за фамилна история. Осъзна, че му се разказва един от класическите митове на Хавайските острови, и мигом реши:
	— Ще запиша родословието ти, Келоло, но бих искал да чуя цялата история. — Нагласи полюшващата се лампа, извади чисти листове хартия и остави настрана за няколко нощи превода си на Библията. — Сега говори много бавно и не изпускай нищо.
	И в полутъмната стая Келоло започна да реди напевно:
P>
	По онова време се родил първият вожд табу,
	по онова време смелият мъж за първи път
	видял светлина,
	най-напред бледа, като изгряващата луна,
	в сезона на Малките очи в далечното минало.
	Великият бог Кейн се събрал с богинята Уайолили
	и се родили деца на светлината, а те родили
	хората —
	Акиаки, който извадил островите от морето,
	и нежната Лай-лай, която направила цветята
	и птиците.
	И вечерта след дългия ден Акиаки познал
	сестра си,
	и се родил мъжът, който донесъл слава и войни…
P$
	И докато Келоло напяваше историята на своя народ, малката стая сякаш се изпълни с бойни викове, раждаха се богове, биваха отвличани красиви жени и изригваха древни вулкани. Мъже с жълти наметала и с копия в ръце бягаха от един поток лава към друг; кралици се бореха за правата на своите деца и храбри мъже загиваха в бурите. Абнър постепенно се потопи в магията на легендарните събития, тези въображаеми спомени на една раса, а когато Келоло и Малама поеха на второто пътешествие от Бора Бора до Хаваите, мисионерът дори усети тръпка пред огромния, пълен с опасности океан. Келоло, седнал на пода в полумрака, редеше песента, по която са се ръководили мореплавателите при тяхното въображаемо пътешествие:
P>
	Чакай западния вятър, чакай западния вятър!
	Отплавай за Нуку Хива с тъмните заливи
	и открий постоянната звезда.
	Следвай нея, следвай нея,
	макар и очите ти да се замъгляват от горещина.
P$
	Но винаги когато Абнър бе готов да приеме частица от този епос за истина, Келоло вмъкваше някакви невероятни легендарни събития, например как неговият предтеча напуснал Бора Бора и започнал пътешествието си на север сред мощен ураган и вълни, които достигнали до дванадесет метра.
	— Представяш ли си едно хавайско кану да напусне пристанището в силен вятър? — разсмя се Абнър, когато разказваше на Джеруша някои от невероятните епизоди на историята. — Погледни! Тук съм записал повече от четирийсет поколения предполагаеми исторически личности. Ако приемем, че на едно поколение се падат двайсет години — един минимален срок — значи Келоло иска да ни увери, че неговите прадеди са пристигнали тук преди повече от осемстотин години и след това са се върнали обратно, за да натоварят кануто още веднъж с хора и припаси. Това е направо невъзможно!
	Когато Келоло стигна до края на родословното си дърво — общо 128 поколения — Абнър благоразумно направи едно копие от „тази примитивна измислена поема“ и го изпрати до колежа в Йейл, където то стана основа на сведенията за хавайската митология. Учените оценяваха особено високо подробното описание на конфликта между бога на Бора Бора Кейн и бога на Хавайки Коро. Самият Абнър не отдаваше голямо значение на този свой труд и когато извика Кеоки, за да му предаде оригинала, му каза снизходително:
	— Баща ти твърди, че това е фамилната ви история.
	— Това е вярно! — наежи се Кеоки.
	— Слушай, Кеоки, тук се изброяват повече от сто двайсет и пет поколения! Никой не би могъл да запомни толкова…
	— Кахуните могат — упорито възрази Кеоки.
	— Ти сякаш защищаваш кахуните — намекна Абнър.
	— Да, по отношение на фамилните истории — отвърна Кеоки.
	— Но това е абсурд… митология… фантазии. — И Абнър презрително тръсна на масата ръкописа.
	— Това е нашата книга — притисна го до гърдите си Кеоки. — Библията е твоята книга, а тази е нашата.
	— Как се осмеляваш да говориш така? А искаш да бъдеш ръкоположен за пастор!
	— Защо, преподобни Хейл, трябва да се присмиваме на нашата книга, а твоята да почитаме?
	— Защото моята книга, както неправилно я наричаш, е свещеното слово Господне, а вашата е просто сбор от митове.
	— Оня пасаж в Библията — „Кой кого роди“ — повече ли отговаря на истината от това, което са запаметили кахуните? — предизвикателно попита Кеоки.
	— Дали отговаря на истината? — изуми се разгневен Абнър. — Едното е разкритото ни по божествен начин слово Божие, а другото… — Помълча презрително и завърши: — О, небеса! Да не би да смяташ, че двете неща са равнозначни?
	— Смятам, че голяма част от Стария завет е просто дело на кахуни, нищо повече — твърдо заяви Кеоки. И за да отвърне на арогантността на Абнър, попита поверително: — Кажи ми честно, преподобни Хейл, не мислиш ли, че Йезекиил е бил до голяма степен кахуна?
	— По-добре си тръгвай — хладно отсече Абнър, но изпита срам за грубото си отношение към младежа, затова сложи една ръка на рамото му, а с другата посочи кануто на брега. — Кеоки, ти безспорно знаеш, че едно такова кану не може да побере петдесет и осем души и да измине с тях целия път от Таити… за трийсет дни.
	Кеоки се отмести, за да хвърли поглед към широкия сребрист пролив между остров Ланай и Кахулауе, който водеше на юг.
	— Преподобни Хейл, спомняш ли си името на този пролив?
	— Не се ли казва Кеала-и-каики?
	— А чувал ли си името на онзи нос в Кахулауе?
	— Не.
	— Той също се нарича Кеала-и-каики. Какво мислиш, че означава това име?
	— „Ала“ означава път, а „Кеала“ — пътят. „И“ значи към. Не знам какво означава „каики“.
	— Знаеш, че нашият звук „к“ на юг се произнася като „т“. Тогава какво значи „каики“?
	Абнър неохотно произнесе по-старата дума, която по-късно неправилно се бе превърнала в „каики“.
	— Таити — прошепна той. — Пътят към Таити.
	— Да — потвърди Кеоки. — Ако тръгнеш от Лахайна, минеш през пролива Кеала-и-каики и се насочиш към нос Кеала-и-каики, ще стигнеш до Таити. Моите прадеди често са изминавали този път. С лодки кану. — С тези думи гордият млад мъж си тръгна.
	Но Абнър отказваше да приеме това обяснение. След консултации с мнозина хавайци за своя радост той откри, че „каики“ значи не само „Таити“, но изобщо далечно място. Затова прибави своя бележка към копието за Йейлския колеж: „Кеала-и-каики може да се преведе като «пътят към далечни места», или «пътят към отвъдното»“.
	Не след дълго, сякаш за да се докаже правотата на Абнър, капитанът на кораба на Келоло „Тетис“, който бе хаваец, се напил, останал в каютата си по време на една буря и допуснал здравият кораб ветеран, преплавал много морета, да се блъсне и да заседне при скалите край Лахайна. Там корабът остана да гние с години като веществено доказателство, че хавайците не са способни да плават дори в собствените си води, камо ли да проникнат в далечния океан.

	* * *

	Абнър седна да пише писмо до Хонолулу, с което уведомяваше съвета на мисията, че помощникът му Кеоки Канакоа има странно поведение и че може би ще е добре да бъде пренасочен към друго, не тъй отговорно място. Тъкмо в този миг в тихия утринен въздух се разнесоха викове, които смутиха спокойствието на Лахайна за дни наред. Най-голямата дъщеря на Пупали тичаше към училището на Джеруша и крещеше:
	— Илики! Илики! Той пристигна! Корабът „Картаджиниън“!
	Преди изненаданата Джеруша да успее да се намеси, тъмнооката красавица прескочи скамейката и полетя към пристанището със сестра си. Двете заедно заплуваха към лъскавия китоловен кораб, украсен по цялата си дължина с тъмни и бели линии. Голи, с блеснали на слънцето мокри тела, двете сестри се намериха веднага в прегръдките на високия капитан, който ги поведе надолу към своите помещения, като викаше:
	— Мистър Уилсън, не искам никой да ме безпокои до утре сутринта. Дори и за храна.
	Но той скоро бе обезпокоен. Келоло изпрати на „Картаджиниън“ трима полицаи, на които бе заповядал да отведат дъщерите на Пупали в затвора. Ала щом се изкачиха на борда, мистър Уилсън ги пресрещна на задната палуба гръмогласно:
	— Махайте се! Предупреждавам ви!
	— Идваме да приберем двете уахини — обясниха полицаите.
	— Ще ви разбия челюстите! — заплаши ги мистър Уилсън.
	Един от полицаите мигом избута настрана с лактите си първия помощник-капитан и тръгна към задния люк. Мистър Уилсън, загубил за момент равновесие, се окопити и се опита да се нахвърли върху своя нападател, но друг полицай го сграбчи, което доведе до общо сбиване. Ала тъй като повечето моряци бяха слезли на брега, тримата едри полицаи печелеха надмощие.
	— Какво, по дяволите, става тук? — чу се рев откъм долната палуба и гъвкавият, висок и мускулест капитан Хоксуърт изтича нагоре по стълбите. Щом видя какво става на кораба му, наведе глава, насочи се към първия полицай и кресна:
	— Хвърлете ги в океана!
	Пъргавият полицай, забелязал, че Хоксуърт се е нацелил в него, бързо отстъпи встрани, стовари силната си десница върху врата на капитана откъм гърба и го просна на палубата, при което американецът сам прехапа долната си устна. Хоксуърт обърса рукналата кръв с опакото на дланта си, погледна червеното петно и както бе коленичил, извика заплашително:
	— Много добре!
	Изправи се бавно, стъпи на палубата с боси крака и внимателно се придвижи към полицая, който го бе повалил. Помами го с обръщане надясно, после се изви като змия наляво и нанесе мощен юмручен удар в лицето на полицая. Главата на хаваеца клюмна назад, а Хоксуърт с наведена глава и рамене се блъсна като разгневен овен в корема на противника си. Изненаданият полицай политна назад и падна на палубата, а озлобеният Хоксуърт започна да го рита по лицето. Болката, която сам изпита в краката си, го подсети, че е бос, бързо грабна една жегла за завързване на корабните въжета и с нея заблъска падналия островитянин по главата и по чатала; полицаят припадна. Но Хоксуърт продължи да го налага, докато шумът от друга част на палубата не го принуди да задейства там.
	Размахвайки безмилостно жеглата наляво и надясно, той се притече на помощ на Уилсън, нападнат от едър полицай, когото капитан Хоксуърт събори с удар по главата. Ритна го по лицето и се обърна към третия полицай. Но тъй като бе видял дивата разправа на Хоксуърт с другарите му, той се отказа от борбата и скочи в залива. С добре премерено движение капитанът запрати жеглата след полицая и го улучи в лицето. На челото му зейна голяма рана и той потъна под вълните, оставяйки след себе си кървава диря.
	— Дави се! — извика един от моряците.
	— Нека се дави копелето! — изкрещя разяреният Хоксуърт. — Заедно с другите двама.
	Сам вдигна първия пребит полицай, който още бе в безсъзнание, преметна краката му през перилата и с голяма сила го запрати по посока на потъналия му вече колега. Той обаче бе успял да изплува на повърхността и се опита да помогне на безчувствения си приятел.
	Сега Хоксуърт хвана краката на третия полицай, мистър Уилсън улови ръцете му и като преброиха високо „едно, две, три“, се приготвиха да го изхвърлят зад борда. Но една от ръцете на жертвата бе окървавена и Уилсън я изпусна, така че когато извикаха „три“, Хоксуърт с голяма сила преметна над перилата само краката. Помощникът му не можа да преметне ръцете и лицето на полицая се блъсна в дървения парапет. С разбита челюст и скули нещастникът се понесе към залива. Няколко мига се задържа над вълните, сетне бавно потъна на дъното, откъдето бе изваден на следния ден.
	— Сигурно се е удавил — промърмори Уилсън.
	— Нека се удави — изръмжа Хоксуърт и облиза ранената си устна. После грабна един рог и закрещя към брега: — Никой да не се опитва да се качва на борда на този кораб… нито сега, нито друг път. — Метна рога на своя помощник, избърса потните си гърди, пристъпи бос и се обърна към Уилсън: — Възмутен съм от твоята безпомощност.
	— Отблъснах ги един подир друг — възрази помощникът.
	— Добре се би — призна намусено Хоксуърт — но ти си обут в тежки обуща, а когато аз повалих копелетата, ти не ги ритна по лицата.
	— Не ми дойде наум… — взе да се оправдава Уилсън.
	Бързо, гневно капитан Хоксуърт хвана помощника си за куртката.
	— Когато се биеш с човек на борда и той вече разбира, че е надвит, ритни го и по лицето. Защото цял живот, като се погледне в огледалото, ще си спомня какво му се е случило. Оставиш ли го без белег, рано или късно ще си помисли: „Хоксуърт не беше много опасен. Следващия път аз ще го подредя“. Но ако постоянно вижда следата от тежка подметка върху муцуната си, няма да се заблуждава. Забелязал, че помощникът му е изумен от този съвет, той го бутна назад и студено добави: — Трудна задача е да се поддържа ред на кораба, мистър Уилсън, и докато не събереш достатъчно смелост, никога няма да станеш капитан.
	След това рязко се спусна по задната стълба и подвикна:
	— Този път не искам да бъда смущаван. — И се върна при дъщерите на Пупали.
	Хората на брега бяха потресени. От една страна, Келоло беше ужасен, че американците са посмели да убият един от хората му пред очите на всички, затова се завтече към Малама да я попита какво да правят. Тя бе сериозно болна, лежеше отпусната на пода и се задъхваше от жегата. Но щом чу страшното съобщение на Келоло, извика двете си помощнички, с голямо усилие се изправи и се облече. После, придружена от придворните си дами, се отправи към града, където събра всички налични полицаи, и се насочи към кея.
	От друга страна, капитаните на още няколко кораба, които безрезултатно оспорваха новите закони, видяха в действията на Хоксуърт нова възможност да възстановят властта си над Лахайна и да върнат добрите стари дни. Поради това те също дойдоха на кея и пошушнаха на своите хора:
	— Ако се опитат да арестуват капитан Хоксуърт, ще се бием.
	Моряците почнаха да се събират и да се въоръжават с камъни и здрави тояги.
	Малама посочи „Картаджиниън“ и нареди тихо:
	— Келоло, арестувай този капитан!
	Послушно, макар и поуплашен, Келоло намести полицейската си фуражка, подбра трима неохотни помощници, провери двете си пушки и пое към китоловния кораб. Но не беше изминал и половината от разстоянието, когато капитан Хоксуърт, предупреден от Уилсън, изтича на палубата с два пищова и започна яростно да стреля по лодката.
	— Не се приближавай нито на сантиметър! — изкрещя той, презареди пищовите си и отново ги изпразни. Сега куршумите паднаха в опасна близост до лодката, затова не бе нужно Келоло да нареди на своите хора да престанат да гребат. Те автоматично отпуснаха веслата, загледаха се в разярения капитан и бързо завиха обратно. За изненада на всички наблюдатели и за радост на моряците капитан Хоксуърт неочаквано се прехвърли босоног през парапета, с един револвер в лявата ръка и друг, затъкнат в колана на панталоните му, и загреба бясно към брега. Останалите морски капитани се събраха и сформираха нещо като комисия по посрещането му и за да го бранят. Но преди да стигне до брега, той изкрещя:
	— Капитан Хендерсън! Оръдие ли виждам на кораба „Бей три“?
	— Да. Плавам към Китай.
	— Имаш ли снаряди?
	— Имам.
	Доволен, Хоксуърт скочи на брега и закрачи към Келоло. Като видя, че зад него е Малама, избута полицейския началник встрани и се провикна към Алии Нуи:
	— Госпожо! Отсега нататък никой няма да пречи на китоловните кораби в това пристанище.
	— Новите закони са оповестени — твърдо заяви Малама.
	— Новите закони могат да вървят по дяволите! — изръмжа Хоксуърт. Моряците нададоха радостни възгласи, затова той рязко се извърна и ги окуражи: — Правете каквото си пожелаете!
	Капитаните изръкопляскаха, а един от тях попита:
	— Можем ли да свалим уиски на брега?
	— Уиски, момичета, каквото ви душа иска! — изрева Хоксуърт.
	После зърна двамата помощници на Келоло с пушки в ръце, втурна се към тях, взе им пушките и гръмна два пъти във въздуха.


	В този миг тълпата се раздели по средата и на кея излезе Абнър Хейл, облечен официално с черен редингот и с цилиндър, още накуцващ от старата рана, нанесена му от същия капитан, който сега заплашваше спокойствието на Лахайна. Келоло отстъпи, а подир него и изумените полицаи, чиито пушки току-що бяха отнети.
	— Добро утро, капитан Хоксуърт — поздрави Абнър.
	Буйният китоловец направи крачка назад, погледна дребния мисионер и се разсмя.
	— Преди време хвърлих този малък нещастник на акулите. И пак ще го сторя.
	Останалите капитани, които мразеха Абнър като автор на ограничителните закони, подвикнаха одобрително.
	— Пусни девойката Илики да се върне в училището — издигна глас Абнър.
	Двамата мъже останаха дълго загледани един в друг. После капитан Хоксуърт почти без да ще си припомни истинската причина, поради която бе дошъл в Лахайна. Искаше да види Джеруша Бромли. Отчаяно, преследван от незабравими спомени и желание за мъст, той искаше да види тази кестенява млада жена. Свали пищовите, мушна ги в колана на панталоните си и каза:
	— По-добре ще е да поговорим в твоя дом.
	— Да свалим ли уиски на брега? — извика един от капитаните.
	— Разбира се! — отсече Хоксуърт. — Тук няма закони.
	— Ще се срещнем при Мърфи! — крещяха капитаните.
	— Къде е къщата ти? — попита Хоксуърт.
	— Ей там — посочи Абнър зад градината с таро.
	За миг Хоксуърт остана с отворена уста и чрез неговото недоумение Абнър за пръв път осъзна в каква мизерна колиба живеят той и Джеруша.
	— Там ли живее Джеруша? — попита Хоксуърт, отправил невярващ поглед към ниския сламен покрив, избелелите от дъжда стени и холандската врата.
	— Да — отговори му Абнър.
	— Исусе Христе, всемогъщи Боже! Човече, как е възможно това?
	С големи крачки, босоног и с голи гърди, капитанът тръгна по прашния път, отвори с ритник дървената порта във високата стена и нахлу в тръстиковата къща. Постоя на пръстения под, докато очите му привикнат към тъмнината, и най-после видя пред вратата, разделяща детската стая от кабинета на Абнър, девойката, за която бе искал да се ожени. Дълго гледа умореното й лице, недобре подредената й коса, зачервените ръце. Забеляза износената рокля, която не й бе по мярка, грубите обувки, също втора употреба, един номер по-големи и олющени от ходене по прашните пътища. Може би заради полумрака или пък защото не искаше да забелязва такива неща, той не видя блясъка в уморените очи на Джеруша, нито почувства спокойствието на духа й.
	— Боже мой, Джеруша! Какво е направил той с тебе?
	Грубият глас изплаши едно от децата и то проплака, затова Джеруша влезе за миг в детската стая, но скоро се върна и каза:
	— Седни, капитан Хоксуърт.
	— Къде, за бога? — изрева Хоксуърт, побеснял от яд и огорчение. — На сандъка ли да седна? Или на тая маса? — С мощен удар събори неустойчивата маса на Абнър, от която се разлетяха листове с превода му на Библията. — Къде бих могъл да седна, дори и да исках? Джеруша, това ли наричаш свой дом?
	— Не — с голямо самообладание отвърна тя. — Наричам това мой храм.
	Отговорът бе тъй категоричен и тъй многозначителен, че у Хоксуърт на мястото на първоначалното съжаление се появи желание да нарани Джеруша и съпруга й.
	— Значи това е сенатът, от който излизат законите?
	— Не — внимателно възрази Абнър, като вдигаше от пода падналата Библия. — Те излизат от тази книга.
	— Значи ти ще управляваш Лахайна според десетте Божи заповеди? — истерично се изсмя Хоксуърт.
	— Така, както управляваме и себе си.
	Хоксуърт още веднъж ритна масата, от което го заболя босият крак.
	— Библията ли ви учи да живеете като свине? В нея ли пише, че трябва да принуждаваш жена си да работи като робиня?
	Импулсивно грабна ръката на Джеруша и я вдигна високо, сякаш щеше да я продава, но тя спокойно я измъкна и оправи роклята си.
	Поведението й вбеси Хоксуърт, той се отдалечи от мисионерите, като ги обсипваше с обидни думи, проклятия и заплахи, които бе способен да изпълни.
	— Добре, прокълнати от Бога, сополиви, жалки червеи! Вие можете да приемате закони, но не сте в състояние да принудите флотата да ги спазва. Преподобни Хейл, още до обед на всички китоловни кораби ще има жени.
	— На жените няма да се разреши да дойдат — упорито заяви Абнър.
	— Моите хора са били в морето девет месеца — извика Хоксуърт. — А когато слязат на брега, ще имат жени. Всичките проклети хавайки с черни задници, които си пожелаят. Аз, аз винаги ги имам по две. Една дебела и една мършава.
	— Джеруша, защо не идеш в черквата? — обърна се към нея Абнър.
	— Тя ще стои тук! — кресна Хоксуърт и отново я хвана за ръката. — Нека чуе как живее един истински мъж. — Изгаряше от желания да я обиди с грозни описания, да я унизи. — Като си доведа една дебела и една мършава, госпожо, заключвам вратата си за около два дни и се събличам напълно — затова и сега съм само по гащи. Прекъснаха забавлението ми и се наложи да убия един човек… а като се съблека, лягам по гръб на леглото и казвам на момичетата: „Хайде, първата от вас, която може…“
	Излиянието му бе прекъснато от силния удар, който му нанесе по разранената уста ръката на Абнър.
	Хоксуърт замлъкна от изненада, после протегна грамадната си десница и стисна китката на Абнър. Започна да я извива, докато мисионерът бе принуден да падне на колене върху пръстения под на собствения си дом. С другата ръка капитанът продължаваше да държи Джеруша и завърши разказа си:
	— Казвам на двете девойки, че която от тях ми го вдигне първа, може да се качи върху мене, а другата да ми духа.
	Джеруша коленичи на пода до съпруга си, а Рейфър Хоксуърт погледна с презрение двете нещастни създания.
	— Какво правиш, Джеруша? За малкото си мъжле ли се грижиш?
	— Моля се за тебе — отвърна Джеруша.
	Хоксуърт яростно запрати и двамата в другия край на стаята и се изпъчи над тях заплашително.
	— На борда на „Бей три“ има оръдие и ако някой се опита да пречи на китоловната флота, кълна се, че ще вдигна във въздуха тая къща. — Тръгна към отворената врата, но му се прищя да се върне и още да поиздевателства над повалените на земята мисионери.
	— Може да ви е интересно да научите, че от всичките дъщери на Пупали най-малката, Илики, е най-добра. Илики, Свежият лъх на океана! Започнах с жената на Пупали и минах през трите му дъщери, но най-много ми харесва Илики. И знаете ли защо? Защото вие сте я научили на добри маниери. Като се качи върху мене, ми казва „моля“!
	Когато капитанът си отиде, двамата мисионери останаха още няколко минути на колене, за да се молят, после Джеруша помогна на своя съпруг да сглоби счупената маса и да събере ръкописа си. Убедена бе, че капитан Хоксуърт не се шегуваше и бе способен да изпълни заканите си, затова заведе двете деца при Аманда Уипъл, но не й разказа какво се бе случило в мисията. След това се върна при Абнър, защото искаше да е с него, ако се появят нови неприятности.
	А те не закъсняха. Моряците от всички китоловни кораби видяха в смелото неподчинение на Хоксуърт повод да отхвърлят завинаги ограничителните закони и се втурнаха през Лахайна да събарят, да изнасилват и рушат. Принудиха полицаите да се скрият и се събраха при новия форт, където Келоло заедно с последната група свои верни подчинени бе решен да устои.
	— Съборете форта! — крещяха моряци, които бяха затваряни в него.
	— Не се приближавайте! — предупреди ги Келоло.
	Но преди да предприеме някакви действия, той слезе от не много солидното укрепление, за да се посъветва с Малама как да постъпи.
	— Ти какво смяташ, че е най-разумно? — попита го на свой ред Малама, задъхвайки се.
	— Мисля, че трябва да им се противопоставим — загрижено отговори Келоло. — Направихме си добри закони и сега не бива да се отказваме от тях.
	— Съгласна съм — каза Малама — но не искам ти, моят мил съпруг, да пострадаш.
	Келоло се усмихна доволен, че неочаквано бе изрекла думата, с която мисионерите й бяха забранили да се обръща към него.
	— По-добре ли се чувстваш сега? — нежно я попита той, сякаш й бе ухажор, а не съпруг.
	— Много съм болна, Келоло. Мислиш ли, че ще стрелят с оръдието? Не ми се иска да чуя гърмежа на такъв голям топ.
	— Сигурно ще стрелят — отвърна Келоло. — Но после ще се засрамят от себе си и след известно време ще спрат.
	— Смяташ ли, че ще убият някого?
	— Да.
	— Келоло, преди всичко се надявам, че няма да убият тебе. По-добър съпруг от тебе не би могло да има. — Грамадната жена се помъчи да се настани по-удобно, после попита: — Сторили ли са зло на мисионерите?
	— Не знам — призна Келоло.
	— Не е ли странно? — замисли се Малама. — Дребният мисионер от толкова време ни говори как трябва да се държат хавайците, а лошите неща винаги се вършат от неговите хора.
	Пред портата се водеше бой и извикаха Келоло да реши какво трябва да се прави. Той нареди на хората си да не стрелят с няколкото пушки, които имаха, за да не бъдат увлечени в безнадеждна битка, но ги поощри да отблъскват с тояги наглите нападатели. От борда на кораба „Бей три“ капитан Хоксуърт видя през далекогледа как хавайците събарят от стените някои от собствените му моряци и така се разгневи, че сам избута оръдието и нареди да се стреля. Двадесеткилограмовият снаряд изсвистя високо през палмовите дървета край форта и той изкомандва:
	— Шест метра по-ниско!
	Следващият снаряд улучи форта и във въздуха полетяха парчета разбита скала. Третият снаряд падна около портата и я разруши, така че стотици моряци свободно нахлуха вътре, притиснаха Келоло до стената и заплашиха Малама.
	— Виждате ли оная мисионерска къща? — изкрещя Хоксуърт, въодушевен от успеха с оръдието. — Ей там, вляво, разрушете я.
	И този път първият снаряд прелетя високо. Босоногият Хоксуърт заподскача възбудено и лично нареди да свалят мерника. Петият снаряд за този ден попадна точно в мисионерската къща, също и шестият, и седмият.
	— Бога ми — ликуваше капитанът — това ще е краят на законите!
	После, сякаш го бе ударила някаква страшна невидима ръка, той се хвана за гърдите, запроклина артилеристите и ги натръшка по палубата като камъни в детска игра.
	— Проклети да сте! — крещеше. — Какво вършите?
	Скочи в залива и заплува бързо към брега. Като оставяше мокра следа подир себе си, той се втурна край разбития форт, където моряци издевателстваха над полицейския началник и дебелата жена, и влезе в двора на мисията, посипан с трески от разбитата къща. Нахлу в стаята, от която бе излязъл неотдавна, и извика отчаяно:
	— Джеруша! Наранена ли си?
	Не я виждаше и започна да наднича под падналите греди — крехки късове дърво, довлечени с усилия от планините. После чу звуци откъм вътрешната стая, ритна разклатената, изплетена от растителни влакна врата и зърна Джеруша и съпруга й, които се молеха, коленичили върху пода на разрушения си дом.
	— Слава богу! — изкрещя радостно Хоксуърт, вдигна Джеруша и я притисна до мокрото си солено тяло. Тя не се съпротивляваше, стоеше отпуснато и гледаше с ужас, който се засили, когато забеляза, че Абнър се приближава със счупен нож в ръка.
	— Не! — събра сили да изпищи. — Бог ще го накаже, Абнър.
	С облекчение, каквото не бе изпитвала в живота си, дори когато Абнър, потен и несръчен, сам й бе акуширал при първото раждане, Джеруша видя, че съпругът й сваля ръката си. Капитан Хоксуърт бързо се извърна, погледна ножа и стовари юмрук върху бледото лице на Абнър. Дребният мъж се преви на две и полетя назад през срутената тръстикова стена. От детската стая, в която се озова, чуваше как жена му се бори с морския капитан. Преди да успее да се изправи на крака, до него достигнаха писъците й, последвани от бесен вик на капитана, тъй като Джеруша бе ухапала голямата му солена ръка. Когато Абнър се довлече до другата стая, размахал тоягата, видя, че Хоксуърт вече е до входната врата, по-скоро до нейните останки, и смуче ухапаната си длан. После, сякаш нищо не се беше случило, огромният капитан процеди тъжно:
	— В ужасно място те е довел твоят съпруг, Джеруша. Откога не си имала нова рокля? — Понечи да си тръгне, но добави почти през сълзи: — Защо ни е съдено винаги да се срещаме, когато си бременна… от този проклет глупак?


	Безредиците продължиха още три дни. Девойки, които се учеха добре в училището на Джеруша, ала държането им бе все още полудиво, полуцивилизовано, сега с радост се върнаха към старите си навици; шест, осем и дори десет от тях спяха едновременно в каютите на китоловните кораби. Кръчмата на Мърфи ечеше от песни. Възрастни мъже, които се опитваха да не допуснат моряците в домовете си, понасяха тежък бой, преди да отвлекат дъщерите им. Малама, която лежеше в двореца си уморена и изумена, нареди, задъхвайки се, всички жени да побегнат зад хълмовете.
	На третия ден тя извика Абнър и с отпаднал глас го попита:
	— Мили мой учителю, как се случи всичко това?
	— Ние всички сме животни, Малама — обясни й той. — Само Божиите закони ни принуждават да се държим прилично.
	— Твоите хора защо не са научили тези закони?
	— Защото Лахайна твърде дълго е живяла без закони. А няма ли закони, хората смятат, че могат да правят каквото си пожелаят.
	— Ако вашият крал научи за тези издевателства… за оръдието и опожаряването на къщите… ще се извини ли?
	— Ще изпита голям срам — увери я Абнър.
	— Защо американците и англичаните, и французите настояват толкова в нашите магазини да се продава уиски… и да пускаме момичетата си на техните кораби?
	— Защото Хаваите още не са станали цивилизовани.
	— А твоите хора цивилизоват ли ни? — глухо попита Малама. — Като стрелят по нас с оръдие?
	— Аз се срамувам заради нашите хора — в отчаяние призна Абнър.
	Тъкмо този миг бе очаквала Малама и след дълга пауза промълви тихо:
	— Сега двамата с теб сме равни.
	— В какво отношение? — подозрително свъси вежди Абнър.
	— Винаги си ми говорил, че не мога да постигна Божията благодат без смирение, без да призная пред Бога, че съм загубена и грешна. Не искаше да ме приемеш в твоята църква, защото твърдеше, че не съм смирена. Макуа Хейл, признавам си. Аз не бях смирена. И ти имаше право да не ме допускаш в твоята църква. Но знаеш ли защо не можех да бъда смирена?
	— Защо? — плахо попита Абнър.
	— Защото и ти не беше смирен. Винаги смяташе, че твоите постъпки са праведни, а моите — грешни. Твоите думи винаги бяха бели, а моите — черни. Караше ме да говоря хавайски, защото ти искаше да научиш нашия език. Аз не те молех да ме приемеш в твоята църква, тъй като говореше за смирение, а сам не беше смирен. Днес, макуа Хейл, когато фортът е разрушен и домът ти е съборен от твоите хора, ние сме равни. Най-сетне аз съм смирена. Не мога да действам без Божията помощ. И за първи път виждам пред себе си един смирен човек.
	Грамадната жена заплака, мъчително се вдигна на колене, като избута придворните, и допря двете си длани за молитва. В тази поза тя произнесе с искрено разкаяние:
	— Аз съм загубена, макуа Хейл, и те моля да ме приемеш в твоята църква. Скоро ще умра, а преди да умра, искам да говоря с Бога.
	От кораба „Бей три“ неколцина глупаци пак стреляха с оръдието по къщата на мъж и жена, които не искаха да им дадат дъщеря си. В западния край на града гореше някаква постройка. В кръчмата на Мърфи се танцуваше, а три от дъщерите на Пупали бяха в каютата на капитан Хоксуърт. При тези обстоятелства Абнър каза:
	— Ще те кръстим в Божията черква, Малама. Кръщението ще стане в неделя.
	— По-добре да го направим сега — предложи тя и една от придворните й кимна одобрително.
	Абнър веднага изпрати да повикат Джеруша, Кеоки, Ноелани, Келоло, капитан Джандърс и съпрузите Уипъл. Те дойдоха, пробивайки си път през вилнеещите моряци, които се подиграваха на Джандърс, че не е истински морски капитан, и на семейство Уипъл — че са мисионери.
	Доктор Уипъл огледа загрижено Малама и прошепна:
	— Тази жена е много болна — при което едрият Келоло се разхълца.
	Опечалени, всички се наредиха в полукръг около легналата на пода Малама, чието дишане ставаше все по-мъчително. В далечината проехтя оръдието, а петдесетина вандали, които бяха последвали семейство Уипъл, сега крещяха пред вратите на двореца. Без Библия Абнър цитира наизуст заключителните пасажи на _Притчи_ Соломонови, които сякаш бяха написани специално за Малама, Алии Нуи: „Здравина и хубост е нейно облекло, и весело гледа на бъдещето. С мъдрост отваря устата си, и кротка поука е на езика й. Наглежда домакинството вкъщи и не яде хляба на празността.“
	После мисионерът обяви пред събралите се:
	— Малама Канакоа, дъщеря на краля на Кона, е намерила Божията благодат и желае да бъде кръстена в светата църква Господня. Съгласни ли сте да я приемем?
	Пръв се произнесе Кеоки, след него Джандърс и Уипълови. Когато дойде ред на Джеруша, която през последните дни за първи път бе оценила истински смелостта на Малама при управлението на Мауи, тя не каза нищо, а се поклони дълбоко и целуна болната жена.
	— Ти си моя дъщеря — немощно промълви Малама.
	Но Абнър я прекъсна:
	— Малама, сега ще се откажеш от езическото си име и ще приемеш християнско. Какво име си избираш?
	Върховна радост огря едрото лице на болната и тя прошепна:
	— Искам да взема името на онази вярна приятелка, за която Джеруша често ми е разказвала. Името ми ще бъде Лука. Джеруша, разкажи ми тази приказка за последен път!
	И Джеруша, сякаш говореше на собствените си деца в полумрака, подхвана още веднъж историята на Рут, която хавайците наричаха Лука. Но когато стигна до чуждата земя, гласът на Джеруша пресекна и не можеше да продължи, затова Малама сама довърши историята и накрая добави:
	— Нека и аз като Лука намеря щастие в новата земя, където ще бъда скоро.
	След кръщението Уипъл предложи:
	— Добре ще е всички да излезете сега, за да мога да прегледам Малама.
	— Аз ще умра със старите лекарства, докторе — простичко каза тя и даде знак на Келоло да доведе кахуните.
	— Подобава ли сега да идват кахуните, когато току-що… — започна Абнър, но Джеруша го дръпна настрани и малката процесия тръгна обратно към центъра на града.
	— По-добре ще е да останете при нас, Джеруша и Абнър — предложи Аманда Уипъл.
	— Ще се върнем в своя дом — твърдо отвърна Джеруша.
	Когато се прибраха, безредиците постепенно утихнаха, тъй като капитаните бяха почнали да се срамуват от себе си, а местните хора си шушукаха, че моряците във форта са убили или почти са убили Малама. Неочаквано капитан Рейфър Хоксуърт, напълно облечен, с лъскава козирка и копчета, се появи на пътеката пред мисионерската къща, следван от петима моряци, натоварени с подаръци.
	Мушна фуражката си под мишница, както някога го бяха учили да постъпва, когато говори с дама, и започна дрезгаво:
	— Моля за извинение, госпожо. Ако съм счупил нещо, искам да го възстановя. Другите капитани изпращат тези столове и масата… — Помълча смутено, после добави: — Аз обиколих корабите и намерих този плат. Надявам се, че ще си направите някои прилични… искам да кажа, нови рокли, госпожо. — Поклони се, наложи фуражката си и напусна двора на мисията.
	Най-напред Абнър реши, че трябва да унищожи тези мебели.
	— Ще ги изгорим на кея — закани се той, но Джеруша не бе съгласна.
	— Изпращат ни ги за възмездяване — твърдо заяви тя. — Винаги сме имали нужда от столове и писалищна маса.
	— Мислиш ли, че ще мога да превеждам Библията на тази маса? — попита Абнър.
	— Тя не е изпратена от капитан Хоксуърт — отговори Джеруша и под строгия поглед на съпруга си започна да подрежда столовете в разбитата стая. — Тези неща са изпратени от Господ за мисията, а не за Абнър и Джеруша Хейл.
	— Ще дам плата на прислужниците на Малама — настоя Абнър и Джеруша се съгласи.
	Но когато той излезе и в града отново цареше тишина, тя седна на един от новите столове до новата си кухненска маса и съчини следното писмо:
C>
	Мила ми сестро в Бога Естър,
	Ти единствена от всички хора, които познавам, ще имаш благородството да ми простиш това, което се готвя да ти пиша. То е проява на суета, а при моя начин на живот такава суета е непростима. Затова, ако върша грях, нека той тежи само върху мене, но нямам сили да го избегна. Мила сестро, не ми се присмивай и преди всичко не казвай на никого за моята суета.
	Често си ме питала дали не би могла да ми изпратиш нещо дребно и аз винаги съм ти отговаряла, че Бог доставя необходимото за мене и за съпруга ми, и това е вярно. Мисионерският съвет ни изпраща всичко, което ни е нужно, но напоследък, като остарявам, осъзнавам изумена, че от много години не съм носила рокля, ушита специално за мене. Бързам да добавя, че роклите, които получаваме от благотворителните пратки, са добри и подходящи. Ала ето че сега ми се ще един-единствен път да имам собствена рокля.
	Бих искала да бъде кафява, със синя или червена гарнитура, и ще съм ти благодарна, ако ръкавите й са широки, буфан, както, изглежда, е модерно сега. Преди няколко години видях една жена, която пътуваше за Хонолулу, облечена в такава рокля, и ми се стори много хубава. Но ако модата се е променила значително и вече се носят по-други модели, каквито не съм виждала, бих предпочела да се придържаш към днешната мода. Нямам нужда от шапки, но ако си така добра да ми изпратиш чифт ръкавици с дантела, каквито се носеха някога, ще съм ти много задължена.
	Излишно е да ти казвам, мила Естър, че нямам никакви пари, за да ти заплатя за тази необичайна молба, тъй като седем години не съм виждала нито един долар, а и не ми е нужно да виждам. Съзнавам, разбира се, че това е суета и че поставям тежко бреме върху плещите на една приятелка. Но те моля да ме разбереш.
	Сега съм по-слаба, отколкото бях, а ми се струва, че не съм и толкова висока, затова нека роклята да не е много голяма. От думите на твоя мил брат съдя, че сега имам твоите размери, но не искам някоя твоя рокля или на когото и да било. Платът трябва да е съвсем нов и само за мене. Дано намериш в сърцето си достатъчно щедрост, за да ми простиш за това писмо, с което те моля за услуга. Твоя сестра, Джеруша.
C$
	Когато отиде да пусне писмото в магазина на Джандърс и Уипъл, научи, че корабът „Картаджиниън“ вече е отплавал и че чаровната Илики, най-малката дъщеря на Лупали, е заминала с капитана. Това наскърби Джеруша повече от всичко друго, станало през последните дни, и тя не можа да сдържи сълзите си.
	— Илики беше прекрасно дете — тъжно промълви Джеруша. — Няма да намерим друга като нея. Чувствам заминаването й като голяма загуба, защото бях почнала да я възприемам като моя дъщеря. Дано светът да бъде добър към Илики. — Опита се да избърше очите си, но сълзите й продължаваха да се леят.

	* * *

	Една от последните обществени прояви на Малама бе да се качи в своето кану — карета и след като се настани мъчително върху много пластове тапа, нареди на носачите да я пренесат през пострадалите от безредиците улици. Откъдето и да минеше, повтаряше едно:
	— Законите, които направихме, са добри. Те трябва да се спазват.
	Спря се при полицаите, за да ги окуражи, а пред кръчмата на Мърфи отново обяви, дишайки тежко:
	— Забранено е да се продава алкохол на хавайците. Момичетата трябва да престанат да танцуват необлечени.
	След неотдавнашните безчинства думите й прозвучаха двойно по-убедително и полицаите на Келоло постепенно си възвърнаха загубения контрол, дори го засилиха. В странното кану, следвано от двете огромни придворни дами и от мъже с жезли, украсени с пера, фигурата на Малама бе внушителна и изпълнена с достойнство.
	Абнър и Джеруша забелязаха, че по време на тази необикновена обиколка децата на Малама, Кеоки и Ноелани, бяха близо до нея, а при форта, където се бяха насъбрали най-много хора, Малама дори обяви:
	— Аз скоро ще умра. Дъщеря ми Ноелани ще стане Алии Нуи.
	Нямаше аплодисменти, но гражданите заоглеждаха красивата млада жена с още по-голямо уважение.
	После Абнър видя, че главните кахуни на острова се събират около Малама и разпалено спорят с нея. Помисли, че се мъчат да убедят своята главатарка да се откаже от новата си религия, но не беше така. Кахуните се бяха примирили с християнството и признаваха, че неговият бог явно е по-висш от техните богове; предпазливостта ги принуждаваше да почитат новопоявилия се бог. Ала същевременно държаха да направят всичко необходимо, за да закрилят своята спокойна, едра Алии Нуи през последните й дни. Затова, докато Абнър се молеше на Йехова, те беззвучно се молеха на Кейн. Масажираха Малама с особено внимание, търсеха й успокоителни билки, приготовляваха любимите й храни, които тя продължаваше да поглъща, тъй като смяташе, че само по този начин би могла да възвърне силите си. Хранеше се по четири-пет пъти на ден, като едно обикновено нейно ядене се състоеше от половин или цял килограм свинско печено, голяма порция кучешко месо и риба; поемаше доста плодове от хлебно дърво и не по-малко от един килограм пой, а понякога два и дори три. След това специалистките по ломиломи масажираха стомаха й, за да подпомогнат нарушеното й храносмилане. Доктор Уипъл се възмущаваше:
	— Тя ще предизвика смъртта си с преяждане, но всъщност е започнала да преяжда от двайсетгодишната си възраст. Какви невероятни количества поглъща!
	Когато по другите острови се разчу, че Малама, дъщерята на краля на Кона, умира, всички алии се събраха, както безбройни поколения се бяха събирали в такива случаи край смъртното ложе. И години по-късно, ако попитаха някой американец, който е бил в Лахайна по това време, кое е най-яркото му впечатление от острова, той не разказваше за оръдейната стрелба, а за последното скръбно събиране на алиите: „Те пристигаха с кораби от далечния Кауай и с канута от Ланай. Идваха по един или на групи. Някои носеха западно облекло, а други, спомням си добре — жълти наметки. Всички слизаха на малкия кей, минаваха бавно край стария дворец на Камехамеха и продължаваха на изток по прашния път под дърветата ку. Като сега ги виждам. Какви гиганти бяха тези алии!“.
	Кралица Каахуману, регентката на островите, пристигна, придружена от кралиците Лилиха и Кинау, и двете с внушителни размери. От Хаваи пристигна принцеса Калани-о-май-хеу-ила, с двадесет килограма по-тежка от Малама, а от Хонолулу — Кауикеаоули, момчето — крал. Дойдоха най-знатните мъже на островите — Паки, Боки, Хоапили и вождът, когото западните заселници наричаха Били Пит. Като наблюдаваше как се събират, доктор Уипъл си помисли: „За един човешки живот тези хора са издигнали островите от езичеството до Бога, от каменния век — до днешния. Постигнали са това, като са отблъсквали с бой руснаци, англичани, французи, германци и американци. Всеки военен кораб от цивилизована страна, който е пристигал на островите, ги е карал да доставят момичета за моряците и ром за местните жители“.
	Изумителна раса бяха старите алии на Хаваите! И сега, когато се събираха за смъртта на Лука Малама Канакоа, те сякаш оплакваха себе си.
	— Те са като ехо от грамадните животни, които някога са се скитали по света и после бавно са се отправили към своята смърт, победени от настъпващите промени — забеляза доктор Уипъл.
	— Какви животни? — подозрително попита Абнър.
	— Гигантските животни отпреди ледниковата ера — обясни Уипъл. — Някои учени смятат, че те са загинали, защото са станали прекалено големи, за да могат да се приспособят към промените на Земята.
	— Не се интересувам от подобни предположения — отвърна Абнър.
	В тръстиковия дворец Малама посрещаше един след друг знатните си стари приятели.
	— Алоха нуи нуи — повтаряше тя постоянно.
	— Оуе, оуе! — скърбяха те. — Идваме да поплачем с нашата любима сестра.
	Когато дишането й причиняваше силна болка, Малама прехапваше долната си устна, вдишваше през крайчеца на голямата си уста и отново се усмихваше, щом болката преминеше. Около нея в огромен полукръг седяха алиите един до друг, шепнеха си и се молеха.
	Келоло реши, че вече е време да пренесе жената, която тъй дълбоко бе обичал, върху смъртното й легло, затова изпрати свои хора по хълмовете да наберат листа от ароматни растения — апи срещу зли духове, тий за успокояване на болките и мейл, с любимия силен мирис. Щом пристигнаха благоуханните листа, навяващи спомени за младежките му любовни дни на Хаваите, Келоло нежно счупи жилките откъм задната им страна, за да се почувства ароматът на всеки лист, и ги нареди в красиви фигури върху постелята от тапа. Върху това уханно легло сложи грижливо оплетена панданова покривка, над нея постави още мека тапа, а най-отгоре метна чаршаф от китайска коприна, украсен с избродирани златни дракони. При всяко свое движение върху леглото грамадната Малама вдъхваше аромата на мейл.
	След това Келоло отиде на брега и накара рибарите да хванат прясна риба ахолехоле, която по стария островен обичай той сготви сам, настърга кокосов орех и изпече плодове от хлебно дърво: в последните й дни всяка хапка, която Малама поемаше, й бе поднасяна от пръстите на Келоло. През дългите часове на нощта пак той й духаше с меките ветрила от пера, за да не кацат мухи по едрото спящо тяло, което тъй силно бе обичал. Винаги се доближаваше до нея, като пълзеше на колене и длани, за да й напомни, че тя е Алии Нуи и че от нея получава той своята манна. Но най-голямо удоволствие доставяха на Малама утрините, когато Келоло я оставяше за малко и после пропълзяваше до нея, опрян на лакти, защото ръцете му бяха пълни с цветовете на червена лехуа, джинджифил и жълто хау. Носеше й цветовете още росни, както бе правил някога, преди животът им да бъде смутен от тежките битки на Камехамеха.
	Тя умря, загледана в Келоло. Виждаше го такъв, какъвто бе в младостта им, преди непознати богове и мисионери да застанат помежду им, ала последните й думи бяха продиктувани от мисъл за новото общество, което се създаваше с нейна помощ:
	— Когато умра, никой не трябва да си избива зъбите. Никой да не вади едното си око. Да няма шумно оплакване. Ще бъда погребана като християнка.
	После извика Келоло и опряна на лакът, за последен път му прошепна нещо; затова, когато издъхна, Малама падна назад; мощната й безжизнена плът начупи уханните листа.


	Желанието на Малама бе изпълнено, погребението й бе християнско. Положиха я в ковчег от кедрово дърво и я погребаха на един остров сред широка река, където алиите често ходеха на разходка. Абнър произнесе вълнуващо надгробно слово, а високите алии, повечето от които за първи път стояха до християнски гроб, си мислеха: „По-добре е да се погребват мъртвите така, отколкото по стария начин“.
	Но обикновените хора, на които не бе разрешено да дойдат до този остров-капу, стояха по бреговете на реката и по стария обичай горко плачеха. Нито един от тях обаче не си изби зъбите, нито си изтръгна очната ябълка, както правеха в миналото, когато умреше Алии Нуи. Всички наблюдаваха със страхопочитание как се подрежда погребалната процесия — най-отпред вървеше макуа Хейл с жена си, и двамата редяха молитви за своята любима приятелка; следваха ги капитан Джандърс и доктор Уипъл със съпругите си. След тях вървяха кахуните с венци от мейлови листа и тайно си мърмореха думите на езически песни; после идваха високите алии и плачеха от дълбока скръб. Осем мъже с жълти наметки носеха на раменете си прътове, върху които бе поставен кедровият ковчег под голямо копринено покривало с избродирани лилави дракони, обсипан с мейлови листи и цветове от лехуа.
	Когато мълчаливата процесия стигна до самия гроб, алиите започнаха да викат:
	— Оуе, оуе, за нашата най-голяма сестра!
	Шумът бе ужасен и Абнър, който се стремеше християнското погребение да не се смесва с езическите ритуали, не забеляза, че Келоло, Кеоки и Ноелани не се приближиха до гроба. Те останаха настрана, шепнейки си конспиративно с главните кахуни. Ето какво им довери Келоло:
	— Преди смъртта си Малама ми каза на ухо: „Нека ме погребат по новия начин. Това ще е от полза за Хаваите. Но след като мисионерът си свърши работата, не позволявайте костите ми да бъдат намерени“.
	Заговорниците се взираха един в друг загрижено, а когато Абнър подхвана дългата си молитва, един от старите кахуни прошепна:
	— Правилно е да уважаваме новата религия, но ще бъде срам за рода Канакоа, ако някой намери костите й.
	Друг промълви:
	— Преди великият Камехамеха да умре, той дал същите указания на Хоапили, а през нощта Хоапили отнесъл костите му и до ден-днешен никой не знае къде са скрити. Така постъпват алиите.
	— Господи, приеми твоята дъщеря Малама! — молеше се Абнър.
	В това време най-старият кахуна изхриптя до ухото на Келоло:
	— Такова предсмъртно желание не може да не се изпълни. Ти знаеш какво трябва да направиш.
	Край гроба трите мисионерски двойки извисиха гласове и подеха хармонично химна „Благословен съюз навек“. Докато пееха, всеки член от съзаклятническата група прошепна на Келоло:
	— Това е твой дълг, Келоло!
	Но всъщност тези уверения не му бяха нужни, тъй като от мига, в който Малама бе изрекла своето желание, той знаеше какво трябва да направи. Затова, когато химнът бе изпят и Абнър подхвана последната молитва край гроба, Келоло се помоли: „Кейн, води ни по правия път. Помогни ни, помогни ни“. И първото християнско погребение в Лахайна завърши.
	Но когато погребалната процесия се върна при лодките, Келоло нежно хвана ръката на сина си и прошепна:
	— Кеоки, ще се радвам, ако останеш с мен.
	Младият мъж бе очаквал тази покана, макар и с надеждата, че ще може да я избегне. Ала след като вече бе отправена, той я прие и отговори:
	— Ще ти помогна.
	Така Кеоки взе ужасното си решение.


	От известно време той усещаше, че примката около него се затяга, защото не бе успял да скрие от баща си и от кахуните своето горчиво разочарование след отказа на преподобния Хейл да го ръкоположи за пастор. Огорчението му се засилваше от факта, че доктор Уипъл и Ейбрахам Хюлет се бяха отказали от призванието си, което доказваше, че те поначало са били по-малко отдадени на Бога от него. Кахуните бяха прошепнали: „Мисионерите никога няма да разрешат на един хаваец да се присъедини към тях“. От друга страна, от мига на приобщаването си към Христос в един снежен ден пред Йейлския колеж той бе всецяло предан на Бога и все още бе готов да изтърпи унижението, че хора с по-слаба вяра са приети за Божии служители. Той обичаше Бога, бе го познал лично и разговаряше с него по залез-слънце. Копнееше да отдаде целия си живот на желанията на Господ и се срамуваше, че бе допуснал в сърцето си съмнението: „Защо трябва да остана верен, щом мисионерите ме отхвърлят поради това, че съм хаваец?“.
	В известен смисъл бе доволен от двойственото си положение — да обича Бога и да мрази неговите мисионери — защото, докато поддържаше това деликатно равновесие, не бе принуден да направи решителния си избор. Но след смъртта на неговата велика майка Келоло и кахуните хитро го насочваха към основна преоценка на собствената му вяра. Артилерийският обстрел на Лахайна и издевателствата, извършени в града от американски християни, вече го бяха изправили пред прекия въпрос: „Добра ли е за моя народ тази нова религия“. Сега, вечерта след погребението на майка му, когато езическото слънце залязваше зад посивелите хълмове на Ланай и осветяваше рейда в златно, както в дните преди пристигането на капитан Кук, Кеоки направи избора си между религиите.
	— Ще ти помогна — каза той на баща си.
	Щом падна мрак, Келоло, Кеоки и двама здрави млади кахуни се отправиха към пресния гроб на тяхната Алии Нуи и внимателно отместиха цветята, с които бе покрит. После донесоха остри колове, скрити наблизо още през деня, и отстраниха пръстта над кедровия ковчег. Вдигнаха капака му, почтително извадиха черната Библия и отново видяха великата Алии Нуи, окичена с венци от ароматни листа. Внимателно търколиха огромното безжизнено тяло върху носилка от платнище и се върнаха да възстановят гроба.
	— Ти ще отрежеш банановото стебло — нареди Келоло.
	Кеоки бързо отиде до средата на острова и отряза бананово стебло с големи и дълги листа, защото от незапомнени времена то представляваше за боговете човек. Това стебло, което отговаряше точно на ръста на Малама, Кеоки отнесе при ковчега. Положиха го вътре, за да не се разгневи бог Йехова, а върху него оставиха Библията; отново засипаха гроба и го покриха с цветята. После четиримата яки мъже вдигнаха носилката и понесоха Малама към истинското й погребение.
	Сред най-дълбокия нощен мрак откараха кануто до едно място на брега, където никой не можеше да ги види, и започнаха траурния си поход към хълмовете на Мауи. Малко преди изгрев стигнаха до уединена долина и щом се развидели, изкопаха плитък гроб, покриха дъното му с шупливи отломки от скала, върху които наредиха бананови листа. Когато всичко беше готово, нежно положиха Малама в гроба, завиха я със свещена тапа, а отгоре посипаха мокри листа и трева. След това струпаха върху гроба висока купчина от пръчки, които бяха събрали наоколо, и ги подпалиха. Три дни поддържаха тлеещия огън, а кахуните напяваха:
P>
	От зноя на живота в хладните води на Кейн,
	от земните желания в хладните води на Кейн,
	от бремето на желанията в хладните покои на Кейн,
	о, богове на многобройните острови, богове
	на далечните морета,
	богове на Малките очи, богове на звездите
	и на слънцето,
	приемете я.
P$
	На четвъртия ден Келоло разрови гроба, в чийто огън се бе стопила плътта на Малама, и с остър нож отдели главата й от огромния скелет. Внимателно остърга черепа от полепналите останки от тъкани, покри го с листа от мейл, после с тапа и най-сетне с обвивка от гъсто преплетени панданови влакна. Това щеше да е безценното съкровище на Келоло до края на дните му, а като остарееше, вечер щеше да отвива любимата глава и да говори с нея. Щеше да си припомня, че преди да дойдат християните, Малама бе обичала тютюна. Щеше да запали лулата си и когато димът се сгъсти, да го издухва в нейната уста, уверен, че тя ще оцени неговото внимание.
	След това отряза едната голяма бедрена кост и я даде на Кеоки, за да я очисти и да си я запази, а младият мъж се зае с този древен ритуал, заслушан в гласовете на миналото, които сякаш го викаха.
	После Келоло отряза и втората бедрена кост и я почисти за Ноелани, новата Алии Нуи, за да може тя винаги да има до себе си нещо, което да й напомня за източника на собственото й величие. Накрая Келоло събра останалите кости и пепелта и ги предаде на един от кахуните, който бе донесъл странна торба, изплетена от островното въже сенит във формата на жена. В това хранилище събраха последните останки от Малама. Подадоха сенитовата торба на Келоло, който я сложи под лявата си ръка, а в дясната държеше главата. С тези реликви той тръгна на сетно поклонение.
	В горещия ден Келоло навлезе навътре в долината, откъдето идваше свирещият вятър, бушуващ понякога над Лахайна; мина през седловината и по билото на хълмовете стигна до една пещера, която бе открил, когато търсеше уханни листа. Тук спря, пропълзя внимателно в пещерата, събра парчета от застинала лава и издигна малка купчина. Върху нея, за да не се докосват до греховната земя, той положи царствените останки на жена си. После, както в стари времена, се помоли. След молитвата остана повече от час, загледан в самотната, скрита купчина камъни.
	— О, Кейн! — изкрещя внезапно и повтори многократно този вик, докато пещерата забуча от ехото, а той бе обладан от истерична скръб. Хвърли се върху купчината, взе един камък и почна да го троши със зъбите си, а цялото му тяло се затресе от безсилие и отчаяние. Удряше камъните с юмруци и крещеше:
	— Малама, не мога да те оставя. Не мога!
	Когато се овладя, запали малък огън до купчината камъни и отново се развилня, почувствал как пещерата се изпълва с лют дим. Грабна парче от дървесна кора, сви го на тръбичка и го държа над пламъка, докато се подпали. Тогава притисна горящата тръбичка до бузата си и почувства как едно огнено кръгче се отпечатва върху кожата му. Отново и отново направи същото, защото искаше по лицето му да останат белези, та всички, които го видят, да знаят, че оплаква смъртта на своята Алии Нуи.
	Огромна бе болката от изгорените му бузи, но той грабна остра пръчка и я мушна между двата си едри предни зъба. С тежък камък започна да удря по другия край на пръчката, ала зъбите му бяха здрави и не се отчупваха. В тихата пещера, обвит в дим, Келоло проклинаше зъбите си и удряше пръчката с все сила, докато усети някакво ужасно откъртване в горната челюст. Костта се бе счупила и единият му зъб се люлееше свободно. Стисна го с пръсти, изтръгна го и го сложи върху каменната купчина. После със сатанинска сила изби втория си преден зъб със самия камък, като разряза и устните си.
	— О, Малама! Малама! Скъпа на сърцето ми Малама!
	Известно време горко плака. Сетне с нечовешка решителност отново взе пръчка и опря притъпения й връх до носа си в самото ъгълче на дясното око. С внезапен силен натиск навътре, последван от изгребване навън, той извади окото си и го хвърли върху гроба. След това припадна.


	Изминаха десет дни, преди могъщият вожд Келоло Канакоа да се появи отново в Лахайна. Вървеше изправен и горд, но затворен в себе си, сякаш все още бе в контакт със своите богове. Над раменете му бе преметнат венец от мейлови листа, чийто аромат му напомняше за покойната му съпруга. Страшната рана в дясната му очна кухина бе покрита с листа, завързани с влакна от олона. По бузите му имаше грозни мехури; устните му бяха подпухнали от рани, а когато ги разтвореше, се показваше разбитата челюст. Движеше се като човек, освободил се от мъката си и обладан от любов. Когато минаваше край тях, приятелите му хавайци, които знаеха какво е сторил, се отдръпваха почтително; но американските му приятели спираха ужасени и се чудеха как е могъл да изтърпи такива мъчения.
	Необходимо бе да предупреди преподобния Хейл, ала щом зърна Келоло, Джеруша изпищя. Той не се обиди, а изфъфли:
	— Идва свирещият вятър. Появява се винаги след смъртта на някой от алиите.
	— Какъв е този вятър? — попита Джеруша, като се стараеше да се овладее, защото осъзна, че Келоло е напълно убеден в това, което казва.
	— Свирещият вятър идва — повтори той и се отдалечи, потънал в мислите си.
	Когато Джеруша предаде това съобщение на съпруга си и му описа вида на Келоло, Абнър се хвана за главата с двете си ръце.
	— Тези нещастни, изумели хора! — въздъхна той. — Слава богу, че поне погребението й бе християнско.
	Джеруша се съгласи с това.
	— Трябва да сме благодарни, че Малама забрани езическите обичаи.
	Поговориха със съжаление за упорития Келоло, а накрая Джеруша попита:
	— За какъв вятър спомена той?
	— Едно от неговите суеверия — обясни й Абнър. — Навярно е изпаднал в транс след страшните мъчения, които си е причинил, и е убеден, че тъй като е умряла една алии, трябва да се случи нещо свръхестествено.
	— Не се ли надига вятър? — ослуша се Джеруша.
	— Не е по-силен от обикновено — отвърна съпругът й, но в същото време долови някакво зловещо свистене откъм далечните долини между високите хълмове, където — те, разбира се, не знаеха това — сега бе погребана Малама.
	— Абнър — настоя Джеруша — наистина чувам някакво свирене.
	Мъжът й нададе ухо, после изтича вън на прашния път. Доктор Уипъл и капитан Джандърс вече се вслушваха в заплашителния звук, а хавайците излизаха тичешком от къщите си и се свиваха под дърветата.
	— Какво е това? — подвикна Абнър.
	— Никога не съм чувал подобно нещо — отвърна Джандърс.
	Стенещият звук се засилваше, а от върховете на кокосовите палми започнаха да се отскубват изсъхнали вейки. Един моряк хаваец, който бе доплувал в паника от китоловния си кораб, изоставяйки го на произвола на съдбата, прелетя край тях мокър и уплашен и извика на хавайски:
	— Свирещият вятър ни връхлита!
	— Да се приберем ли вкъщи? — попита колебливо Абнър.
	— Не стойте вътре! — изкрещя през рамото си морякът. — Скоро всичко ще се срути.
	Тримата американци забелязаха, че хавайците, които очевидно знаеха какво може да причини този вятър, бяха наизлезли от колибите си. Абнър вече бе тръгнал да вземе децата си, когато дотича Мърфи, собственикът на кръчмата, и изкрещя:
	— Този вятър е убийствен! Излизайте от къщите си!
	Тримата мъже се разделиха тъкмо в мига, в който първият силен порив на вятъра стигна до Лахайна.
	Той огъваше палмите до земята, отнесе покривите на няколко къщи и забуча към океана, където издигна огромни облаци от пяна над рейда и откъсна мачтите на два китоловни кораба. По време на разрушителния порив свиренето се превърна в пронизителен писък и после затихна. Приютен под кичур дървета ку, Джандърс попита:
	— Къде е дъждът?
	Нямаше дъжд, но вятърът се носеше откъм планините с нова сила, събаряше дървета и захвърляше прасета в канавките. Вдигаше водата от малкия поток пред мисионерската къща и обливаше с нея дърветата, после отмина към океана, където блъсна един в друг три закотвени кораба, разби страничната стена на един от тях и го остави в критично състояние.
	Все още нямаше дъжд, ала вятърът се усилваше още по-застрашително. Вече бе ясно защо хавайците напускат домовете си — колибите им една след друга политаха във въздуха и се разбиваха в първата твърда преграда по пътя им.
	— Ще устоят ли тези дървета? — разтревожен попита Абнър, но преди да получи отговор, видя нещо тъмно да полита нагоре.
	— Черквата!
	— Покривът й! — изкрещя Уипъл изумен. — Целият покрив! — Черковният покрив величествено премина над град Лахайна и се гмурна в морето. — Стените се срутиха! — отново изкрещя Уипъл и пред очите им вятърът събори цялата постройка.
	Абнър не бе успял да изрази мъката си от тази нова загуба, когато една жена нададе вик:
	— Корабите потъват!
	Това беше истина, защото сатанинският вятър без дъжд бе надигнал в рейда такива вълни, на които здравите китоловни кораби не можеха да устоят.
	Най-злощастните от тях, чиито котви бяха измъкнати от дъното, се понесоха към стръмните скалисти брегове на остров Ланай, където нямаше оцеляване. По този начин се разбиха четири кораба със седемдесет моряци, а като наблюдаваха тяхната гибел, хавайците от Лахайна тъжно въздишаха:
	— Те са жертвоприношение за смъртта на нашата Алии Нуи.
	Моряците в преобърнатите край Лахайна кораби също щяха да загинат пред очите на суеверните хавайци, ако Абнър Хейл не беше закуцукал сред тях и не беше се развикал:
	— Спасете тези нещастни хора! Спасете ги!
	Но хавайците повтаряха:
	— Те са жертвоприношения!
	Обзет от ярост, Абнър се втурна към едноокия Келоло, като крещеше, за да надвика бурята:
	— Кажи им, Келоло! Кажи им, че Малама не иска жертвоприношения! Кажи им, че тя умря като християнка!
	Старият вожд, отслабнал от бдението си в пещерата, се поколеба няколко мига, оглеждайки ужасяващото море. После хвърли препаската си от тапа, гмурна се сред вълните и започна упорита битка с тях за телата на моряците. На брега Абнър организира спасителни отряди; мъжете нагазиха в морето, завързани един за друг с въжета, и се насочиха към рифа, където почти всичката вода бе отнесена от невероятния вятър. В края на всяка от човешките редици плувци като Келоло се бореха с бурните вълни, за да прехвърлят потъващите моряци отсам скалистия риф и да ги предадат в ръцете на спасителите. Без усилията на Келоло и Абнър броят на загиналите американски моряци щеше да бъде не седемдесет, а почти триста.
	Към края на битката Абнър още куцукаше около рифа с окуражителни викове, когато пое от ръцете на един плувец вече мъртвото тяло на младо момче, прислужник на някой от корабите. Продължаващата трагедия в морето така го покърти, че започна да се моли:
	— Ония, дето тръгват по море на кораби, които имат работа в големите води — виждат делата на Господа и чудесата му в дълбините…
	Но Абнър прекъсна молитвата си, когато видя през бушуващата буря, че плувецът, подал му мъртвото момче, бе Келоло, който сега викаше към другите хавайци:
	— Молете се на Каналоа да ви даде сили!
	И Абнър забеляза, че плувците се молят.
	Свирещият вятър най-сетне утихна и мисионерът се отпусна под дърветата ку, където доктор Уипъл оказваше помощ на спасените моряци. След малко лекарят седна при него да си почине и Абнър го попита:
	— Всичко това не може да има нищо общо със смъртта на Малама, нали? — Уипъл не му отговори и той продължи: — Джон, ти си учен. — От деня, в който Уипъл бе напуснал мисията, Абнър вече не го наричаше „брат“. — С какво можеш да обясниш този вятър? Без дъжд. И духа не откъм морето, а от планините.
	Още докато помагаше при спасяването на моряците, Уипъл си бе блъскал главата с този въпрос и сега сподели своето предположение:
	— Планините от другата страна на нашия остров сигурно образуват някаква странна фуния. Навярно между тях има открити долини, през които нахлуват пасатите. Като прехвърлят планинските върхове, цялата им сила се съсредоточава само в една тясна долина, която води към Лахайна.
	— Но това не би могло да има връзка със смъртта на някой от алиите — повтори Абнър.
	— Не. Можем да намерим обяснение за вятъра, когато духа от тази страна на планината. Знаем, че това е природна стихия. Но, разбира се — продължи той лукаво — напълно възможно е от другата страна на планините вятърът да духа само когато умре някой от алиите. — Повдигна рамене и добави: — И ако е така, значи Келоло е прав.
	Абнър се готвеше да възрази, ала реши да смени темата:
	— Кажи ми, Джон, как се чувстваше в самия разгар на бурята, когато спасяваше моряците при рифа… като гледаше китоловците, които неотдавна ни тормозеха… и виждаше как сам Бог ги унищожава? — Доктор Уипъл се обърна към събеседника си и го изгледа в недоумение, но Абнър продължи: — Нямаше ли чувството, че това е нещо като… На мене ми се стори, че е също като с египтяните при Червено море.
	Уипъл стана възмутен и повика жена си, която се грижеше за ранените моряци.
	— Не мисля, че алиите са изпратили вятъра, но също така не мисля, че Бог е потопил корабите — изръмжа той и си тръгна.
	Ала тъй като не беше дочакал Абнър да развие докрай мислите, зародили се у него при кораловия риф, мисионерът го догони и го спря.
	— Всъщност ето какво исках да те попитам, Джон: в онзи миг, който аз наричам Божие наказание за оръдейния обстрел, не изпита ли чувството, че моряците получават заслужено възмездие?
	— Не — рязко отвърна Уипъл. — Единствената ми мисъл бе: „Надявам се, че ще успеем да спасим тези нещастници“.
	— Аз си мислех същото — откровено призна Абнър — и се учудих на себе си.
	— Значи започваш да порастваш — отсече Уипъл и се отдалечи.

	* * *

	От свирещия вятър, който изравни голяма част от Лахайна със земята през 1829 година, имаше една неочаквана полза. След като разчистиха разрушенията, Келоло за трети път помогна на Абнър да построи наново черквата си, но кахуните вече не пожелаха дори да спорят къде да се постави вратата. Сложиха я там, където би трябвало да я сложат още първия път, там, където искаха местните богове, и прочутата каменна черква, която построиха през тази година, стоя повече от един век.
	Сега Лахайна, най-хубавият от всички хавайски градове, процъфтя като национална столица. Разбира се, търговският център на кралството остана в Хонолулу, защото чужденците предпочитаха да живеят близо до своите консулства. Но алиите никога не бяха обичали Хонолулу; намираха, че градът е много горещ, безрадостен и неинтересен. И макар непълнолетният крал и неговите регенти да бяха принудени да прекарват все повече време в Хонолулу, той се връщаше в истинската си столица Лахайна винаги когато му бе възможно, а жените му често оставаха в хладните тръстикови къщи под дърветата ку, дори когато младият крал трябваше да отиде в по-големия град.
	В Лахайна пристигаха все повече китоловни кораби, а екипажите вече се държаха по-прилично. Техният брой през 1831 година бе 78, а през 1833-та — 82. И тъй като всеки кораб се установяваше тук за по около четири седмици през пролетта и през есента, понякога на рейда се събираха голям брой кораби с високи мачти. Зловещият свирещ вятър на Лахайна връхлиташе най-много два пъти за едно столетие, затова корабите почиваха в безопасност в този чаровен кът сред хавайските острови. За Джандърс и Уипъл бе важно китоловните кораби, които оставаха на рейд, да им донесат някаква печалба. Имаха ли нужда от дърва за горене — Джандърс и Уипъл им доставяха. Солено свинско месо? Доктор Уипъл бе намерил начин за осоляване на местното свинско. А не им ли трябваше и сол? Джандърс и Уипъл имаха монопол над чудесната морска сол, която се получаваше в плоски басейни от вулканична скала. Желаеше ли някой капитан да потегли с прясно свинско на борда? Джандърс и Уипъл го снабдяваха с живи прасета и с балирани листа от храста тий за зелен фураж по време на дългото плаване. Сладки картофи и портокали, които по-рано липсваха на острова, преди капитан Кук да ги донесе, изсушена риба… Джандърс и Уипъл разполагаха с всичко. Ако някой кораб искаше кълба от олонови влакна, най-здравите на света, или дори въжета, изплетени от тях, Джандърс и Уипъл и тук имаха монопол.
	Джон Уипъл обаче откри най-лесния начин фирмата им да печели пари. Понякога пристигаха кораби с недостатъчно на брой варели китова мас и затова връщането им в Америка не бе рентабилно. Но все пак варелите бяха твърде много, за да има смисъл да ги превозят обратно до складовете отвъд Япония. Уипъл уреди капитаните на тези кораби да оставят целия си товар в Лахайна, на склад при Джандърс и Уипъл, а когато фирмата събереше пет-шест такива товара, тя се договаряше с някой капитан от Нова Англия да превози цялото количество до Ню Бедфорд. По този начин фирмата печелеше от осигуряването на склад за варелите с мас, от превоза им до Америка и от таксата за наетия кораб, който извършва превоза. Според Уипъл следващата логична стъпка бе направо да купуват всички свободни количества мас и да търгуват с тях.
	Той дори предложи фирмата им да се сдобие със собствени кораби и да обхване целия бизнес с китова мас, но предпазливият капитан Джандърс подръпна червената си брада и остана непреклонен.
	— На този свят има само един начин да се печелят пари — отсече той. — Моето мото е: „Не притежавай нищо, контролирай всичко“. Да притежавам цял товар китова мас? Никога! Защото тогава ще се тревожа за пазара. Нека някой друг да го притежава, а ние ще се погрижим за него и ще получим по-добра печалба. А пък да притежаваш кораб е истинска лудост. Наблюдавал съм какви неприятности имат собствениците на кораби. Принудени са да се доверяват на капитани негодници, на още по-лоши помощник-капитани и на покварени екипажи. Да хранят всички тях, да застраховат кораба, да се тревожат, когато излезе буря, а накрая да си разделят печалбата с екипажа.
	— Ти все пак купи „Тетис“ — напомни му Уипъл.
	— Вярно е! — съгласи се Джандърс. — Купих го, но видя ли колко скоро го продадох? При едно предишно пътуване бях забелязал, че на Келоло му потичат лиги, като види такъв кораб, и знаех, че мога да получа бърза печалба. Аз лично да отговарям за използването на един кораб? Никога! — Посочи гниещия негоден бриг, заседнал на рифа. — Спомняй си за „Тетис“, Джон, винаги когато ти се прииска да купиш кораб.
	Но Уипъл все още не беше разубеден и продължи да спори:
	— Има хора, които печелят от корабите. Мислех си, че и ние можем да бъдем от тях.
	Джандърс се съгласи отчасти.
	— Признавам, че от един кораб, ако се експлоатира правилно, могат да се спечелят малко пари. Но ако ние с тебе се научим да си въртим търговията и да използваме земите тук, ще направим такова състояние, че на собствениците на кораби ще им се завие свят, Джон. Не притежавай нищо, контролирай всичко.
	Капитан Джандърс търгуваше умело в сферите, които бе решил да контролира — доставяше месо в Орегон, вземаше кожи с козина от Кантон, изпращаше одрани кожи във Валпараисо и лой в Калифорния. От всяка сделка получаваше бърза печалба и тъй като винаги разполагаше с пари на ръка, имаше възможност да помага на изпадналите в затруднение. Постепенно собствениците на китоловни кораби разбраха, че могат да му доверяват всякакви сделки, и той им стана агент. Ако някой корабен капитан искаше да рискува в замиращата вече търговия със сандалово дърво, дочул, че капитан Джандърс е направил състояние по този начин, фирмата с удоволствие приемаше да съхранява скъпоценната стока и осигуряваше препоръчителни писма до кантонските търговци, които биха я купили. Явеше ли се някой, убеден, че ще спечели добре, ако откара прясно говеждо в Орегон, а след това лед до Калифорния, Джандърс и Уипъл му доставяха жив добитък, като изпращаха буйните млади каубои от Лахайна в хълмистите райони да ловят с ласо дивите говеда, пренесени на острова от капитан Ванкувър през 1794 година.
	За да спечелят благоразположението на корабните екипажи, Джандърс и Уипъл извършваха и някои безплатни услуги. Ако някой моряк искаше да се ожени за местна девойка, безсмислено бе да се обръща към преподобния Хейл за черковна сватба, тъй като той не бе привърженик на такива бракове и щеше да се моли поне един час заедно с моряка, изтъквайки му, че Бог ни е предупредил да не блудстваме с езичници. Доктор Уипъл обаче бе получил от Келоло правото да извършва такива венчавки. Много от семействата, останали паметни в хавайската история с родените от тях бъдещи умни управници на островите, бяха получили благословия в кантората на Джандърс и Уипъл, където преподобният Уипъл призоваваше Аманда, капитан Джандърс и жена му Луела за свидетели. Абнър, разбира се, смяташе, че всички бракосъчетани по този начин живеят в блудство, и им го казваше направо.
	Джандърс и Уипъл служеха и като пощенска кутия за флотата. Понякога мухлясали писма лежаха с години в сандъците им, преди по дървените стълби и пред входа да затрополят моряци и да се провикнат: „Има ли поща за мене?“ Обветрените пътешественици после сядаха по столовете в кантората на Джандърс и Уипъл и четяха семейни новини отпреди четиринадесет месеца. След това молеха Джон Уипъл за лист хартия, а докторът им обясняваше:
	— Онази постройка на ъгъла е читалня за моряците. Идете там при господин Кридланд и той ще се погрижи за всичко.
	Често корабни капитани изпращаха от далечните китоловни райони искане до Джандърс и Уипъл за пет-шест нови моряци, с които да подменят част от екипажа си, когато корабът пристигне в Лахайна. Капитан Джандърс знаеше, че китоловците предпочитат яките хавайски младежи, и им ги осигуряваше срещу пет долара за човек. Но когато не разполагаше с местни жители, отиваше при Келоло и молеше едноокия и беззъб полицейски началник:
	— Хвани ми за другия месец осем-десет дезертьори.
	Тогава Келоло изпращаше своите хора във вътрешността на острова да приберат най-пропадналите убийци, страхливци, бегълци, изнасилвани и отчаяни пияници, каквито в ония години можеха да изпаднат от някоя нация. Но нямаше американски дезертьор, достатъчно дегенерирал и безнадежден, та да не бъде подслонен от някое добросърдечно хавайско семейство. Приютителите дори се биеха с полицаите, за да не им позволят да арестуват някой убиец. Но когато негодяите най-сетне попаднеха в затвора, при тях отиваше господин Кридланд от моряшкия параклис и им обясняваше:
	— Ако ви върнат в Америка, оковани във вериги, там ще ви съдят и ще ви хвърлят в затвора. Ала ако се съгласите доброволно да станете китоловци, не само ще получавате заплата, но и ще избегнете затвора.
	С помощта на Абнър, обикновено под формата на дълги молитви с безпътните негодници, Кридланд ги докарваше до приемливо състояние. А щом се покажеше корабът с недостатъчна работна ръка, Келоло освобождаваше затворените бегълци и капитан Джандърс ги отвеждаше на кея, където обявяваше на новопристигналия капитан:
	— Ето ти неколцина чудесни мъже, от които можеш да си избереш!
	От всяка подобна доставка на новобранци Джандърс и Уипъл получаваха малка комисиона.
	Понякога идваха и писма с по-личен характер. Така един ден през 1831 година капитан Джандърс изпрати Уипъл да обиколи Лахайна и да намери хаваеца Пупали, защото за него бе пристигнало писмо от Валпараисо, в което, изглежда, имаше значителна сума пари. Когато дебелият Пупали се яви в кантората, Джандърс го посрещна от вратата:
	— Добър ден, Пупали. Има писмо за тебе.
	— Аз не знам да чета — ухили се Пупали.
	— Добре. Слушай. Аз ще ти прочета писмото — предложи Джандърс.
	— Алу, алу — закима Пупали, а очите му блеснаха от нетърпение.
	Щом Джандърс отвори писмото от Валпараисо, шепа английски банкноти полетя към пода, а Пупали се нахвърли към тях и ги настъпваше една след друга като човек, който убива хлебарки.
	— Какви са тези пари? За мене ли са?
	— Ще видим — каза Джандърс и оглади тънкия лист хартия, на който бе написано писмото. — На моя добър приятел Пупали от Лахайна — започна Джандърс. — Е, поне е ясно, че писмото е за тебе. Сега ще разберем за парите — обяви капитанът.
	Пупали се засмя и огледа хавайците, които се бяха наредили в кръг при неочакваната новина, че техен човек е получил документ от Валпараисо.
	— От кого е? — попита един от зяпачите и капитан Джандърс още веднъж внимателно приглади листа, за да прочете последните изписани редове.
	— От капитан Хоксуърт е! — изненадан съобщи той.
	Като чуха името на страшния китоловец, някои от хавайците отстъпиха назад, защото все още ясно си спомняха оръдейния обстрел на Хоксуърт.
	— Какво пише? — попита Пупали.
	— Ето какво. „Изпращам ти тук приложени, мой стари и верни приятелю, четирийсет и пет лири стерлинги, което е доста голяма сума. Получих я в дар от един английски морски капитан, с когото говорих край бреговете на Япония и на когото дадох твоята дъщеря Илики. Стори ми се почтен човек, обеща да се отнася с нея добре и каза, че ще я вземе със себе си в Бристол, когато свърши морското си плаване. Тъй като Бристол е в другия край на света, ти може вече да не видиш Илики, но когато аз я видях за последен път, изглеждаше щастлива и в добро здраве. Не можех да я върна в Лахайна, защото плавах с пълен товар от Япония направо към дома, където момиче като Илики няма да бъде посрещнато добре. Все пак трябваше да направя нещо и прецених, че е по-разумно да я дам на един почтен английски капитан, отколкото да я оставя във Валпараисо, където сигурно щеше да си има неприятности. Изпращам ти цялото дарение на капитана, само пет лири дадох на самата Илики, защото смятам, че е добре за една жена в чужда страна да си има малко свои пари. Надявам се да те видя скоро пак. Поздрави от мене жена си и другите си дъщери. Всичките са добри момичета. Твой верен приятел, Рейфър Хоксуърт.“
	Целият остров се съгласи, че капитан Хоксуърт е постъпил доста разумно, защото всички, които познаваха Валпараисо и Нова Англия, знаеха, че за девойка като Илики няма да е добре на нито едно от тези места. Разбира се, вероятно английският капитан щеше да я предаде на друг кораб, когато дойдеше време да се връща в Бристол, но все пак имаше известна възможност той да се привърже към жизнерадостната девойка и да я вземе със себе си. Лахайна прие, че дарението наистина е било от петдесет английски лири и че капитан Хоксуърт го бе отчел честно. Благоразумието му да отдели пет лири за самата девойка бе похвално, а на безгрижния Пупали започнаха да гледат като на заможен човек.
	Сделката обаче бе остро осъдена от преподобния Хейл, който, щом чу новината, забърза към кантората на Джандърс и Уипъл, за да се увери лично в автентичността на писмото. След това намери Пупали и се нахвърли върху него на хавайски:
	— Не можеш да запазиш за себе си тези пари, Пупали. Позорно е един баща да печели от продажбата на собствената си дъщеря.
	— Това голямо капу ли е? — попита дебелият хаваец, заобиколен от жена си и трите си дъщери.
	— Толкова страшно капу, че за него дори няма дума — потвърди Абнър.
	— Ти току-що употреби една дума за него — с известна надежда изтъкна Пупали.
	— Употребих няколко думи — сряза го Абнър. — Искам да кажа, че в цивилизованите езици не е нужно да има една определена дума, защото такова деяние… — Спря объркан и започна отначало, като заяви направо: — Това е ужасно деяние, Пупали. Не можеш да задържиш тези пари.
	— Какво да ги правя? — попита Пупали.
	— Мисля — заяви Абнър, след като бе помълчал известно време — че трябва да ги дадеш на черквата… да очистиш себе си от греха, в който и ти си включен сега.
	Пупали извади банкнотите, нареди ги внимателно и ги огледа. После поклати глава в несъгласие.
	— Не — разсъждаваше той — ако тези пари са капу, както ти казваш, по-добре е да навредят само на мене, не и на хубавата ти черква.
	Абнър се покашля и започна да му обяснява:
	— Църквата винаги е имала задача да поправя злините в обществото, Пупали. Ако дадеш тези пари за една достойна цел, капуто ще се изчисти.
	— Не, от друга страна — възрази Пупали — твоята хубава черква вече два пъти беше разрушена, защото духовете на нашата земя бяха сърдити, че я построи не както трябва.
	— Разрушена беше от един пожар и от един вятър — поправи го Абнър.
	— А сега, ако разсърдиш и твоя бог заради черквата, тя сигурно пак ще изгори — победоносно заключи Пупали. — Затова не мога да те оставя да поемеш такъв риск, макуа Хейл. Ще си запазя парите.
	Всъщност безотговорният баща бе спечелил така добре от продажбата на Илики, че се зае да предлага останалите си три дъщери на всеки срещнат капитан на китоловен кораб. Но те бяха станали дебели и отпуснати и не се намериха клиенти.

	* * *

	Въпреки редица подобни поражения последните години бяха добри за Абнър и Джеруша. Вече имаха четири деца — две момчета и две момичета — и всичките очевидно бяха надарени с висока интелигентност. Абнър съжаляваше, че по-малките не можеха да си играят с децата на Джандърс и на Уипъл, ала и госпожа Джандърс, и Аманда упорито настояваха децата им не само да общуват с хавайчетата, но и да говорят на този езически език, затова Абнъровите малчугани постоянно бяха сами зад оградата на мисионерския двор. Явяваха се добре измити в черквата всяка неделя, а често надвечер Абнър ги водеше до морския бряг, откъдето можеха да гледат прекрасните острови покрай рейда на Лахайна. Умните деца играеха там и на играта „Видях китове“, а в подходящите сезони се мъчеха да отличат малките китчета и майките им. За семейството тези часове на отдих в края на деня бяха най-приятните през седмицата, а поетичните думи, които децата използваха, идваха от наблюденията им на залезите над островите. През декември слънцето залязваше почти по средата на Ланай, сякаш бе огнена топка, която се прибира да спи в загасналия вулкан на красивия остров. Но през юни голямото огнено кълбо залязваше отвъд брега на Молокай и потапяше пурпурните и оранжевите си лъчи в синия океан. Когато вече гаснеше дневната светлина, децата се ослушваха за звуците на говорещи бухали и за нежния шепот на надигащия се в кокосовите палми ветрец.
	Но най-много обичаха миговете, когато баща им сочеше гниещия корпус на кораба „Тетис“ и казваше:
	— Спомням си как вашата скъпа майка и аз пътувахме от Бостън с този бриг. — После убеждаваше децата, че те принадлежат към три ценни братства: — Вие сте деца на Бога. Всички хора са ваши братя. И освен това сте потомци на най-смелите люде, пристигнали на Хаваите, на мисионерите, които пътуваха на борда на „Тетис“.
	Една вечер Михей прошепна на майка си:
	— Татко казва, че всички хора са братя, но че тези, които са дошли с „Тетис“, са малко по-добри от другите, така ли е?
	За изненада на момчето майка му отговори:
	— Баща ти има право. Няма по-добри хора на света от тези, които пристигнаха тук с „Тетис“.
	Но Михей забелязваше, че от година на година в разказа на баща му за това съдбоносно пътешествие вълните ставаха все по-високи и малката каюта — по-претъпкана.
	Тези дни бяха изпълнени за Джеруша с радост, защото деветте години в Лахайна я бяха научили как да организира живота в тръстиковата къща. Големите й врагове бяха дървениците и хлебарките. С педантична чистота се справяше с първия враг, а срещу втория се бореше, като увиваше всяка трошица и парченце храна; отчаяните хлебарки накрая се изселиха в друга, не така добре поддържана къща. Все пак тръстиковите стени с гладка и ароматна панданова подплата бяха удобни скривалища за какви ли не насекоми; нощем, като се обърнеше върху сламеника, често чуваше как се счупва с пукот твърдата обвивка на някоя гадинка. Трудно се чистеше и прахът от покрития със ситни камъчета под. Но животът бе възможен, а понякога дори и приятен.
	Аманда Уипъл и Луела Джандърс се безпокояха, че търпеливата им сестра Джеруша се съсипва във влажната тръстикова колиба, затова написаха молба до мисионерския съвет в Хонолулу да изпратят малко дървен строителен материал. „Ако само доставите дъски, нашите съпрузи са готови да построят прилична къща за тази измъчена християнка“ — писаха те. Но тъй като под молбата стоеше и подписът на Аманда Уипъл, която бе насърчила мъжа си да напусне мисията, и понеже Уипъл след това бе още два пъти порицан, че венчава американски моряци за хавайски девойки, молбата остана без отговор, а Джеруша продължи да живее в тъмната влажна колиба.
	Абнър би се вбесил, ако научеше за стъпката, предприета от Аманда, защото той упорито поддържаше първоначалното си убеждение: „Изпратени сме тук като служители на Бога, чрез дарения за мисията Бог ще се погрижи за нас както намери за добре“. Джеруша обаче страдаше, гледайки четирите си деца облечени в стари дрехи, подбрани от мисионерския съвет измежду останалото от пратките с благотворителни подаяния. Изморяваше се допълнително, като разпаряше получените дрехи и от извадените по-големи парчета плат шиеше нови дрехи за децата си. Ала в едно Джеруша бе непримирима.
	— Трябва да намерим книги за Михей. Ако ти не пишеш на мисионерския съвет да ни ги достави, аз ще го направя — повтаряше тя на съпруга си. Дори спираше на улицата морски капитани и ги питаше дали нямат ненужни вече книги, за да може ученолюбивият й син да ги прочете. — Мъча се да го науча на всичко, което се изисква, за да го приемат в колежа в Йейл — обясняваше тя — но той чете тъй бързо и тъй добре разбира…
	Така или иначе, успя да осигури необходимите книги.
	Всяка година идваше ден, в който Джеруша преживяваше истинска майчинска радост. Той съвпадаше с пристигането на традиционния сандък с подаръци от родителите й в Уолпол, Ню Хампшир. Те го изпращаха винаги през ноември, но Джеруша не знаеше кога ще почука на вратата им някой морски капитан и ще каже: „Носим ви един сандък, госпожо“. Вълнуващо бе да чуе тези думи, а още по-вълнуващо — да види как семейството се нарежда в кръг и очаква Абнър да отвори сандъка. В него имаше сушени ябълки и круши и твърдо, сухо говеждо месо.
	— Тези панталони ще бъдат за Михей — казваше Джеруша, като оглеждаше дрехите една по една. — Тази рокля ще стане на Люси. Това ще е за Дейвид, а пък това — за Естър.
	В следващия неделен ден Джеруша най-после можеше да огледа с гордост децата си, тръгнали към черквата в новите си дрехи. Дълго след като бе изпразнен сандъкът, тя го оставяше на видно място вкъщи и всеки път, когато го зърнеше, си спомняше студените зими в Ню Хампшир и аромата на ябълково вино.
	Основната причина, поради която Абнър не можеше да приеме никаква помощ от семейство Уипъл, бе една фраза, произнесена от Джон. Тя не му излизаше от ума и най-красноречиво говореше за отстъпничеството и падението на някогашния му съквартирант. В най-неподходящи моменти в ушите му отново и отново прозвучаваше рязкото съждение на Джон: „Не мисля, че алиите са изпратили вятъра, но също така не мисля, че Бог е потопил корабите“. Колкото повече разсъждаваше върху тези думи, толкова по-достойни за презрение му се струваха те. Според Абнър същността им бе, че се слага знак на равенство между езическите богове на алиите и самия Господ. А това бе ужасно! И той все по-упорито странеше от Джон Уипъл. Без никой от двамата да го съзнава, колкото повече растеше благосъстоянието на Уипъл, толкова повече Абнър Хейл се уповаваше на Бога. И тъй като в Лахайна, както и навсякъде, тези две линии не вървяха успоредно, а в различни посоки, разстоянието между тях се увеличаваше и двамата мъже започнаха да не се разбират един друг.
	Все пак Уипъл продължаваше да се интересува от положението на Абнър. Затова изслуша с учудване, но и с облекчение разказа на един салемски капитан, пристигнал неотдавна от Бостън. На кея в този град той бе видял нещо колкото нелепо, толкова и обещаващо.
	— Тя вече положително е готова — обясняваше капитанът. — Оня човек, Чарлс Бромли, от Ню Хампшир, бе наредил да построят цяла двуетажна дървена къща на самия док, на крачка от залива. Къщата нямаше зимник, но всичко останало си беше на мястото, чак до пантите на прозорците. А като я свършиха, дърводелци с бояджийски четки сложиха номер на всяко парче дърво. Чертожници нарисуваха скици на цялата къща и отбелязаха върху тях номерата. И после какво мислиш, че стана? — театрално попита капитанът. — Разглобиха къщата и дъска по дъска я пренесоха на борда на оня кораб.
	— Кой кораб? — попита Уипъл.
	— „Картаджиниън“, на капитан Хоксуърт от Ню Бедфорд.
	— Много ще съм ти благодарен, капитане, ако запазиш всичко това в тайна — помоли го Уипъл.
	— Всъщност къщата е предназначена за тези острови — допълни капитанът. — Може би за Хонолулу. Толкова се заинтригувах, че заговорих онзи човек, Бромли. Не искаше да приказва много, но подметна, че идеята била на капитан Хоксуърт. Капитанът отишъл при него и му разказал за някакво мисионерско семейство в Хонолулу… живеели като свине… в тръстикова къща, с дървеници, хлебарки. Защо Бромли е построил къщата, не ми стана ясно.
	— Обещаваш ли ми? — отново го помоли Уипъл.
	— То се знае — съгласи се капитанът.
	— Уверявам те, капитане, че ще спестиш огорченията на една чудесна жена, ако си държиш устата затворена. Аз ще направя същото — завърши Уипъл.


	Безпокойството, породено у доктор Уипъл от новата къща, бе нищо в сравнение с това, което изпита Абнър, когато забеляза, че в Лахайна се вършат странни и неразбираеми за него неща. И тъй като той се смяташе отговорен за всичко, което става в града, мисълта, че хавайците се заемат с важни дела зад гърба му, го раздразни силно. Пред събранието в Хонолулу Абнър докладва:
	— За първи път осъзнах тази необикновена потайност преди четири дни, когато се връщах от огледа на къща, изгоряла поради това, че стопанинът й пушел тютюн. След като порицах греха му, случайно надникнах в двора около стария дворец на Малама и забелязах, че няколко кахуни надзирават построяването на голяма нова къща. „Какво строите?“ — ги попитах. „Една малка къща“ — отговориха ми уклончиво. „С каква цел?“ — попитах пак. „Другите къщи са плесенясали“ — излъгаха те. „Кои други къщи?“ — „Ей онези“ — замахаха ръце в неопределена посока. „Точно кои?“ — настоявах аз. На този въпрос не ми отговориха, затова влязох по-навътре и огледах новата къща, която беше просторна, с истински врати, с прозорци и с две китайски огледала. „Това е много голяма къща“ — забелязах, но кахуните пак повториха, че къщата е доста малка. Оставих тези безсрамни лъжци, обиколих всичките къщи в двора, помирисах ги и видях, че нито една не е плесенясала. Тогава пак се върнах при кахуните и ги попитах: „Кажете ми, какво строите“. А те отговориха: „Къща“. Напуснах конспираторите с убеждението, че става нещо подозрително, но какво е то, не знам…
	Абнър продължаваше да мисли върху тези отчайващи го загадки, когато видя от своята „холандска“ врата седмина местни жители — идваха откъм хълмовете и вървяха един подир друг с мейлови клони и големи букети от цветове на джинджифил в ръце. Абнър изостави работата си върху превода на Библията, настигна ги и ги попита:
	— Защо носите мейл и джинджифил?
	— Не знаем — отговориха хавайците.
	— Кой ви изпрати по хълмовете? — настоя Абнър.
	— Не знаем.
	— Къде носите тези цветя?
	— Не знаем.
	— Разбира се, че знаете — кипна той. — Глупаво е да твърдите, че не знаете къде отивате. — И закуцука след тях по брега, където хавайците се разпръснаха в различни посоки.
	Вбесен, Абнър постоя няколко минути под горещите слънчеви лъчи, като се мъчеше да свърже отделните си наблюдения. После мушна ръце в джобовете на палтото, отправи се към кантората на Джандърс и Уипъл и рязко попита:
	— Джон, какво става в Лахайна?
	— Какво имаш предвид? — на свой ред попита Уипъл.
	— Току-що срещнах седмина хавайци, които бяха ходили да берат мейл и джинджифил. За какво им са?
	— Защо не попита тях?
	— Питах ги, но нищо не ми казаха.
	— Може да е за някаква церемония — предположи Уипъл.
	Абнър презираше тази дума и се боеше от нея, защото му напомняше за отблъскващи ритуали и езически сексуални оргии. Затова предпазливо уточни:
	— Искаш да кажеш… за езическа церемония?
	Тогава Уипъл си припомни нещо.
	— Сега се сещам, че преди два дни няколко китоловци ми искаха по-голямо количество тапа за уплътнения по корабите. Обикновено мога да намеря сто метра само като щракна с пръсти, но онзи ден обиколих десетина къщи, навсякъде правеха тапа, обаче никой нямаше за продан.
	— За какво може да им е?
	— Всички отговаряха едно и също: „За Келоло е“.
	След този отговор Абнър изложи пред лекаря различните си наблюдения от последно време и като помисли върху това, попита:
	— Джон, какво става?
	— Не знам — отвърна Уипъл. — Келоло и децата му били ли са на черква скоро?
	— Да, и се държаха почтително, както винаги.
	— На твое място не бих изпускал от поглед Келоло — засмя се Уипъл. — Той е хитра стара акула.
	През целия ден Абнър продължи да мисли по този въпрос — очевидно криеха от него някакво важно събитие. Ала безпокойството му многократно се засили в късния следобед, когато дочу откъм една далечна долина приглушените, тайнствени удари на езически барабан. След малко ударите спряха. А когато започнаха пак, той се провикна:
	— Хула!
	Без дори да каже на Джеруша къде отива, тръгна по следите на отдавна забранената хула. Вървеше подир ехото от място на място, докато най-сетне долови, че звукът идва от една къща в края на града. Забърза по извита пътека, решен да открие сладострастните веселяци и да ги накаже, но внезапно иззад едно дърво се показа висок хаваец и го попита:
	— Къде отиваш, макуа Хейл?
	— В онази къща танцуват хула! — заплашително извика Абнър.
	Ала хаваецът навярно е бил поставен на пост, защото, когато мисионерът стигна до мястото, откъдето извираха барабанните удари, намери само неколцина кротки мъже и жени, които пееха черковни химни. Нямаше никакви барабани.
	— Къде ги скрихте? — нахвърли се той.
	— Какво да сме скрили, макуа Хейл?
	— Барабаните.
	— Не сме имали барабани, макуа Хейл — отвърнаха му с подкупваща невинност. — Пеехме си химните за неделя.
	Ала щом се прибра вкъщи, Абнър отново чу биенето на барабани и каза на Джеруша:
	— В този град става нещо и подлудявам от яд, че не мога да разбера какво е то.
	Не хапна нищо на вечеря, а по-късно, когато изгряваше луната, обяви решително:
	— Няма да си легна, докато не открия какво зло се подготвя.
	Въпреки протестите на Джеруша той облече бялата си риза и черния редингот, върза си най-хубавата вратовръзка и сложи касторената шапка. За по-голяма увереност взе и един здрав бастун, преди да излезе навън в топлата тропическа нощ. Постоя известно време тихо под звездите и въздишащите палми, като отчаяно се мъчеше да разбере какво става в неговата енория. Но нищо не се чуваше.
	Запита се дали Мърфи не е възобновил танцуването на хула в кръчмата си, ала като се промъкна край нея, видя, че всичко е спокойно. Оттам отиде до кея, подозирайки, че китоловци може да са се сговорили с Келоло и да са организирали някаква оргия; корабите обаче се поклащаха смълчани под призрачната лунна светлина.
	Но както си стоеше в края на кея, загледан в корабите, внезапно видя с крайчеца на окото си една трепкаща светлина край брега, малко по на юг. Не й обърна внимание, защото си помисли: „Нощен риболовец е излязъл с факел на рифа“. Ала светлината не се движеше като рибарски факел и Абнър си промърмори:
	— Това не е един факел, а няколко.
	Спомни си за новата тръстикова къща в двора на Малама, спомни си за кахуните и като риба, привлечена от светлината, напусна кея, тръгна покрай кораловия риф, покрай форта, покрай домовете на важните алии и се насочи към двореца на Малама. Докато вървеше тихо по пясъка, светлината от факлите стана по-силна и той схвана, че е започнало някакво голямо празненство, на което не е очакван гост. Затова взе да се придвижва крадешком от една палма до друга и така стигна до скрито местенце, откъдето можеше да наблюдава какво става около двореца. Най-напред видя, че много пазачи са се събрали пред портата, водеща към дворцовите постройки, и си помисли: „Тези пазачи стоят, за да не мога аз да вляза. Какво зло са си наумили моите хора?“.
	Не се наложи да чака дълго. Измежду група мъже, които се бяха гощавали с печено прасе, се надигна Келоло в яркожълто одеяние, последван от шестима кахуни с наметки от пера. Келоло спусна ръката си и близо до пясъчния бряг прозвуча нощен барабан, после още един и накрая трети, с по-остър звук, който наложи равномерен, пулсиращ ритъм. Изведнъж от тълпата изскочиха шестте жени, които Абнър бе заварил да пеят химни в къщата. Сега бяха голи до кръста, косите им бяха закичени с червени цветя, на вратовете им висяха гердани от излъскани черни черупки, а около глезените им имаше гривни от акулски зъби, които потракваха, когато започнаха да танцуват една старинна хула.
	Абнър често се бе възмущавал от този танц, но никога не беше го виждал. Сега, когато полюшващите се поли от листа се задвижиха в трепкащите сенки, той забеляза колко тържествен и грациозен е танцът. Жените бяха като безплътни духове, които се огъват от нощния вятър — движението започваше от главата, минаваше по закръглените ръце и се спускаше към бедрата в една непрекъсната ритмична линия.
	— Не очаквах, че танцът е такъв — промърмори Абнър. — Смятах, че голи мъже и жени…
	Мигновеното му признание обаче бе прекъснато от онова, което последва; Абнър видя ужасен как един певец изскочи пред танцьорките и започна да вика мрачно и тържествено:
P>
	Велики Кейн, пазител на небесата,
	Велики Кейн, пазител на нощта,
	цар на боговете, владетел на хората,
	Кейн, Кейн, Кейн!
	Ела на нашата церемония, благослови нашия бряг!
P$
	И докато Абнър гледаше изумен, от новата тръстикова къща излезе Келоло, понесъл в благословените си ръце древния камък на Кейн. Той отдавна трябваше да е унищожен, но бе оцелял благодарение на любовта на Келоло и сега бе поставен върху нисък каменен олтар до брега. Като го положи, Келоло се провикна:
	— Велики Кейн, твоят народ приветства завръщането ти!
	Над множеството легна дълбока тишина, а хавайците един по един минаваха край Келоло и отрупваха олтара с цветя. След това кахуните подхванаха своите напеви. По даден от Келоло знак барабаните забиха в нов и по-див ритъм; жените, които танцуваха хула, се поклащаха по-весело; жителите на Лахайна приветстваха завръщането на своя древен бог.
	Абнър бе изнесъл сто проповеди и бе пял двеста химна за унищожаването на езическите идоли, но този камък бе първият идол, който виждаше. Загледа го в нечестива омая, защото странната комбинация от благоговение и екстаз, която идолът внушаваше на своите обожатели, говореше за истинската му сила. В този миг дребният мисионер разбра много неща за Хаваите, които не му бяха известни досега — неотслабващата религиозна страст, дълбокото историческо чувство и загадъчност. От все сърце му се прииска да се втурне напред и да разбие олтара, който поддържаше жизнеността на тези нехристиянски сили.
	Но вниманието му се отклони от идола към фигурата на мъж, появил се от новата тръстикова къща. Беше Кеоки Канакоа, а механичните му движения показваха, че е изпаднал в унес, в дълбока хипноза. Беше гол до кръста, тялото му бе намазано с мазнина; около бедрата си носеше препаска от кафява тапа, а през лявата му ръка бе прехвърлена наметка от пера. Шлемът му бе в старинен стил, с висок гребен от основата на врата до челото. Носеше гердан от човешка коса, на който се люлееше огромен зъб от кит, извит като кука.
	Докато Кеоки се приближаваше към статуята на Кейн, един жрец напяваше:
	— Той идва, съвършеният мъж. Косата му е тъмна и червеникава, фигурата му е властна, триъгълна надолу от раменете и тясна в бедрата. Гърбът му е изправен, няма никакъв недостатък, никакво петно. Главата му е квадратна, както е била оформена в детството му. Ноздрите му са широки. Вратът му е къс и мускулест, а очите му са опияняващи като дървото, което привлича рибата в езерата. Той е съвършеният мъж и идва да се преклони пред Кейн!
	В своя унес младият алии стигна до олтара, поклони се и извика:
	— Велики Кейн, прости на своя син. Приеми го отново.
	Скрит в сенките, и Абнър се молеше:
	— Прости му, всевишни Боже! Той е подвластен на зли мъже и не знае какво върши.
	Ала на Абнър предстоеше да понесе още по-тежък удар, защото от тръстиковата къща излезе Ноелани, загърната в златиста тапа и накичена с прочутия гердан от китови зъби на Малама. В косата й бяха затъкнати цветя, движеше се тържествено към олтара под напева на жреца:
	— Тя идва, съвършената жена. Кожата й е без петънце, мека и разтапяща се като океанските вълни, лъскава и гладка като бананов цвят. По-красива е от червените цветове на дървото лехуа, по-прекрасна от разпукната пъпка на хлебното дърво. Ноздрите й се разтварят под правия й нос. Челото й е чисто и ниско. Устните й са пълни и гърбът й — изправен. Бутовете й са закръглени като изгряваща луна, здрави като основите на Мауи. Тя е съвършената жена и идва да се преклони пред Кейн:
	Абнър, потресен от това второ светотатство, си промърмори:
	— Те не могат да се върнат при Кейн! Те знаят катехизиса. Кеоки се учеше в Йейл. Те са конгрегационалисти. Те са членове на моята църква и аз им забранявам.
	Това светотатство, колкото и страшно да бе, представляваше само прелюдията към събития с още по-голямо значение. Сред кахуните, които тази нощ празнуваха своята победа, се изправи висок жрец, понесъл в ръцете си черна тапа, каквато Абнър не беше виждал досега, и след като отправи гореща молитва към Кейн, хвърли тапата високо във въздуха, а щом черният плащ се разтвори напълно, той обгърна с него раменете на брата и сестрата и извика:
	— От този миг и завинаги ще спите под една тапа!
	И поведе двойката към очакващата я къща.
	Барабаните избухнаха в диви ритми. Танцьорките се заизвиваха в яростни движения, които изтриха спомена за красивото начало, а кахуните пееха:
	— Ноелани и Кеоки се ожениха.
	Абнър не можа да издържи. Изскочи от скривалището си, размахал тежкия бастун, и изкрещя:
	— Мерзост! Мерзост!
	Преди изуменото множество да успее да го спре, той се хвърли върху олтара, с мощен замах на бастуна запрати свещения камък на Кейн в пръстта и в яростта си зарита клонките от мейл и джинджифил. После отпусна бастуна и тържествено се отправи към новобрачната двойка, отметна черната тапа и отново изкрещя:
	— Мерзост!
	Но хавайците вече се бяха окопитили след изненадата и Келоло с помощта на двама кахуни хвана Абнър. Не се отнесоха с него грубо, защото знаеха, че е жрец на друг бог и само бе изпълнил своя дълг. Келоло го помоли кротко:
	— Мили малък приятелю, прибери се вкъщи. Тази нощ разговаряме с други богове.
	Абнър се освободи и насочи пръст към Кеоки.
	— В очите на Бога това, което вършиш, е престъпление. — Хаваецът му отвърна с леден поглед, а мисионерът извика: — Кеоки, какво се е случило?
	Грамадният млад алии изгледа стария си приятел и промълви:
	— Аз те молих, преподобни Хейл, да ме ръкоположиш за пастор. Щом твоята църква не ме иска…
	— Пастор? — изкрещя Абнър. В миг ужасите на тази нощ — танцът хула, още живият камък, барабаните и кахуните, взеха връх над разума му и той започна да се смее истерично. — Пастор? — повтори няколко пъти, докато най-сетне Келоло сложи внимателно, но здраво дланта си върху устата му и го изтегли встрани от мястото на церемониите.
	Ала обладаният от Бога дребен мъж се освободи и пак успя да се втурне към брачната двойка, преди да го спрат.
	— Кеоки!? — извика той. — Ще се възползваш ли от този брак?
	— Както е направил баща ми преди мене — отвърна Кеоки.
	— Позор! — изпъшка Абнър. — Това те изхвърля от цивилизованите…
	— Тихо! — заповяда един царствен глас и Абнър отстъпи назад. Беше Ноелани. Тя се приближи до него и изрече меко: — Обични макуа Хейл, не правим това, за да те обидим.
	Абнър погледна красивата млада жена с цветя в косата и също така спокойно й отговори:
	— Ноелани, тези мъже те изкушават да извършиш тежък грях.
	Новата Алии Нуи не влезе в спор, а простря ръка към тъмните хълмове и каза:
	— По-рано следвахме собствените си богове и долините ни бяха пълни с хора. Опитахме се да следваме твоя бог и сега островите ни тънат в отчаяние. Смърт, ужасни болести, стрелба с оръдия и страх. Ето какво ни донесохте, макуа Хейл, макар да знаем, че не сте го искали. Сега аз съм Алии Нуи и ако умра, без да родя дете, кой ще поддържа хавайския дух жив?
	— Ноелани, мило малко момиче на моите надежди, има десетки мъже… тук наоколо… които с гордост биха се оженили за тебе.
	— Но техните деца ще могат ли да станат Алии Нуи? — възпротиви се Ноелани.
	Това езическо разсъждение разгневи Абнър, той се отдръпна и издигна мрачно глас:
	— Позор! Малама би те проклела от гроба си!
	По-късно Келоло призна, че е трябвало да замълчи, ала в този миг не можа да се въздържи и подигравателно попита:
	— Какво мислиш, че ми нареди Малама на смъртния си одър?
	Дребният мисионер с бледо лице и рядка руса коса, осветена от факлите, се загледа ужасен в Келоло. Възможно ли бе това, което казва вождът, да е истина? Беше ли заповядала Малама да извършат такава гнусотия? Тази вероятност бе така отвратителна, че Абнър не можа да издържи и куцукайки, напусна сцената на церемонията, където кахуните върнаха Кейн на мястото му и барабаните забиха в сватбения ритъм.
	Абнър вървеше като замаян по тъмния и прашен път, чиито камъни бяха свидетели на много промени през последните години. Видя обвитите в сенки къщи на краля и дъсчените магазини на американците, които презираха Господа и се бореха срещу мисията. На рейда бяха закотвени китоловните кораби — неговите постоянни врагове, а в кръчмата на Мърфи някой свиреше на самотна хармоника. Колко чужди бяха тези неща за измъчения му дух.
	В мрака на нощта Абнър излезе вън от града и се изкачи на гола поляна, осеяна с камъни; стигна до кичур залинели дървета, седна под тях и погледна назад към своята тиха енория, за която сякаш вече не бе отговорен. На юг виждаше факлите на езичниците. На рейда трептяха полюшващите се нощни светлини на китоловните кораби, а околовръст бяха колибите със сламени покриви на местните жители. Колко окаян и мръсен всъщност бе градът, колко жалък. Колко малко бе успял да повлияе върху Лахайна, колко незначителни бяха постиженията му. Малама го беше излъгала. Кеоки му бе изневерил. А Илики беше Бог знае къде. И дори най-добрата от всички, Ноелани, се бе обърнала срещу него и бе упрекнала неговата църква.
	От почти десет години носеше едно и също палто; Бог не му беше изпратил нито един чифт панталони по негова мярка; разполагаше единствено с научните книги, които си беше изпросил от Бостън; жена му се трудеше като робиня в една мизерна колиба; а самият той не бе постигнал нищо. Сега, когато над неговия малък град се пукваше зора, той гледаше с чувство на унижение проблясващото море, китоловните кораби, които сякаш му се подиграваха, и градината около двореца, където бавно догаряха факлите. Изпита неудържимо желание да призове върху целия град, с изключение на мисионерската къща и нейните търпеливи обитатели, някакво старозаветно възмездие.
	— Порои! Ветрове от планините! Чума! Разрушете този град!
	Ала докато Абнър молеше Бога да изпрати подобно тежко наказание, проклетите местни божества подготвяха неговото върховно унижение, защото през следващата нощ самата богиня Пеле щеше отново да посети своя поклонник Келоло, а последствията от тази призрачна среща щяха да измъчват Абнър Хейл месеци наред.


	Джон Уипъл бе станал рано да измете пред магазина. Като видя, че Абнър се мъкне по склона на хълма надолу към града, изтича да го пресрещне, хвана го за раменете и го попита:
	— Абнър, какво се е случило?
	Хейл започна да му обяснява, но нямаше сили да произнесе скверните думи. Поколеба се безмълвен един миг и се помъчи да съсредоточи погледа си, после посочи група хавайци, които идваха по пътя откъм двореца. Косите им бяха украсени с мейлови клонки и се движеха с леки стъпки; носеха барабан и вървяха победоносно, както бяха вървели предците им преди хиляда години. Абнър немощно прошепна:
	— Попитай тях. — И закуцука към дома си, за да си легне.
	По-късно същия ден той изпрати писмо до мисионерите в Хонолулу, на които докладва: „В четири часа тази сутрин, 4 януари 1832 година, в стария дворец на Малама кахуните победиха и ужасното деяние бе извършено“.
	На дневна светлина, след като проучиха знаменията и се убедиха, че бракът е започнал успешно, кахуните увериха Кеоки:
	— Тази нощ ти направи едно добро за Хаваите. Боговете няма да го забравят, а когато детето ти се роди, ще си свободен да се върнеш в твоята църква и да станеш пастор.
	Но Кеоки трепереше под товара, който боговете бяха сложили на раменете му, и знаеше, че това е невъзможно.
	Щом отново се свечери, Келоло, доволен, че е осигурил продължението на своя род на тези божествени острови, излезе да походи сред сенките. И както си вървеше, срещна за последен път на земята мълчаливата, стройна Пеле, пазителката на вулканите, облечена в копринено одеяние, със странна, сякаш стъклена коса. Появи се сред нощния бриз и застана на пътя му под палмите. Изчака го да се приближи, а Келоло забеляза, че лицето й сияе от удовлетворение. Тръгна редом с него, като по някакъв тайнствен начин минаваше през самите дървета, които й се изпречваха по тясната пътека, и Келоло изпита огромно успокоение. Вървяха така няколко километра, доволни, че са заедно, ала когато стигнаха до края на пътеката, Пеле направи нещо, което никога преди не бе вършила. Спря се многозначително, вдигна лявата си ръка и посочи на юг през пролива Кеала-и-каики право към нос Кеала-и-каики. Остана така доста дълго, сякаш заповядваше нещо на Келоло със своите огнени и в същото време успокояващи очи. Сега той проговори за първи път и я попита:
	— Какво има, Пеле?
	Но тя продължи да сочи към Кеала-и-каики, а после, като че искаше да се сбогува с великия алии, нейния скъп личен приятел, мина край него, целуна го мимоходом с огнените си устни и изчезна сред дълга, сребриста ивица дим. Келоло дълго не помръдна и се мъчеше да запечата в паметта си всеки миг от тази среща. А през нощта, когато се прибра в своята самотна къща извън оградата на дворцовата градина, извади двете си най-свещени съкровища — белия череп на жена си Малама и един много стар камък, голям колкото юмрук, със странна форма и знаци по него. Келоло го беше получил преди повече от четиридесет години от своя баща, който го бе уверил, че окултните сили на рода Канакоа произлизат от този камък, донесен от един техен предтеча при второто му пристигане от Бора Бора. Баща му се бе клел, че този камък е не просто свещен за богинята Пеле, а че той е самата богиня, която можела спокойно да обикаля островите и да предупреждава своите хора за изригването на вулканите; духът й живее в този камък от незапомнени времена, дори преди родът им да се засели в Бора Бора. Келоло остана над своите съкровища през цялата нощ, като се мъчеше да разгадае божествената тайна, скрита в тях. На сутринта съмненията му се разсеяха, защото в Лахайна пристигна бърз кораб с новината, че силно изригване на вулкана в Хаваи заплашвало столицата Хило. Жителите на острова молели новата Алии Нуи Ноелани да се качи на бързия кораб и да отиде на остров Хаваи, за да спре потока от лава, който иначе щял да затрупа града.
	Когато съобщиха вестта на Ноелани, първата й мисъл бе, че вместо нея трябва да замине Келоло, защото той бе приятелят на Пеле. Освен това разговорите й с доктор Уипъл я бяха убедили, че вулканите са следствие на природни сили, а изригването им може почти научно да се предскаже. Съзнаваше, че островните легенди за Пеле са глупост. Но преди да успее да разисква въпроса с пратениците от Хило, Келоло притича и каза:
	— Трябва да идеш, Ноелани. Щом Пеле разрушава Хило, значи прави това за наказание, а ти трябва да отидеш там, където тече разкаляната лава, и да й припомниш, че град Хило я обича.
	— Ти си приятелят на Пеле — отговори Ноелани. — Ти трябва да отидеш.
	— Но аз не съм Алии Нуи — тъжно поклати глава Келоло. — Сега ти се удава възможност да спечелиш сърцата на хората завинаги.
	— Не вярвам, че Пеле има нещо общо с лавата — възрази Ноелани.
	— Аз я видях снощи — убедено заяви Келоло. — Аз говорих с нея.
	Ноелани изгледа баща си с учудване.
	— Видял си Пеле?
	— Вървях с нея три километра — потвърди Келоло.
	— Тя предаде ли ти някакво известие? — недоверчиво го изгледа Ноелани.
	— Не — излъга Келоло. — Разбира се, предупреди ме за вулкана на Хаваи. Да, тя посочи към Хаваи. — Но той знаеше, че всъщност бе посочила в съвсем друга посока.
	— Значи искаш аз да отида в Хило? — попита Ноелани.
	— Да. И ще ти дам един камък, който ще ти позволи да спреш лавата — увери я Келоло.
	Така през 1832 година Алии Нуи Ноелани Канакоа тръгна от Лахайна — макар в ушите й още да звучеше клетвата на Абнър Хейл: „Това е лудост, позор“ — като носеше един свещен камък. Стигна с кораб до пристанищния град Хило и още от залива видя застрашителното напредване на горещата лава, която се стичаше бавно и обхващаше в огнена прегръдка всичко по пътя си. Градът очевидно бе обречен. До вечерта на следния ден лавата щеше да го залее и изглеждаше безсмислено една млада жена да се опита да я спре.
	Но местните кахуни въздъхнаха с облекчение, като видяха, че Ноелани пристига със спасителната манна, на която бе носител, и че започва мъчителното изкачване към потока от лава. Зад нея се точеше цялото население на града, с изключение на местните мисионери, възмутени от този езически ритуал. Покрай палмовите дървета в края на града, покрай разцъфналите храсти и още по-нагоре, през ниския шубрак, вървеше тържествената мълчалива процесия. Пълзящото и пращящо рило на огнения поток вече бе само на няколко метра пред нея. Всяко ново вулканично изригване, което се спускаше по планинския склон, заливаше изтеклата по-рано и вече застинала лава и я използваше като улей към низините. Щом стигнеше до втвърдения край на старата лава, новият разкалян до бяло поток спираше за миг, а после политаше надолу в няколко различни посоки и поглъщаше всичко по пътя си — тук дърво, там къща или кочина. Чуваше се изсъскване, пращене на огън и обреченото дърво или постройка изгаряше изведнъж с една последна въздишка. После грозното рило на лавата изстиваше и образуваше улей за следващия огнен изблик.
	Към този пълзящ надолу всепоглъщащ поток вървеше младата Ноелани и докато се приближаваше към живия огън, тя сякаш се прероди. Беше призована не за друго, а за да се възправи срещу самата богиня на огъня, да се противопостави на властта й върху вулканите, които тя подбуждаше да изригват още отпреди идването на полинезийците. В тези тайнствени последни мигове, когато страшни вътрешни пламъци изгаряха собствения й разум, Ноелани загуби чувството, че е била християнка. Тя беше дъщеря на Пеле, потомка на рода, при който богинята живееше и сега; застанала пред владението на огнената Пеле, Ноелани закова крака пред прииждащата лава и реши, че няма да помръдне, дори ако трябва да умре.
	Издигна високо свещения камък на Пеле и извика:
	— Пеле! Велика богиньо! Ти разрушаваш града на тези, които те обичат! Аз те моля да спреш!
	Замръзнала на мястото си с камъка в ръце, Ноелани гледаше как нови потоци се спускат към грозното рило и напредват към Хило. Тя хвърли в пламъците тютюн и две бутилки коняк, които лумнаха яростно; после четири червени кърпи, защото Пеле обичаше този цвят, един червен петел и накрая кичур от собствената си коса. Огънят на Пеле увисна над рилото, погълна тютюна и постепенно застина. Потокът от лава бе спрял пред краката на Ноелани, но не се чуха радостни възгласи, а само тихи молитви, защото хората вярваха, че Пеле никога не ще разруши Хило. Огънят загасна. Горещите му пръсти нямаше да сграбчат повече домове. Замаяна от победата си и смутена, Ноелани се върна на своя кораб и се прибра в Лахайна, за да дочака там раждането на детето си, което след нейната смърт щеше да я замести като застъпник пред боговете.


	Спирането на лавата беше най-силният удар за Абнър Хейл в Лахайна. Тъй като това бе станало твърде скоро след измяната на Кеоки и сестра му, то бе възприето като одобрение на техния брак. Проявената от Ноелани способност да въздейства върху древните богове убеждаваше хавайците, че те продължават да съществуват, и мнозина започнаха да странят от християнската църква. Но най-голямата обида за Абнър бе радостта, с която някои американци приветстваха чудото. Един нагъл капитан многократно повтаряше:
	— Отсега нататък ме бройте за поклонник на мадам Пеле!
	Друг обещаваше:
	— Ако Ноелани започне да спира бурите, и аз ще се присъединя към нейната черква.
	Абнър, който страдаше от всяка измяна към църквата и се възмущаваше от подигравките на американците, не можеше да мисли за друго, освен за случката с лавата. Ходеше от човек на човек и спореше с всеки, готов да го слуша:
	— Горещата лава е стигнала до определено място и е спряла. Какво чудо има тук?
	— Да, но кой я спря? — възразяваха му издевателски.
	— Една жена застанала пред загасващия поток от лава, и това ми било чудо! — ръмжеше той презрително.
	— Ами ако тя не е била там? — питаха опонентите му.
	След няколко седмици, макар и неохотно, Абнър отиде да се консултира с Джон Уипъл и младият учен му вдъхна увереност:
	— Когато вътрешното налягане на вулкана стане достатъчно силно, той изригва лава. Лавата, под влияние единствено на вътрешните сили в земните недра, изхвърча нагоре и се стича по планинските склонове. Ако има достатъчно лава, тя стига до океана. Ако няма, спира някъде по пътя си.
	— Тези неща известни ли са?
	— Да, на всеки, който има капка разум — отвърна Уипъл. — Погледни Ланай. От пръв поглед е ясно, че островът е бил вулкан. Виж и нашия остров Мауи. Някога той навярно е бил съставен от два вулкана, които постепенно са се съединили. Предполагам, че преди време всичките отделни острови, които виждаме от този кей, са представлявали един голям остров.
	— Как е станало това?
	— Или островите са потънали, или океанът се е издигнал. И двете обяснения са възможни.
	За Абнър бе трудно да приеме такава грандиозна идея и предпочете да се върне към нещо по-сигурно.
	— Знаем, че светът е бил създаден четири хиляди и четири години преди раждането на Христа, и никъде не пише, че след това някакви острови са потъвали или са се издигали.
	Самата мисъл, че подобно нещо би могло да стане, се струваше на Абнър отвратителна. Уипъл понечи да го попита за потопа, но реши да смени темата и сякаш между другото забеляза:
	— Абнър, защо се представи в такава лоша светлина при сватбата на Кеоки и Ноелани? Тогава ти загуби много от влиянието си.
	— Това беше мерзост, нещо противоестествено и нечисто! — извика Абнър.
	— Мислих доста по този въпрос — спокойно продължи Уипъл. — Кое е толкова ужасно? И не ми привеждай примери от Библията. Просто ми отговори.
	— Това е нещо отвратително и неестествено — изръмжа Абнър, все още огорчен от постъпката на двамата си любими хавайци.
	— Кое е толкова отвратително? — настоя Уипъл.
	— Всяко цивилизовано общество… — поде Абнър, но събеседникът му загуби търпение и го прекъсна:
	— По дяволите, Абнър, щом почваш по този начин, знам, че ще кажеш нещо неуместно. Две от най-цивилизованите общества, които са съществували, са египетското и това на инките. На египетския фараон не е било разрешено да се жени за друга жена, освен за сестра си. И ако е вярно това, което съм чувал, така е било и при инките. И двете общества са били процъфтяващи. Всъщност — продължи Уипъл — от научна гледна точка тази система не е лоша, при условие че е прието да се убиват безмилостно децата с вродени дефекти. Очевидно египтяните и инките не са имали нищо против това, както е и при хавайците. Ти виждал ли си по-красиви хора от алиите?
	Абнър почувства, че му прилошава, но преди да успее да реагира на изненадващите разсъждения на Уипъл, лекарят заяви:
	— Ноелани ме помоли да й акуширам при раждането.
	— Ти, разбира се, си й отказал — уверено отвърна Абнър.
	— О, не! Един лекар може да практикува цял живот и да не му се удаде такава възможност — обясни Уипъл.
	— Ти ще станеш съучастник в това престъпление? — възкликна Абнър потресен.
	— Естествено — каза Уипъл и двамата мъже се върнаха от кея в мълчание.
	Когато Абнър се прибра вкъщи, изпрати децата да играят в оградения със стена двор и шепнешком съобщи на жена си отвратителната новина, че Джон Уипъл е готов да акушира на Ноелани. Ала за негова изненада Джеруша отвърна:
	— То се знае. Ноелани заслужава всички грижи. Тя трябва да е двойно по-изплашена.
	— Но Джон Уипъл, един ръкоположен християнин?
	— Важното е, че той е лекар. Да не си мислиш, че бях спокойна, като знаех, че ще ми акушира напълно неподготвен човек, когато раждах децата си?
	— Страхуваше ли се? — изненада се Абнър.
	— Да, особено в началото — призна Джеруша — но любовта ми към теб ми помагаше да овладея страха си. Все пак радвам се, че брат Джон ще се погрижи за Ноелани.
	Абнър започна да говори нещо високопарно, ала Джеруша се бе наслушала на такива приказки през месеците след неговото поражение.
	— Скъпи съпруже — заяви тя непоколебимо — боя се, че се държиш като глупак.
	— Какво искаш да кажеш? — зяпна той учудено, стана и тръгна към вратата.
	— Бориш се с кахуните, с Келоло, с Кеоки, с Ноелани и дори с доктор Уипъл. В черквата говориш недоброжелателно. Държиш се, като че ли мразиш Лахайна и всичките й жители. Отчуждил си се дори от децата си. Онзи ден Михей ми каза: „Татко не ме е учил староеврейски вече от два месеца“.
	— Бях подложен на тежки изпитания — призна Абнър.
	— Съчувствам ти за ударите, които понесе — нежно продължи Джеруша и притегли напрегнатия си дребен съпруг до един от столовете, донесени от китоловците. — Но ако ние, както ми се струва на мене, сме въвлечени в голяма битка между старите богове и новия… — Почувства, че този израз обиди Абнър, и бързо се коригира: — Искам да кажа, между езическите нрави и пътя Господен, ние би следвало да избираме най-внимателно средствата, с които си служим. Когато има изгледи старите вярвания отново да завладеят островите, трябва да се борим…
	— Предупредих всички! — извика Абнър, стана от стола и почна да крачи по пръстения под. — Казах на Келоло…
	— Мисълта ми беше — внимателно го прекъсна Джеруша и също се изправи, за да е по-близо до развълнувания си съпруг — че в това съдбовно време ти трябва да си по-спокоен от обикновено, по-тих и по-убедителен. Разказа ми как си посочил тримата грешници — Кеоки, Ноелани и Келоло — и поред си им заявил „Бог да те унищожи!“. Но не си ми разказал, нито си ми показал как си се опитал да поведеш хората с кротката Христова любов в тези объркани времена. Наблюдавам те и виждам, че ставаш все по-ожесточен; Абнър, това трябва да спре. Ти сам разрушаваш доброто, което си постигнал.
	— Чувствам, че не съм постигнал нищо — призна той с дълбоко душевно смирение.
	Джеруша хвана ръката му и обърна изпитото му лице към своето.
	— Мой скъпи съпруже — заговори тя сериозно — ако почна да изброявам постиженията ти в Лахайна, няма да мога да ги изредя до края на живота си. Погледни онова момиченце навън. Ако не беше ти, то щеше да бъде принесено в жертва.
	— Като го видя — отговори Абнър с разбито от болка сърце — си представям само малката Илики, най-милото дете, което сега предават от кораб на кораб.
	Абнър не бе споменавал отдавна за Илики; при тези неочаквани негови думи Джеруша си спомни за най-любимата си ученичка и усети, че горчиви сълзи изпълват очите й, но се овладя и каза:
	— Ако загубването на Илики направи впечатление на островитяните… а това наистина бе така, Абнърал… — Тя замълча, издуха носа си и произнесе последните си забележки като заповед: — Мили мой съветнико, трябва да се усмихваш. Трябва да проповядваш големи и възвишени неща. Трябва да привлечеш тези хора в лоното на Христа с такова дълбоко милосърдие, че да се привържат към Бога завинаги. Ти… трябва… да проповядваш… любов.
	Тази основна тема, която Джеруша му набиваше в ушите седмица след седмица, Абнър Хейл разви в серия от проповеди, с които успя напълно да спечели Лахайна. Като говореше за добрия живот и за въздействието на Божията любов върху хората, откри, че островитяните не бяха се отвърнали от Бога по примера на Келоло и децата му, а напротив; обикновените хора усещаха, че възвръщането на Келоло към старите нрави не им обещава нищо добро. Умните, тихи и утешителни думи на Абнър проникнаха в много сърца, които по-рано бе отблъсквал с високомерните си приказки.
	Той проповядваше една доктрина, която беше нова и за него… „Свещеното Божие слово, разтълкувано от Джеруша Бромли и съобразено с тайнствата, срещнати в една чужда земя.“ Продължаваше да втълпява на слушателите си, че човекът не може да избяга от греха, но основното ударение поставяше върху застъпничеството на Христа. За въздействието върху островитяните особено помагаше това, че се върна към тактиката, която бе използвал като съвсем млад проповедник сред китоловците на Фолкландските острови: обръщаше се с лице към проблемите на своите енориаши. Например, когато говореше за състраданието на Христос, направо заявяваше:
	— Исус Христос ще разбере объркването на своя любим син Кеоки Канакоа, Исус ще съумее да обича своя съгрешил служител, така както вие и аз го обичаме.
	Кеоки бе дълбоко разтърсен, когато тези думи достигнаха до него в тръстиковия му дворец. Той отиде на морския бряг, разхожда се с часове и дълго мисли за същината на Христос, такава, каквато я бе почувствал в някогашните спокойни дни в мисионерското училище в Корнуол, в далечния Кънектикът. Тогава Христос бе за него осезаема реалност и загубата на тази представа силно измъчваше Кеоки.


	Когато стана известно, че Ноелани скоро ще роди — още преди следващата неделя — Абнър публично оповести това предстоящо събитие, като изобщо не се спря на обстоятелствата, при които е било заченато детето, а говори повече от час за особената любов на Христос към децата. Той описа собствените си чувства при раждането на двамата му синове и двете му дъщери, изрази любовта си към загубеното сега дете Илики (колкото повече се отдалечаваше от фактите около изчезването на Илики, толкова по-невръстна ставаше тя в спомените му), говори за радостта, която трябва да изпитват всички в Лахайна поради това, че тяхната любима Алии Нуи ще се сдобие с дете. Тъй като хавайците повече от всичко на света обичаха децата, към които проявяваха нежност и разбиране, през последните петнадесет минути на проповедта, без сам да знае как го бе постигнал, Абнър видя, че съчувствените му думи бяха откъснали Лахайна от Келоло и кахуните, докато предишните му заплахи ги бяха връщали към старите богове. Затова Лахайна очакваше раждането на бъдещия Алии Нуи със смесени чувства — като родолюбци хавайците се радваха, че техният благороднически род ще се продължи, но като християни знаеха какво зло бяха извършили Келоло и децата му.
	Ноелани роди близнаци. Щом се прибра от тръстиковия дворец, доктор Уипъл докладва на очакващата го съпруга:
	— Аманда, трябва да сме готови за нещо грозно. Момченцето е хубаво бебе, но момичето е с вродени дефекти. Предполагам, че до сутринта ще го изхвърлят.
	Когато в града се разнесе слухът, че Кеоки Канакоа със собствените си ръце е отнесъл увредената си дъщеря до океана и я е оставил там, за да я вземе богът акула Мано, вълна от възмущение заля Лахайна.
	В неделя, както не бе ставало отдавна, черквата привлече почти три хиляди души. Но като тръгнаха за службата, Джеруша прошепна на мъжа си:
	— Спомни си, мили съпруже, че по този въпрос се е произнесъл Бог. Не е нужно и ти да говориш по него.
	Абнър веднага се отказа от текста — Лука, 23:34 — с който се бе приготвил да заклейми деянието: „Отче, прости им, понеже не знаят що правят“. Вместо с него започна с величествените думи от Еклесиаста, които напоследък често му идваха наум: „Род прехожда, и род дохожда, а земята пребъдва довека. Слънце изгрява, и слънце залязва… Всички реки текат в морето, но морето се не препълня; те отново се връщат към онова място, отдето реки текат, за да текат пак… Каквото е било, пак ще бъде, и каквото се е правило, пак ще се прави — няма нищо ново под слънцето… Няма спомен за миналото; па и за това, що има да стане, няма да остане спомен…“
	Говори за вечността на Мауи, за това, как китовете се връщат всяка година, за да играят на рейда, как залезът тържествено сменя мястото си през различните месеци — от вулкана на Ланай до планинските зъбери на Молокай. Спомена за свирещия вятър, който може да събаря черкви, и за далечното време, когато самият Камехамеха е преплавал през океана и е направил голямото си завоевание. „Земята пребъдва довека“ — провикна се той на хавайски, а Джеруша, като слушаше как вдъхновено се редят образ след образ, разбра, че Абнър вече се е освободил от омразата, която доскоро бе таил към Лахайна; после той премина от вечното мироздание към човешкото общество, което го населява. „С всичките си несъвършенства то оцелява“ — призна Абнър. Но веднага се върна към своята обикната представа за Женева, управлявана от Калвин и Без, и след като по заобиколен начин направи ред сравнения, насочи многобройните си слушатели към истината, която той сам търсеше: някои форми на човешкото поведение са по-добри от други. Оттук се върна на идеята, която от години му бе особено скъпа — че добро е онова общество, което закриля децата.
	— Исус Христос обича дори децата, които са с недостатъци — заяви Абнър и с този страшен контраст завърши.
	— Какво каза за бебето? — попита Кеоки своите осведомители, като въртеше притеснено между пръстите си мейлови листа в стария тръстиков дворец.
	— Нищо — отговориха му те.
	— Не заклейми ли нашия грях? — продължи с въпросите си неспокойният млад мъж.
	— Не. Говори за красотата на Мауи. — След известно мълчание един от приятелите му продължи: — Не спомена нито тебе, нито Ноелани. Но по едно време сякаш искаше да каже, че ако ти пожелаеш да се върнеш в църквата, той ще ти прости.
	Тези думи оказаха неочаквано въздействие върху Кеоки. Започна да трепери, като че ли някой го раздрусваше, а след малко се оттегли дълбоко смутен в един ъгъл на стаята и се изтегна върху купчина от тапа като умрял.
	— Вървете си! — каза той.
	На излизане приятелите му си прошепнаха:
	— Дали е решил да умре?
	Обсъждаха въпроса сериозно, защото хавайците знаеха, че Кеоки се измъчва от съмнения, породени от двете противоречиви религии. Привидно той се бе върнал охотно към местните богове на Келоло, но не можеше да се освободи лесно от Бога на Абнър; несъвместимите божества воюваха в сърцето му. Като хавайци също така знаеха, че ако Кеоки е решил да умре, ще го направи. Бяха чували свои бащи и чичовци да обявяват: „Аз ще умра“, след което бяха умирали. Затова всички се бяха замислили сериозно, когато един от младите хора повтори въпроса:
	— Дали Кеоки е решил да умре?
	И ето до какво общо заключение стигнаха:
	— Според нас Кеоки знае, че не може да оцелее, ако двама богове се бият за неговото сърце.

	* * *

	Въпросът се оказа без значение, тъй като не след дълго в Лахайна щеше да се разрази епидемията, известна като „бичът на Пасифика“. При предишните си появи тази страшна напаст бе помела почти половината от населението и сега отново дебнеше, скрита в моряшкото помещение на китоловен кораб, спрял на рейд в Лахайна, готова да нанесе сатанински удар, да убива, да погубва и унищожава вече обреченото население. Това бе най-страшната болест за Пасифика — дребната шарка, известна като морбили.
	Този път напастта започна невинно, прехвърли се от заразения кораб в мисионерския дом; там благодарение на имунитета, изграден у сто поколения, живели в Англия и Масачузетс, дребната шарка щеше да премине като банална детска болест. Джеруша забеляза една сутрин обичайния червен обрив по гърдите на сина си Михей.
	— Боли ли те гърлото? — попита тя. Михей отговори утвърдително и Джеруша съобщи на Абнър: — Боя се, че синът ни има морбили.
	Абнър изпъшка:
	— Навярно Люси, Дейвид и Естър също ще се заразят един след друг. — Извади медицинските си книги, за да види какво може да се направи за високата температура. Като установи, че лечението е просто и няма да ги затрудни, каза: — Ще държим децата вкъщи три седмици.
	Но му дойде наум, че ще е разумно да провери дали Джон Уипъл не разполага с лекарство, което може да свали температурата по-бързо, затова се отби в кантората на Джандърс и Уипъл.
	— Лоша новина! Михей, изглежда, е хванал дребна шарка, а ти, предполагам…
	Уипъл изтърва писалката си и извика:
	— Дребна шарка ли каза?
	— Ами да, има петна по гърдите.
	— О, боже! — промърмори Уипъл, грабна чантата си и полетя към мисионерския дом.
	С треперещи пръсти прегледа болното момче, а Джеруша забеляза, че лекарят се изпоти.
	— Толкова ли е опасна дребната шарка? — попита загрижено.
	— За него не е опасна — отвърна Уипъл. После поведе родителите към предната стая и прошепна: — Били ли сте в контакт с хавайци, откакто Михей се разболя?
	— Не — отговори Абнър. — Само дойдох до вашата кантора.
	— Слава богу! — въздъхна Уипъл и грижливо изми ръцете си. — Абнър, малко вероятно е да опазим хавайците от тази страшна болест, но искам цялото ви семейство да не излиза от къщи три седмици. Не се срещайте с никого.
	Джеруша направо го попита:
	— Брат Джон, наистина ли е дребна шарка?
	— Да — увери я той — макар че бих искал да е нещо друго. Трябва да се подготвим, защото ни очакват тъжни дни. — И чувствайки колко ужасна е заплахата, импулсивно предложи: — Абнър, моля те, прочети една молитва за всички нас… за Лахайна. Помоли се епидемията да не обхване града.
	Тримата коленичиха и Абнър се помоли.
	Но моряците от заразения кораб се бяха движили свободно из града. На другата сутрин, като погледна навън през вратата, доктор Уипъл видя, че един местен човек, гол, си копае плитък гроб край океана, за да може хладната вода да напълни правоъгълния изкоп в пясъка. Уипъл се втурна край рифа и извика:
	— Кекуана, какво правиш?
	Хаваецът, който трепереше уплашен, отговори:
	— Изгарям от треска, а водата ще ме разхлади.
	— Прибери се вкъщи, Кекуана — строго му поръча доктор Уипъл — и се увий в тапа. Трябва да се изпотиш, за да излезе болестта, иначе ще умреш.
	Но човекът не се съгласи.
	— Ти не знаеш какъв страшен огън ме гори!
	Той се накисна в солената вода и до вечерта умря.
	Скоро по целия бряг можеха да се видят хавайци, покрити с обрив, които си копаеха дупки в хладния мокър пясък; въпреки увещанията на доктор Уипъл те се потапяха във водата и умираха. Хладните канавки за напояване и градините с таро се изпълниха с трупове. Епидемията се прехвърляше в жалките колиби на града като огън и изгаряше жертвите си с мъчителна, непоносима температура. Доктор Уипъл организира жена си, съпрузите Хейл и Джандърс в медицински екип, който работи три седмици — спореха, успокояваха и погребваха. Един ден Абнър извика отчаян:
	— Джон, защо тези упорити хора настояват да се топят в морската вода, щом знаят, че това ги убива?
	— Ние недооценяваме болестта, като я наричаме дребна шарка — отвърна изтощеният Уипъл. — За тези незащитени от имунитет хора тя е нещо много по-страшно. Абнър, никога не си горял от такава температура!
	Все пак дребният мисионер не преставаше да увещава пациентите си:
	— Ако влезете във водата, ще умрете.
	— Искаме да умрем, макуа Хейл — отвръщаха те.
	Джеруша и Аманда спасиха живота на много деца, като влизаха в колибите и изнасяха бебетата, без да питат никого, защото знаеха, че ако те продължат с жалките си стенания, родителите ще ги отнесат на морския бряг. Двете жени завиваха децата с одеяла и им даваха сироп от синчец; той съдействаше температурата да излезе през порите на кожата, което бе правилно, и по този начин ги спасяваха. Но нито с логика, нито със сила можеха да попречат на възрастните да се потапят в морска вода, затова в Лахайна измряха мнозина — един от всеки трима хавайци.
	Дребната шарка достигна и до оградения със стена двор на Малама, където се заразиха Кеоки — той посрещна болестта с радост — и малкият му син, бебето Келоло. Тук мисионерите намериха двама членове на семейство Канакоа треперещи от треска и Джеруша веднага заяви:
	— Ще отнеса малкото момченце у дома.
	В сърцето на Абнър навярно се е бил промъкнал някой голям дявол, защото мисионерът спря жена си, като я видя с детето в ръце.
	— Няма ли да е по-добре, ако тази рожба на греха…
	Джеруша изгледа втренчено съпруга си и му отговори:
	— Ще взема момченцето. Точно това проповядваме с новите закони — всички деца! — И тя отнесе бебето при своите деца.
	Когато Джеруша си тръгна, Абнър откри, че Кеоки е избягал на морския бряг и си е изкопал плитък гроб, в който прониква солената вода. Преди Абнър да стигне до него, Кеоки се натопи във водата и най-сетне намери облекчение. Куцукайки, Абнър наближи до рифа и извика:
	— Кеоки, ако не излезеш оттам, положително ще умреш.
	— Ще умра — отвърна треперещият снажен алии.
	— Върни се — замоли го съчувствено Абнър — ще те завия с одеяла.
	— Аз ще умра — повтори Кеоки.
	— Няма зло, което Бог да не може да опрости — увери го мисионерът.
	— Твоят Бог вече не съществува — промърмори Кеоки от хладния гроб. — Ще умра и ще намеря нов живот във водите на Кейн.
	Тези думи ужасиха Абнър.
	— Кеоки, дори и пред смъртта не хули Бог, който те обича.
	— Твоят бог ни носи само епидемии — процеди болният.
	— Ще се помоля за тебе, Кеоки.
	— Вече е късно. Ти никога не си ме искал в твоята черква. — И разтърсваният от треска алии наплиска лицето си с вода.
	— Кеоки! — настояваше Абнър. — Ти умираш. Помоли се заедно с мене за безсмъртната си душа.
	— Кейн ще ме закриля — отговори младият мъж.
	— Не, не! — извика Абнър, но усети, че една силна ръка го стисна и го отстрани от гроба.
	До него стоеше едноокият Келоло.
	— Остави сина ми с неговия бог!
	— Не! — разпалено се съпротивляваше Абнър. — Кеоки, ще се помолиш ли с мене?
	— Аз тръгвам на пътешествие в тъмнината — немощно промърмори болният. — Предупредил съм Кейн, че пристигам. Други молитви не са ми нужни.
	Приливът напълни гроба със студена вода. В този миг Абнър скочи в плиткия изкоп и хвана ръцете на някогашния си приятел.
	— Кеоки, не умирай в мрак. Скъпи мой брате…
	Но Кеоки се отдръпна от мисионера и закри с длани обринатото си лице.
	— Отведи го оттук — извика дрезгаво младият мъж. — Аз ще умра с моя бог.
	И Келоло изтегли Абнър от гроба.
	Когато епидемията свърши, Абнър и Джеруша върнаха в двореца бебето Келоло, вече здраво и усмихнато. Ноелани пое детето и безстрастно го огледа.
	— Той ще бъде последният алии — тъжно предрече тя. — Но може би така ще е по-добре. Още една епидемия, и всички ще загинем.
	— Ноелани — заговори Абнър тихо — ти знаеш, че Джеруша и аз обичаме тебе повече от всички останали. Ти си ценна за Бога. Ще се върнеш ли в неговата черква?
	Високата, нежна млада жена изслуша внимателно тези думи на разкаяние и в сърцето си бе готова да ги приеме, защото никога не бе се отнасяла сериозно към кахуните. Но като си спомни за своя мъртъв брат, решимостта й се възвърна и тя отговори с горчивина:
	— Ако се бе отнесъл към Кеоки с половината от това милосърдие, което проявяваш към мене, той нямаше да е мъртъв.
	Безпощадно ясно бе, че Ноелани никога няма да се върне към черквата… във всеки случай не и към черквата на Абнър Хейл.

	* * *

	Един ден в началото на 1833 година, когато Джон Уипъл вече се бе възстановил от изтощението по време на епидемията, при него дойде моряк.
	— Ти ли си доктор Уипъл?
	— Аз съм — отвърна Джон.
	— Наредено ми е да ти предам това лично — обясни морякът.
	— Откъде си? — запита лекарят.
	— От кораба „Картаджиниън“. Ние сме в Хонолулу.
	Нетърпеливо, но с известно безпокойство Уипъл отвори писмото, което бе кратко.
C>
	Драги доктор Уипъл, ти си разумен човек. Би ли могъл да заведеш Абнър и Джеруша Хейл някъде вън от Лахайна за една седмица? Възнамерявам да им построя къща. Твой верен приятел, Рейфър Хоксуърт.
C$
	— Кажи на твоя капитан, че отговорът ми е „да“ — усмихна се Уипъл.
	— Той кога може да пристигне тук? — поинтересува се морякът.
	— Другия понеделник.
	Уипъл състави сложен план, съгласно който Абнър бе повикан на „разширено мисионерско събрание“ в Уайлуку, където преди много години той бе присъствал при смъртта на Урания Хюлет. За изненада на Абнър Уипъл каза:
	— Аманда и аз имаме нужда от почивка. Ще дойдем с вас за малък отдих.
	— Ами децата? — попита Джеруша, защото досега не ги бе оставяла сами нито за една нощ.
	— Госпожа Джандърс ще ги гледа — увери я Джон.
	Абнър и Джеруша намираха, че е опасно да поверят децата си на жена, която използваше хавайки за кърмачки на собствените си деца, но накрая се съгласиха. Така четиримата, които се познаваха тъй добре още от кораба „Тетис“, поеха на една приятна екскурзия до Уайлуку. Ала когато стигнаха до най-високото място на прохода, който разделяше острова на две половини, Джон Уипъл спря и загледа с тъга долините, чието население бе чувствително намаляло след епидемията.
	— Абнър — каза той — необходимо е по някакъв начин да доведем нови жизнени хора на тези острови. Защото, ако измиращите хавайци биха могли да се женят за здрави пришълци…
	— Какви хора могат да се доведат тук? — попита Абнър и избърса челото си.
	— До неотдавна мислех, че ще е добре тук да се заселят полинезийци. Но напоследък промених мнението си. Ще трябва да дойдат хора от Ява. Със съвсем различна кръв. — Уипъл замълча и неволно почна да сравнява изгорелите от слънцето долини, от които идваха, със зелените земи от обратната, изложена на вятъра страна. — Странно — промърмори си той.
	— Кое е странно? — учуди се Абнър.
	— Гледах двете половини на острова — сподели Уипъл. — Дъждът вали от тази страна, където не е нужен, а никога от нашата страна, където обширните полета пустеят. Абнър! — извика въодушевен. — Не може ли човекът да прехвърли ненужния тук дъжд от другата страна?
	— Божието творение ли искаш да поправиш? — изръмжа Абнър.
	— В това отношение да — отвърна Джон.
	— Как ще успееш да прехвърлиш валежите отвъд планината? — недоумяваше Абнър.
	— Не знам — призна Уипъл, но продължи да съзерцава контраста между достъпната за ветровете и напоявана от дъждове половина с другата — суха и изгоряла от слънцето.
	Екскурзиантите не бяха вървели дълго, когато корабът „Картаджиниън“ спря на рейд в Лахайна и капитан Рейфър Хоксуърт слезе на брега. Едноокият Келоло и отряд опитни полицаи пресрещнаха на кея буйния капитан и насочиха пушките си към гърдите му.
	— Това място капу за тебе, капена! Няма алоха за тебе, дяволи взели! — предупреди го старият алии на своя английски.
	Хоксуърт отблъсна пушките им настрани и обяви:
	— Идвам само за да построя една къща.
	— Не може момичета на кораб! — строго допълни Келоло.
	— Не ми трябват момичета — увери го Хоксуърт и тръгна енергично към мисионерската къща. На моряците, които го следваха, нареди: — Извадете всичко навън от оная къща. И внимавайте!
	Изнасянето на покъщнината отне само няколко минути. Като видя жалките принадлежности на семейство Хейл — единствените солидни мебели бяха донесените от него столове и маси — той закри с длан устата си, защото от учудване си бе прехапал устните.
	— Покрийте всичко — поръча на моряците.
	Щом изпълниха нареждането му, капитанът поднесе клечка кибрит към старата тръстикова къща, която изгоря за миг заедно с насекомите и спомените, приютени в нея. Като разчистиха опразненото място, Хоксуърт заповяда:
	— Копайте!
	Зимникът бе широк и дълбок. Щеше да е хладен през жарките лета в Лахайна. Когато бе готов, капитан Хоксуърт го облицова с каменни блокове, изсечени от корал, които издигна и малко над земята, за да има къщата солидни основи. После поръча на моряците да донесат ъгловите греди — всичко бе номерирано — и се зае с увлекателната работа да сглоби къщата, точно каквато е била, преди да я натоварят от доковете на Бостън.
	За три дни сглобяването напредна и по всичко личеше, че ще завърши успешно. Докато си почиваше в кантората на Джандърс и Уипъл, след като бе казал на стария Пупали и дъщерите му да вървят по дяволите и да го оставят на мира, капитан Хоксуърт чу историята на Кеоки Канакоа и сестра му Ноелани.
	— Високата прелестна девойка, която се плъзгаше гола край кораба ми с дъска за сърфинг, ли имаш предвид? — попита заинтригуван.
	— Да, на нея й се случи всичко това — тъжно отговори капитан Джандърс.
	— По дяволите! — изръмжа Хоксуърт. — Тя е най-красивата девойка, родена на тези острови. Искаш да кажеш, че е в оная тръстикова къща… самичка?
	— С придворните си дами — обясни Джандърс.
	— Знам, знам — презрително се усмихна Хоксуърт и описа с ръцете си големи кръгове, за да покаже колко дебели са жените, които обикновено придружават алиите. — Значи… тя е там?
	— Да.
	— Да живее по този начин — та това е ужасно! — избоботи капитанът. — И то само защото са я забъркали във всичките тези глупости. Джандърс, аз отивам там.
	— На твое място не бих го сторил. Не те помнят с добро в този град.
	— Малко ме интересува с какво ме помнят! — кресна Хоксуърт и удари с тежкия си юмрук по облегалката на стола. — Смятам да живея в Хонолулу, Джандърс. Ще плавам с кораба ви до Кантон и ще търгувам с Китай. Може да си построя и два кораба. Ще мога ли да докарвам стоки тук?
	— Ако цените ти не са високи — предпазливо отвърна Джандърс. — Имам доста сурови кожи, които искам да изпратя в Китай.
	— Мога да ги превозя — подхвърли Хоксуърт, излезе от кантората и тръгна по главната улица към тръстиковия дворец на алиите.
	Щом се приближи, охраната изтича да уведоми Келоло. Но той не успя да спре Хоксуърт, защото смелият капитан с учтив поклон си бе отворил портата и вече влизаше в тръстиковия дворец, където намери Ноелани.
	— Мадам — започна той и протегна дясната си лапа — искаше ми се да се запозная с вас, откакто ви видях да минавате гола с дъската си за сърфинг край моя кораб. Това трябва да е било преди тринайсет години. Бяхте изумително красива в онези дни, мадам. А сега сте още по-прекрасна.
	— Пак ли идваш да търсиш момиче, което да продадеш? — студено попита Ноелани.
	— Не, мадам. Дошъл съм да си намеря съпруга. И чувствам с цялото си същество, че това ще бъдеш ти.
	Ноелани искаше да отговори на внезапното заявление, но преди да си отвори устата, Хоксуърт разви пред нея един топ най-скъпа кантонска коприна и я заля с порой от думи:
	— Мадам, предполагам, че знаеш защо се върнах в Лахайна. Държането ми последния път тежеше на съвестта ми и изпитвах съжаление, че един американец и една американка живеят по такъв мизерен начин. Ако съм те обидил при предишното си посещение, сега поднасям извиненията си. Но след като изяснихме този въпрос, мадам, искам да те уведомя, че смятам да се включа с кораба си в търговията с Китай. Купих си къща в Хонолулу и от известно време си търся съпруга.
	— Защо не си намери жена в Бостън? — попита сухо Ноелани.
	— Да ти кажа право, мадам…
	Хоксуърт не можа да се доизкаже, защото в този миг Келоло и няколко пазачи от охраната се втурнаха в стаята, за да спасяват принцесата. Ала тя отпрати баща си, като му каза, че иска да поговори с капитана.
	— Истината е — продължи той, крачейки спокойно напред-назад — истината е, че някога направих предложение на една от бостънските жени, дето се обличат в розов и бял лен, но не успях да я спечеля. Оттогава предпочитам по-знойните жени от островите.
	— Къде е Илики? — изгледа го Ноелани.
	— Надявам се, че е в добри ръце — без смущение отговори Хоксуърт. — А къде щеше да е сега, ако беше останала тук?
	Въпросът му накара Ноелани да се замисли и за да спечели време, попита:
	— Кога ще е готова къщата?
	— След два дни, мадам. Затова смятам, че е важно още днес да вечеряш с мен на борда на кораба ми. Искам да видиш покоите си… в случай че решиш да ме придружиш при едно от пътуванията ми до Кантон.
	При споменаването на този далечен град, откъдето бяха пристигнали дрехите и мебелите й, града, който не бе очаквала да види някога — нито пък имаше причина да го вижда — Ноелани така се въодушеви, че не успя да скрие вълнението си. А Хоксуърт заговори направо:
	— Ноелани, преживяла си тук тежки дни, замесена си била в неща, които нямат нищо общо с тебе. Защо не напуснеш всичко това? Не можеш да победиш тъгата и бъркотията, които царуват в Лахайна. Аз ти предлагам свободен и вълнуващ живот.
	— Знаеш, че имам син — нерешително напомни гордата жена.
	— Вземи го със себе си. Винаги съм искал да си имам свое дете на борда.
	— Той принадлежи на народа си…
	— Тогава остави го при неговия народ — твърдо каза той и без да й даде възможност да се възпротиви, хвана я за ръката, привлече я към себе си, целуна я силно по устата и започна да свлича дрехите й.
	— Моля те — прошепна тя.
	— Иди до вратата и кажи на жените да я вардят. Ти посрещаш бъдещия си съпруг.
	Тя го отблъсна, застана пред него сериозна и го попита:
	— Ще можеш ли да забравиш, че съм била омъжена за…
	— Ноелани! — засмя се той. — Колко момичета от града съм приемал в каютата си? Това също е минало. Сега ми трябва съпруга.
	— Имам предвид, че брат ми е…
	Хоксуърт се замисли за миг, после се изсмя и й вдъхна увереност, като каза:
	— За мене с всяко зазоряване започва една нова година. Аз нямам никакви спомени.
	Думите на едрия капитан галеха ухото й, такива смели и сладки думи алиите обичаха да слушат, и тя си помисли: „Този капена много прилича на алии. Висок е, готов е да се бие и е водач на своите хора. Собственик е на голям кораб и е съгласен да приеме сина ми като свой. Не е набожен, но мисля, че е честен. Денят на хавайците е свършен, ала годините на белия човек са пред нас“.
	— Ще дойда с тебе на кораба — продума Ноелани тихо.
	Хоксуърт е целуна пак и усети тежката й коса върху ръцете си. Това го възбуди, както винаги го бяха възбуждали целувките на тъмнокожите момичета от островите, и той прошепна:
	— Кажи на жените да вардят вратата.
	Но тя му отказа.
	— Не в тази стая. Тук е центърът на старите обичаи. Ще дойда с тебе на твоя кораб.
	Град Лахайна с изумление видя, че капитан Хоксуърт върви редом с Ноелани, с Алии Нуи, по прашния път под палмовите дървета и че си говорят като любовници. Ала още по-голямо бе изумлението, когато стройната млада жена, чудно хубава и щастлива, че отново вижда дневната светлина, се качи в лодката на капитана и отиде с него на „Картаджиниън“, където остана до зори. На раздяла тя огледа още веднъж елегантната и добре поддържана каюта, която щеше да е нейна, и си помисли: „Той е истински мъж и аз ще му бъда вярна. Ще ям от неговата храна, за да му доставя удоволствие. Ще се обличам според неговия вкус, та другите мъже, като го гледат, да си шепнат: «Капена е щастливец». Никога няма да му казвам «не». Лицето й се озари от онази лека усмивка, която щеше по-късно да извира от очите на хиляди млади хавайки, омъжени за американци — защото знам, че с моите думи ще мога да го науча на повече нежност и кротост“.
	Ноелани се срещна с капитан Хоксуърт и в следващите два дни. Последният ден от неговото посещение в Лахайна, докато хората му пренасяха пълен комплект мебели от „Картаджиниън“ в новата мисионерска къща, тя остана сама в тръстиковия дворец и уви в тапа две тежки бедрени кости; едната Кеоки й бе дал, преди да умре, а втората Ноелани беше получила лично. С тежките вързопи в ръце отиде в малката къща на баща си.
	— Келоло, мой любими татко — започна тя — аз напускам Лахайна и не смея да взема тези угнетителни подаръци със себе си. Трябва да ги върнеш в гроба. Не можем да живеем повече с реликви, които ни измъчват.
	Той взе почтително двете грамадни бедрени кости и ги положи нежно на пода пред себе си.
	— Решена ли си да отидеш в Хонолулу с американеца? — попита Келоло.
	— Да. Търся нов живот.
	— Дано той да бъде добър — кротко промърмори Келоло през разкъсаните си и фъфлещи устни. Не стана от мястото си, за да се сбогува с дъщеря си, защото не одобряваше постъпката й, макар да разбираше какви са подбудите й. Уверен беше, че тя се отказва от единственото си истинско призвание и от единственото щастие, което можеше да намери на земята. — Дано богинята Пеле… — подхвана той.
	Ала Ноелани го накара да замълчи, тъй като не бе в състояние да понася повече заклинания. Все пак и тя отправи ритуални пожелания към баща си:
	— Дано боговете да бъдат добри към тебе, Келоло. Дано дългото кану се носи бързо по вълните, докато дъгата се спусне за тебе.
	Огледа още веднъж съсипания си баща с грозни белези по лицето и със зееща очна кухина и се отправи към кораба. Но като стигна до кея, моряците я предупредиха:
	— Капена още не е на борда. — И я насочиха към мисионерската къща.
	Ноелани надникна в една от светлите стаи на дървената къща и видя бъдещия си съпруг, седнал на сложен обратно кухненски стол; опрял брадичка на извитата облегалка, той гледаше намръщен пред себе си. После стана, вдигна стола и го удари три-четири пъти в пода с такава сила, че цялата къща потрепери от гнева му. Постоя прав няколко минути и още веднъж блъсна стола в дъсчения под със затворени очи, с наведена глава и изпъкнали от мрачната му ярост вени по челото. Ноелани си спомни какво й бе казал преди няколко дни и си помисли: „Може да се хвали, че няма никакви спомени, но съм доволна, че това не е вярно, че си спомня не само дребни неща като продажбата на Илики“. За да се обуздае и да не превърне цялата къща в трески, Хоксуърт блъсна стола още десетина пъти, след това го остави внимателно на мястото му, хвърли един последен поглед на малката дървена стая и излезе под яркото слънце.
	— Да тръгваме — обърна се към Ноелани.
	Местните жители, които бяха дочули за предстоящата женитба, ги последваха до кея и видяха как едрият капитан вдигна Ноелани на ръце и я качи в лодката.


	На връщане от Уайлуку, като стигнаха до превала, Джон Уипъл и жена му така очебийно започнаха да се вглеждат в далечината, че накрая Абнър ги попита:
	— Какво търсите?
	— Една голяма изненада — тайнствено отвърна Джон.
	Но чак когато дойдоха до последния нисък хълм, той успя да зърне под клонестите дървета покрива на новата мисионерска къща.
	— Сега я виждам! — извика. — А вие виждате ли я?
	Двамата мисионери напразно се взираха в очертанията на Лахайна, но не забелязваха нищо, освен океанска шир, планините на Ланай и прашните пътеки. Най-после Джеруша изненадана се провикна:
	— Абнър! Това къща ли е?
	— Къде?
	— В двора на мисията! Абнър! Абнър!
	Джеруша хукна надолу по хълма, бонето се люлееше на гърба й, полите й вдигаха прах, а когато стигна до улицата, се понесе още по-бързо, така че никой не можеше да я настигне, и през цялото време викаше:
	— Това е къща! Това е къща!
	Спря задъхана до потока и погледна през оградения със стена двор към мястото на старата тръстикова колиба, където сега се издигаше — като във вълшебна приказка — една чифликчийска къща от Нова Англия, солидна и спретната. Покри устата си с длан, огледа онемяла първо къщата, после спътниците си; накрая се спусна към Абнър и го целуна пред другите.
	— Благодаря ти, мой скъпи приятелю — едва успя да прошепне тя.
	Абнър, по-изумен от жена си, се обърна към Уипъл за обяснение. Джон прецени, че за момента е уместно да спести част от истината, и каза само:
	— Баща ти я изпрати от Бостън, Джеруша. Искахме да ви изненадаме.
	По-късно научиха и за ролята на капитан Хоксуърт, но двамата мисионери бяха тъй щастливи с новия си дом, че никой от тях не направи никакво възражение. Приеха, че Чарлс Бромли от Уолпол им е изпратил този дар, и намериха за благоразумно да не обръщат внимание на посредника, който го бе доставил и бе всъщност негов инициатор. Джеруша смяташе, че къщата е чудесна по няколко причини — не привличаше насекоми; подът й не бе пръстен; имаше истински зимник, където да пази храната, отделни стаи за децата и писалище, на което Абнър можеше да работи, също и кухня. Джеруша се чувстваше горда, когато хавайците идваха да разглеждат къщата.
	Първият официален посетител беше Келоло, който носеше голям лист увивна хартия, взет от Джандърс и Уипъл. Поиска Абнър да напише на листа името НОЕЛАНИ. Без да подсказва защо — макар по-късно да стана ясно каква е била целта му — той се заседя тъй дълго, че Абнър почна да се пита дали не трябва да подкани едноокия старец да си тръгне. Келоло припомни, че жена му Малама винаги е обичала черквата, че Кеоки е искал да стане пастор, а Ноелани се е омъжила в Хонолулу и е щастлива. Изглеждаше, че му се ще да каже още много неща, но не ги каза. По залез Джеруша го прекъсна:
	— Келоло, скъпи приятелю, готвим се да вечеряме със сухари и сушено говеждо месо. Ще похапнеш ли с нас?
	Ала Келоло само стисна ръцете й развълнуван и й пожела много, много щастие. Накрая, когато останаха сами с Абнър, той предрече:
	— Твоята черква ще продължи да стои тук и когато ние с тебе ще бъдем вече върху дъгата, макуа Хейл. Това е хубава черква, а чрез нея ти направи толкова добрини за Лахайна.
	После попита дали може да прегърне дребния мисионер, по хавайски обичай потърка носа си в неговия и се сбогува.
	Още не беше се стъмнило, когато Келоло тръгна по прашния път, мина покрай градината с таро и кралския дворец, покрай малкия мост, до който лодки от рибарските кораби идваха за прясна вода, и стигна до една местност, която Малама бе обичала. Вървеше и си мислеше радостно: „Възможно е нощните посетители да дойдат и да ме приберат“. Ослушваше се с надежда да чуе стъпки, но напразно. Разходката не го измори много, чувстваше обаче, че е вече стар, и когато стигна до своята малка къща, седна да си почине. После уви в хартията няколко ценни предмета, предназначени за дъщеря му — гердана на Малама, зъба от кит, окачен на плитка от косите на сто негови приятели, наметката от пера и древния червен камък на Пеле.
	Като приготви пакета, постави го насред стаята и се зае да събере останалите си четири съкровища — черепа на Малама, дясната й бедрена кост, която бе дал на Кеоки, и лявата, принадлежаща по право на Ноелани, но върната от нея; и накрая най-безценното съкровище — свещения камък на Кейн, който тъй дълго бе опазил от мисионерите.
	Отнесе тези предмети до олтара край брега на океана, където чакаше кану без гребци и с едно-единствено весло. Благоговейно нареди трите кости върху ниска, постлана с тапа масичка, закрепена на носа. После тържествено ги покри с мейлови листа, чийто силен аромат се разнесе в мрака. Като приключи с ритуала, постави свещения камък върху каменната грамада, която така бе вбесявала Абнър, и тук за последен път заговори със своя бог.
	— Вече не ни искат, Кейн — съобщи му Келоло. — Искат да си отидем, защото сме свършили работата си. Малама умря с друг бог. Кеоки си отиде, а Ноелани те отблъсна. Сега и кахуните се молят другаде. Ние трябва да се приберем у дома. Но преди да си отидеш, велики Кейн — пророни старецът тихо — моля те да освободиш децата на Хаваите от бремето на всичко, обявено за капу. То е тежко бреме и младите не знаят как да живеят с него.
	Келоло понесе бога към кануто, ала почувства колко ужасно е това негово деяние и прошепна:
	— Велики Кейн, не съм аз този, който реши да те изведе от любимите ти острови. Пеле ни посочи Кеала-и-каики и натам трябва да тръгнем. Сега ще се приберем у дома.
	С тези думи Келоло вдигна бога, уви го в наметка от жълти пера и го постави на почетно място на носа. Обърна се и погледна за последен път тръстиковия дворец, в който бе живял с Малама, най-великата и най-съвършената жена.
	— Връщам костите ти в Бора Бора — увери я той. — Там ще спим в мир край лагуната.
	Поклони се на къщата на своята любов, на каменния олтар, на дърветата ку, чиято сянка го бе закриляла от горещината, и се качи в кануто. Започна да гребе решително към Кеала-и-каики и като излезе в открития океан, запя една морска песен, която, както се знаеше в неговия род, е била съчинена от древен негов предтеча по пътя от Хаваи към Бора Бора:
P>
	Плавай от земята на Малките очи —
	на юг, на юг,
	към океаните на изгарящата топлина…
P$
	До сутринта бе навлязъл тъкмо в тези океани. Полуслепият беззъб старец, без вода и без храна, непоколебимо пореше вълните, понесъл своя бог и реликвите от жената, която бе обичал.

	* * *

	Джеруша се радва по-малко от три години на чистата дървена къща, изпратена от баща й; изглеждаше странно, че бе успяла да запази здравето си в тръстиковата колиба, а в удобната къща започна да боледува.
	— Изтощена е до смърт от работа — категорично заяви доктор Уипъл. — Ако беше позволявала на хавайки да се грижат за децата й…
	Но Абнър не искаше и да чуе за подобно нещо, затова Уипъл предложи:
	— Защо не я изпратиш в Ню Хампшир? Ако прекара там три-четири студени зими с много ябълки и прясно мляко, ще се възстанови.
	Сега Джеруша се възпротиви решително.
	— Този остров е наш, брат Джон — настояваше упорито. — Когато го зърнах за първи път от борда на „Тетис“, изпитах страх. Но с годините той се превърна в мой дом. Знаеш ли, че преди известно време предложиха на Абнър да се преместим в Хонолулу и аз бях тази, която отказа.
	— Тогава мога да ти предложа само едно лекарство — заключи Уипъл. — По-малко работа. Повече сън и повече храна.
	Ала с четири деца на ръцете си и с девическото училище Джеруша намираше малко време за почивка, докато една сутрин се събуди с усещането, че целият й гръден кош е стегнат в менгеме; не можеше да опише точно какво чувства, но дишаше много трудно. Абнър я настани до един отворен прозорец и изтича за лекаря. Когато Уипъл пристигна, тя вече едва си поемаше дъх.
	— Да я пренесем веднага в леглото! — извика Джон. А като вдигна на ръце съпругата на приятеля си, се изуми колко леко е тялото й. „Аманда — помисли си — тежи повече от нея.“ Изпрати децата до дома на капитан Джандърс, а на Абнър прошепна: — Боя се, че умира.
	Не беше нужно да шепти, защото Джеруша чувстваше, че смъртта й е близко, и поиска да дойдат Аманда и Луела. Жените влязоха при нея, а Джеруша помоли да извикат и децата й. После каза, че желае да чуе още веднъж великия мисионерски химн, и всички запяха заедно с умиращата:
P>
	От ледовете на Гренландия,
	от Индия далечна,
	от африканските пустини
	със пясъците вечни,

	отвсякъде — от рид и бряг
	и през море сурово
	ни викат да спасим земята
	чрез Божието слово.
P$
	— Трудехме се да постигнем това — едва промълви Джеруша.
	Като видя, че смъртта вече свива гърлото й, Аманда Уипъл подхвана тихо химна, с който бяха тръгнали към тези златни брегове, за да изпълнят мисията си — „Благословен съюз навек“. Абнър нямаше сили да произнася трогателните думи и когато треперливите гласове стигнаха до втория вълнуващ куплет, който сякаш бе написан специално за отплавалите към далечни земи да вършат делото Божие, той се отпусна на един стол и закри лице с длани — не можеше да гледа крехката жена в леглото, припяваща за благословения съюз, чийто символ беше самата тя:
P>
	Споделяме в най-труден час
	неволята човешка
	и плачем, щом един от нас —
	застигне участ тежка.
P$
	— Любими съпруже — прошепна Джеруша, измъчвана от силна болка — аз ще се срещна с нашия Спасител. Виждам… — И издъхна.
	Погребаха я в черковното гробище на Лахайна под прост дървен кръст. Децата й стояха край гроба и гледаха как бели облаци се спускат откъм планините. Когато погребението свърши и хората се разотидоха, Аманда Уипъл остана, защото не можеше да се примири с прекалено скромното обозначение на гроба й. Тя изряза върху дъска епитафия, по-късно гравирана върху камък, която бе подходяща за всички мисионерски жени: „С нейните кости бяха въздигнати Хаваите“.
	В по-сетнешни години щеше често да се казва за мисионерите: „Те дойдоха на островите, за да правят добро, и се наредиха доста добре“. Други подмятаха, като преиначаваха мисионерския девиз: „Дойдоха при народ с тежка участ и помогнаха да му олекне“, добавяйки: „То се знае, че Хаваите олекнаха. Те откраднаха всичко, което не беше заковано здраво“.
	Подобни забележки не се отнасяха за Джеруша Хейл. Тя бе родоначалник на поколения мъже и жени, които щяха да цивилизоват островите, да организират разумно живота в тях. С името на Джеруша щяха да бъдат назовавани библиотеки, музеи, медицински катедри и черковни стипендии. Тя работи до изнемога в бедна тръстикова къща, донесе човечност и любов в едно пристанище, където често властваше бруталността; с иглата си и с първата читанка помогна на жените на Мауи да научат повече за почтеността и за културата, отколкото съпругът й с всичките си думи. Не искаше за себе си нищо, раздаваше любовта си щедро и обикна земята, на която служеше. „С нейните кости бяха издигнати Хаваите.“ Винаги когато си помисля за истинския мисионер, си представям Джеруша Хейл.


	Още в първите часове след смъртта на Джеруша американците в Лахайна се събраха да обсъдят какво да правят с четирите деца на Хейлови и решиха, че временно трябва да ги вземе госпожа Джандърс и да се грижи за тях, докато се появи кораб, който да ги отведе при семейство Бромли в Уолпол. Но тъй като тези планове бяха правени без участието на Абнър, те очевидно не бяха обвързващи за него. Когато госпожа Джандърс предложи да вземе децата, за обща изненада Абнър обяви, че ще продължи да ги гледа сам. И децата останаха в оградения със стена мисионерски дом — Михей, който бе на тринадесет години, Люси — на десет, Дейвид — на шест, и Естър — на четири, а баща им пое грижата за тях. Голяма помощ му оказваше Михей — бледо, сериозно момче, което четеше ненаситно и имаше по-богат речник дори от начетения си баща; защото, докато децата на Уипъл и Джандърс лудуваха край мисионерския двор, Михей Хейл, ако нямаше друго занимание, често седеше зад стената и си четеше за удоволствие староеврейския речник или гръцко-латинския лексикон на Корнелиус Шревелиус. Двете момиченца бяха облечени както баща им намираше за прилично — в блузи с дълги ръкави, едноцветни надиплени поли, гащи до глезените и сламени шапки с дълги панделки; всичките им дрехи бяха изровени от благотворителните пратки. Момиченцата също четяха бързо и изненадваха възрастните с думите, които употребяваха. Местните жители виждаха децата на Хейл само в неделя, когато баща им ги измиваше добре, обличаше ги в най-хубавите им дрехи и тържествено ги повеждаше към голямата черква. Като ги гледаха, много жени забелязваха:
	— Колко са бледи. Като майка си.
	Все пак всичко би могло да върви добре, защото Абнър отглеждаше децата си с голяма любов, ако през пролетта на 1837 година в пристанището на Лахайна не бе пристигнал „Картаджиниън“, за да натовари кожи, приготвени от Джандърс и Уипъл за превозване до Кантон. Докато товареха красивия кораб, капитан Хоксуърт тръгна да се поразходи из зелените улици на града, но внезапно щракна с пръсти и попита един хаваец:
	— Къде е погребана госпожа Хейл?
	С бързи крачки високият снажен капитан се отправи към гробището, като пътьом спря в една къща, за да купи цветя. Намеренията му бяха миролюбиви, ала за нещастие, когато стигна до гроба, завари там Абнър Хейл, който скубеше тревата край поставената от Аманда Уипъл импровизирана надгробна плоча. Щом зърна Абнър, виновника за голямата мъка в живота му, китоловецът бе обзет от тъмна, дива ярост и закрещя:
	— Проклет малък червей! Ти уби тази жена! Ти я караше да работи като робиня при този ужасен климат!
	В миг се спусна към Абнър, хвана го под коленете, стовари го грубо върху гроба и заудря главата му с юмруци. После се изправи над още проснатия на земята мисионер и взе да го рита с тежките си обуща по главата, по гърдите, по корема.
	След тази саморазправа Абнър припадна, но надвесен над безпомощния си враг, капитан Хоксуърт се вбеси отново, вдигна го от гроба и започна да го блъска с все сила в земята, като крещеше:
	— Мръсно, мръсно копеле, трябваше да те оставя на акулите!
	Кой знае колко щеше да продължи страшното наказание, ако местни жители, чули виковете, не бяха се притекли на помощ на любимия си дребен пастор. Когато стигнаха до него, помислиха, че е мъртъв. Пренесоха го загрижени в мисионерския дом, но проявиха несъобразителност и позволиха на четирите деца да видят тежко ранения си баща. Трите по-малки се разплакаха, а бледният Михей коленичи до Абнър и започна да бърше разкървавеното му лице.
	За доктор Уипъл скоро стана ясно, че главата на Абнър е сериозно пострадала. Тежките обуща на капитан Хоксуърт или бяха разместили частица от черепна кост, или бяха повредили окончанията на някой нервен възел.
	Няколко дни мисионерът гледаше с празен поглед приятелите си, които съчувствено го уверяваха:
	— Казахме на Хоксуърт, че не може да идва повече в това пристанище.
	— Кой е Хоксуърт? — попита Абнър глухо.
	Но под грижите на Уипъл той се възстанови, макар че и след оздравяването му жителите на Лахайна често го виждаха да спира по време на разходките си, да разтърсва глава, сякаш иска да намести мозъка си, и да продължава несигурно, опирайки се на бастун. Докато траеше лечението, той преживя особено тежко момента, в който разбра, че четирите му деца не са при него, и помисли, че са се изгубили сред езичниците на Мауи. Закрещя, после започна да вие, като че ли оплакваше някого, и се успокои едва когато Аманда доведе децата, които бе прибрала в своя дом.
	И Уипълови, и семейство Джандърс се изненадаха, че след като се пооправи, Абнър настоя децата да се върнат при него. Още по-невероятно им се видя, че и децата предпочитаха затвореното си съществуване в мисионерския дом пред по-голямата свобода навън. Щом събра сили, Абнър възстанови стария странен начин на живот зад оградата на мисията.


	През 1840 година един неочакван посетител пристигна в Лахайна и окончателно промени този начин на живот. Гостът бе висок, сух пастор — конгрегационалист, и привличаше погледите с гарвановочерното си облекло и подобната на кюнец шапка, която го правеше двойно по-висок. На кея той обяви:
	— Аз съм преподобният Елифалет Торн от Американския съвет на пълномощниците по задграничните мисии. Можете ли да ме заведете при преподобния Хейл?
	Щом влезе в мисионерската къща, възрастният мъж, тънък и бърз като камшик, мигом разбра всичко, което се бе случило там. Беше ужасен, че Абнър се опитва да задържи децата при себе си.
	— Или трябва да си намериш нова съпруга, или да се върнеш при приятелите си в Америка — предложи Торн.
	— Тук е моята работа — упорито отвърна Абнър.
	Господ не изисква от своите служители да се измъчват — възрази Торн. — Брат Абнър, възнамерявам да отведа децата ти в Америка.
	Вместо да оспори това разумно решение, Абнър предпочете да попита внимателно:
	— Михей ще може ли да постъпи в Йейл?
	— Не вярвам момчето да е достатъчно подготвено — усъмни се Торн. — Израснало е твърде далеч от книгите.
	Абнър веднага повика слабичкия си и бледен син, накара го да застане мирно, със спуснати надолу ръце, пред госта от Бостън.
	— Михей — нареди му твърдо — искам да изрецитираш глава първа от Битие на староеврейски, на гръцки, после на латински и накрая на английски. След това искам да обясниш на преподобния Торн седем-осем пасажа, които представляват най-голяма трудност при превода от един език на друг.
	Преподобният Торн имаше желание да отхвърли тази демонстрация като ненужна, готов бе да повярва на Абнър, че синът му може да извърши подобен подвиг. Но когато от устата на момчето потекоха безценните думи, сухият стар мисионер се отпусна на стола си, доловил какво обещание се крие в тях. Силно впечатление му направи езиковото чувство на момчето и дори изпита съжаление, когато то спря да рецитира, затова го попита:
	— А как звучи този пасаж на хавайски?
	— Аз не говоря хавайски — обясни Михей.
	Щом момчето излезе, Торн заяви:
	— Бих искал да се срещна с някои от пасторите хавайци.
	— Няма такива — бе отговорът на Абнър.
	— А кой ще продължи работата тук, когато ти си заминеш? — изненада се Торн.
	— Аз няма да си замина.
	— Но как ще се поддържа жизнеността на черквата? — настояваше Торн.
	— Черквата не може да се повери на хавайците — упорстваше Абнър. — Не сте ли чували за Кеоки и сестра му Ноелани?
	— Да — хладно отвърна Елифалет Торн. — Ноелани ми каза… в Хонолулу. Сега тя има четири чудесни деца — християнчета.
	Абнър поклати глава, сякаш искаше да фокусира вниманието си. За един миг се зачуди кога по-рано бе виждал Елифалет Торн, после съзнанието му се проясни и си спомни как сериозният мършав мъж бе ходил от колеж на колеж през 1821 година.
	— Преподобни Торн — убедено заговори Абнър — трябва да се върнете в Йейл и да намерите нови мисионери. Тук биха могли да работят поне още десетина.
	— Никога не сме имали намерение да изпращаме голям брой бели хора, за да управляват тези острови — строго изтъкна Торн, а думата _управляват_, която случайно бе употребил, му напомни за главната му задача при това посещение на Хаваите.
	Трудно му бе да подхване този проблем, затова се поколеба, после се покашля и започна направо:
	— Брат Абнър, Съветът в Бостън е много недоволен от две неща в хавайската мисия. Преди всичко, създали сте една владишка система с централно ръководство в Хонолулу, което е против принципите на конгрегационализма. На второ място, отказали сте се да подготвяте хавайци, които да поемат черквата след вашето заминаване. Това са сериозни недостатъци и Съветът ме упълномощи да порицая отговорните за тези грешки.
	Абнър гледаше студено инспектора от Бостън и си мислеше: „Кой би могъл да познава Хаваите, ако не е живял тук? Преподобният Торн може да прави порицания, но в състояние ли е да докаже правотата си“.
	А Торн, който се бе сблъскал със същата упорита съпротива и в Хонолулу, си мислеше: „Той ме обвинява в пресилени преценки, като смята, че не познавам местните условия, но всяка грешка води началото си от някакви по-особени обстоятелства“.
	Елифалет Торн не обичаше да отправя упреци и след като предупреди Абнър, заговори за по-приятни неща.
	— В Бостън работата в името на Бога, както винаги, върви добре, а през последните години в нашата църква настъпиха чувствителни промени. Ръководителите ни поставят на преден план Божията любов и се стремят да не наблягат върху горчивата и строга справедливост на Калвин. Живеем в нов духовен климат, брат Абнър, и макар че за нас, по-възрастните, не е лесно да се приспособим към промяната, все пак няма по-голяма радост от тази да се подчиняваш на Божията воля. Аз лично съм убеден, че този е пътят, по който Той би искал да вървим.
	Въодушевеният мисионер внезапно замлъкна, защото видя, че Абнър го гледа някак странно, и си помисли: „Той е упорит и привързан към традициите и затова не може да разбере промените, настъпили в Бостън“.
	Ала Абнър си мислеше: „Джеруша въведе такива промени и дори още по-големи в Лахайна преди седем години. Без помощта на теолозите и харвардските професори тя откри Божията любов. Защо е тъй арогантен този човек?“.
	Една примирителна дума от страна на Торн би насърчила Абнър да сподели с него дълбоките промени, настъпили в собствената му теология благодарение на Джеруша, но такава дума не бе произнесена, защото Торн, забелязвайки равнодушието на Абнър, си мислеше: „Спомням си, че разговарях с него в Йейл. И тогава беше напрегнат и самоуверен. Не е по-добър и сега. Мисиите ни сякаш са прокълнати да работят с такива хора“.
	Подтикнат от злополучен импулс — такива импулси често пречат на хората да установят пълен контакт помежду си — Торн подхвана един от най-съществените въпроси, но по начин, който затвърди мнението му за Абнър Хейл — че е ограничен и упорит човек, от онези, дето не подлежат на развитие и спъват практическата дейност на църквата.
	— Брат Абнър — започна той — дошъл съм да ти помогна в ръкополагането на хавайци, готови да станат пастори. Би ли събрал кандидатите си?
	— Нямам кандидати — призна Абнър.
	Торн, вече убеден, че е схванал що за човек е Абнър, не повиши тон.
	— Не разбирам, брат Абнър. Когато младият Кеоки се отказа от църквата, не привлече ли веднага девет-десет възможни нови кандидати?
	— Аз прецених — започна Абнър, но отново почувства, че нещо става в главата му, и той повдигна дясното си рамо. Преподобният Торн чакаше състрадателно. След малко Абнър продължи: — Прецених, че след такъв позор за църквата ще бъде по-добре… — В този миг си представи Кеоки пред олтара на Кейн с китовия зъб и гердана от мейлови листа. — Смятах — завърши той — че най-важното е да се предпази църквата от още едно такова опозоряване.
	— Значи не си привлякъл други кандидати за пастори? — тихо попита Торн.
	— О, не! Вижте, преподобни Торн, ако не поживеете сред хавайците, не можете да разберете истински…
	— Брат Абнър — прекъсна го гостът — доведох със себе си двама прекрасни млади мъже от Хонолулу.
	— Мисионери? — възбудено извика Абнър. — От Бостън?
	— Не — търпеливо му обясни Торн. — Те са хавайци. Ще ги ръкоположа във вашата черква и ще бъда щастлив, ако ми посочиш някой млад мъж от Лахайна, който е предан на черквата…
	— Хавайците в Лахайна, преподобни Торн… Ами аз дори не позволявам на децата си да общуват с тях. Тук живее един човек, Пупали, който имаше четири дъщери, а най-малката, Илики… — Спря, мисълта му напълно се избистри и си каза: „Той не би могъл да разбере за Илики“.
	Церемониите по ръкополагането направиха в Лахайна по-силно впечатление от всички предишни прояви на мисията, защото, когато енориашите видяха, че на двама техни сънародници се възлага пълната отговорност за християнизирането на островите, най-сетне почувстваха, че и те са станали истински членове на църквата. А след като преподобният Торн обеща, че до една година някой млад мъж от самата Лахайна ще бъде ръкоположен, всички разговори в течение на няколко дни се въртяха около въпроса:
	— Мислиш ли, че могат да изберат нашия син?
	Следващата неделя донесе още по-радостна новина: Торн обяви, че мисионерският съвет в Хонолулу е решил единият от ръкоположените хавайци, преподобният Йона Кееаумоку Пиймало, да остане в Лахайна, да проповядва в голямата черква и да помага на преподобния Хейл.
	Торн почувства каква радост възбуди съобщението му, а погледът му случайно попадна на Джон Уипъл, който се беше обърнал към дребничката си жена Аманда и стискаше сърдечно ръката й, сякаш те отдавна бяха очаквали тази стъпка. „Не е ли странно? — помисли си Торн. — Много по-симпатичен ми е Уипъл, който напусна мисията, отколкото Хейл, който остана в нея. С това, че лекува бедните и си създаде добър бизнес, Уипъл е по-близо до моята идея за Бога, отколкото дребничкият пастор, който седи до мене.“
	На другата сутрин преподобният Торн отплава за Хонолулу и оттам — за Бостън, като взе със себе си четирите деца на Хейл. Когато се разделяше с тях на кея, Абнър заръча на всяко едно поотделно:
	— След като се научиш на цивилизовани отношения в Нова Англия, непременно се върни тук, защото Лахайна е твоят дом. — А на особено интелигентния свой син Михей каза още: — Ще те чакам, а когато се върнеш, вече пастор, ще ти предам моята черква.
	Торн чу тези думи и си помисли: „Той винаги ще смята, че тази черква е негова… не Божия… и в никакъв случай — на хавайците“.
	Дойде време Торн да се сбогува с мисионера, когото бе привлякъл преди деветнадесет години. Погледна състрадателно към дребния накуцващ мъж и си помисли: „Каква трагедия! Брат Хейл никога не се е доближавал до истинския дух на Бога. Ако се направи една равносметка, предполагам, че вредата от него ще се окаже по-голяма, отколкото ползата“.
	Абнър, чието съзнание сега бе съвсем ясно, се взря в своя надменен инспектор и отново го видя като облечения в черно съдник, какъвто бе при посещението си в Йейл през 1821 година. Помисли си: „Брат Елифалет ходи по света да раздава съвети и вярва, че като е прекарал няколко дни в Лахайна, може да разбере какви грешки сме допуснали. Знае ли той за оръдието? Заставал ли е някога срещу разбунтувана тълпа от китоловци?“. С дълбока тъга Абнър заключи: „Той никога няма да узнае“. После във все още ясното му съзнание изплува и друга натрапчива мисъл: „Съмнявам се дали изобщо някой ще узнае… с изключение на Джеруша и Малама. Те знаеха“.
	— Сбогом, брат Абнър — извика Елифалет Торн.
	— Сбогом, сър — отвърна Абнър.
	И корабът се насочи към океана.

	* * *

	През следващите години Абнър се превърна в жив реквизит на старата столица, изглеждаше все по-объркан, куцукаше из града, спираше да проясни главата си, обръщаше я настрани, за да облекчи болките, които от време на време го пронизваха. Не живееше вече в мисионерската къща, защото други бяха поели основната грижа за черквата, но често проповядваше на чист хавайски език, а когато се знаеше, че той ще застане на амвона, черквата се препълваше с богомолци.
	При всички официални случаи продължаваше да носи излъскания стар редингот, който си бе купил в Ню Хейвън, и черната касторена шапка. Обущата и другите му дрехи бяха изровени от благотворителните пратки. След време животът му потече в строго определен ред, като периодически се явяваха три важни момента. Винаги когато нов кораб пускаше котва в Лахайна, той забързваше към кея и питаше моряците дали по време на пътуването си не са срещнали хавайското момиче Илики.
	— Беше взета оттук и продадена на един английски капитан, та си мислех, че може да сте научили нещо за нея.
	Никой не беше чувал за Илики.
	Вторият важен момент в рутинната програма на Абнър настъпваше, когато на грубото писалище в тръстиковата си къща завършваше превода на хавайски в мерена реч на нови псалми. Щом получеше отпечатаните вече листове, раздаваше псалмите на своите енориаши, а на следващата църковна служба сам водеше песнопенията.
	Най-радостният момент, разбира се, бе пристигането на писма от децата му в Америка. Сестра му Естър, омъжена за пастор в западен Ню Йорк, бе поела грижата за двете момичета, а момчетата бяха поверени на семейство Бромли. Абнър получи портрети на четирите си деца, нарисувани с черен молив в едно бостънско студио, и сега те го гледаха от тръстиковите стени с красивите си, чувствителни и будни очи.
	Михей беше завършил с отличен успех колежа в Йейл и вече бе пастор в Кънектикът. Най-вълнуващата новина беше, че Люси се е срещнала с младия Абнър Хюлет, който също бе следвал в Йейл, и се бе омъжила за него. Абнър си помисли, че ще е добре да пише на стария си приятел Ейбрахам Хюлет и да го поздрави братски по случай сродяването на двете мисионерски фамилии, но за съжаление не можеше да забрави, че Ейбрахам се бе оженил за хавайка, нито бе в състояние да му го прости. Това, че семейство Хюлет успешно обработваше земите си и вече бе забогатяло, не намаляваше недоверието на Абнър към човек, който се бе свързал с езичница.
	Физическото отпадане на Абнър през тези години ставаше още по-очевидно, като се сравнеше с външния вид на доктор Уипъл. Джон беше пристигнал като красив млад мъж, а в зрялата си възраст бе още по-внушителен — висок, слаб, с остър поглед и загоряла от сърфинг кожа. Имаше солидни челюсти и гъста брада, която бръснеше по два пъти на ден; лицето му бе тъмно, а своята мъжественост Уипъл подчертаваше, като носеше тъмни, добре ушити костюми, с шест копчета на жилетката. На четиридесет и четири годишна възраст черната му коса още не бе почнала да сивее, докато Абнър бе вече побелял. Поразителен беше контрастът между двамата връстници, застанали един до друг, и това бе една от причините островитяните да наричат Абнър „старецът“.


	Уипъл преуспяваше и в бизнеса, защото сега рейдът бе пълен с китоловни кораби — 325 през 1844 и 429 през 1845 година — и всички купуваха от „Джандърс и Уипъл“. Следвайки девиза на капитан Джандърс „Не притежавай нищо, контролирай всичко“, Джон умело извличаше полза от земите и състоянието на другите; ако някой парвеню се опиташе да развие значително предприятие в Лахайна, Уипъл откриваше по какъв начин може да бъде притиснат или предприятието му да бъде изкупено. Когато във Валпараисо искаха повече сурови кожи, Уипъл бе този, който си спомняше, че е виждал големи стада кози на съседния остров Молокай, и организираше експедиции до брулените от ветрове скалисти брегове. Беше колкото честен, толкова и хитър; плащаше добре на наемните си работници, но ако някой от тях се опиташе да събере собствен екип за лов на кози, да продава кожите и лойта направо на някоя американска бригантина, за да спечели повече, откриваше, че не може да си осигури лодки за пренасяне на кожите; резултатът от тримесечния му труд оставаше да гние в Молокай, нелоялният бе принуден да го изостави и да се върне на работа при Джандърс и Уипъл. Абнър никога не можа да разбере как Джон Уипъл се е научил да върти бизнес.
	При едно търговско пътуване до Валпараисо се наложи шхуната на Уипъл да престои две седмици в Таити. Според обичая си Джон се зае да запълни свободното си време, като изучава живота и езика на таитяните. Този непредвиден престой на острова стана повод Уипъл да напише есето си „Теорията за капу“, което оказа силно влияние върху изследванията на Полинезия в течение на няколко десетилетия. В него той разви следните предизвикателни съждения:
C>
	В желанието си да разберем защо таитянецът казва „табу“, а хаваецът „капу“, сме склонни да се поддадем на теории, които може би изглеждат примамливи, но не отразяват истината. Не трябва да забравяме, че група английски учени е транскрибирала таитянския език в съответствие със западните норми, докато не тъй добре подготвени американски мисионери са транскрибирали хавайския. И в двата случая можем да подозираме, че чужденците не са отразили съвсем точно действителността. Не е ли по-разумно да приемем, че когато англичаните са записали думата „табу“, те всъщност са чули нещо по-различно, нещо между „табу“ и „капу“, но малко по-близко до първото? И че американците от своя страна са записали думата „капу“, а са чули нещо между „табу“ и „капу“, но малко по-близко до второто? Доста от различията, които сега наблюдаваме между писмения таитянски и писмения хавайски език, се дължат не на отликите между езиците, а на различия в слуха на хората, които са ги транскрибирали.
	Така например има много думи за къща: хуер, феш, фейр, хейл, но всички представляват една дума и ние бихме искали да знаем до каква степен тези различия се дължат на неточното ухо на белия човек, чиято система за транскрибиране е допринесла значително за узаконяването на грешката. Спомням си, че един образован хаваец ми каза веднъж на своя език: „Отивам при господин Каун“. Аз му отговорих: „Кимо, ти знаеш, че името му е Таун“, и той се съгласи, като изтъкна: „Но в хавайската азбука нямаме буква «т», затова не можем да кажем Таун“. И произнесе името съвършено точно. Следователно ние сме наложили ограничения в говора на хаваеца, които не са съществували преди нашето идване на островите.
	Същевременно обаче идещият от Хаваите посетител на Таити не може да не забележи настъпилите промени, след като полинезийците от островите около Таити са се преселили на север. Хората на Хаваите имат по-висок ръст. Кожата им е станала по-светла. Говорът им е по-остър. Настъпили са очевидни промени в сечивата им и, разбира се, боговете им са се видоизменили. Най-очебийна е трансформацията на смелата, отривиста и често сладострастна таитянска хула в мечтателния, поетичен хавайски танц. Промени са настъпили във всичко: религията е заменила дивата си жизненост с тържествен формализъм; декоративното използване на перата в Таити е прераснало в изтънчено и изключително красиво изкуство на Хаваите. По същия начин превръщането на таитянския бог на морето Таароа в хавайския бог на ада Каналоа бележи не само промяна в транскрипцията, но и в теологията, като втората е по-съществена.
	В изследванията си на Полинезия трябва да изхождаме от предпоставката, че нищо, което е било пренесено на Хаваите, не е останало непроменено — цветята, процесите, думите, хората са започнали там нов живот, в нови насоки. Но не бива да се заблуждаваме от външни признаци и особено от словесните форми и да смятаме различията за по-големи, отколкото са в действителност. Под външната видимост у всеки хаваец се крие таитянец.
C$


	Любимо място за посещение на Абнър бе моряшкият параклис, където често седеше с часове в разговор с капелана Кридланд, някогашния моряк, когото той сам бе приобщил към Бога. „От всичко, което съм постигнал — мислеше си Абнър — случайното приобщаване на Кридланд излезе най-плодоносно.“ Чувстваше, че няма по-труден и по-пълен с изкушения живот от този на моряците, и бе щастлив, че е допринесъл за премахването на публичните домове и кръчмите в Лахайна.
	Абнър живееше с оскъдната помощ, която получаваше от мисионерския съвет, защото вече не бе пълноценен мисионер. Но доктор Уипъл не го изпускаше от поглед и ако имаше нужда от джобни пари, той или Джандърс му изпращаха. Веднъж един посетител, като видя самотната тръстикова колиба на Абнър, чиято единствена украса бяха портретите на децата му, попита:
	— Нямаш ли никакви приятели?
	— Аз съм познал Бога и Джеруша Бромли, и Малама Канакоа, а от повече приятели никой не се нуждае — отвърна Абнър.
	Но през 1849 година в Лахайна пристигна вълнуваща новина, която превърна Абнър Хейл в пъргав и възбуден баща. Преподобният Михей Хейл му писа от Кънектикът, че е решил да напусне Нова Англия — струвала му се прекалено студена — и да се установи на Хаваите. „Отново искам да видя палмовите дървета от моята младост и играта на китовете в рейда на Лахайна“ — пишеше той. Много от децата на мисионерите, след като бяха учили в Йейл, съобщаваха радостната новина, че се връщат у дома, защото островите излъчваха неотразим чар, който достигаше до тях през хиляди мили. Необикновеното в писмото на Михей бе намерението му да премине по суша през целия континент до Калифорния, понеже искал да се запознае с Америка, и предполагаше, че вероятно към края на 1849 година ще отплава с кораб от Сан Франсиско.
	Абнър намери карта на Северна Америка, закачи я на стената в колибата си и всеки ден отбелязваше върху нея предполагаемото придвижване на Михей през огромния континент. Пресмятанията му се оказаха забележително точни и един ден в края на ноември 1849 година той съобщи на събралите се в кантората на Джандърс и Уипъл:
	— Моят син, преподобният Михей Хейл, навярно точно сега пристига в Сан Франсиско.


	Когато Михей се спусна по склоновете на Сиера Невада и пое край река Сакраменто към процъфтяващия от златната треска град Сан Франсиско, той бе хубав, висок млад мъж на двадесет и седем години, с тъмни очи и кестенява коса като майка си и с бързия ум на баща си. Някогашната му бледност бе заменена от хубав загар и вече не изглеждаше слаб и крехък както в младостта си; мускулите и гръдният му кош се бяха развили от дългия преход през континента в компанията на златотърсачи. Крачеше енергично, сякаш очакваше, че при всяко следващо дърво ще намери нещо вълнуващо; беше спечелил уважението на спътниците си с простото християнство, което им проповядваше, чийто основен мотив бе трайната любов на Бога към неговите чада; мулетарите пък го уважаваха, защото си сръбваше с тях чисто уиски в студените нощи.
	В дивия и оживен Сан Франсиско Михей се запозна с мнозина авантюристи, пристигнали от Хаваите заради златните залежи, които го канеха да проповядва в местните черкви. След като прочиташе кратки откъси от Библията, той очароваше слушателите си с думите, че някой ден „Америка ще построи верига от градове от Бостън до Сан Франсиско и след това ще стигне до Хаваите, тъй като американската демокрация неминуемо ще се разпростре и върху островите; тогава Сан Франсиско и Хонолулу ще ги свързват обич и взаимен интерес и заедно ще работят за Божието дело“.
	— Смятате ли, че американизацията на Хаваите е сигурна? — попита го един бизнесмен от Сан Франсиско след проповедта.
	— Това е неизбежно — отговори Михей Хейл, който бе наследил от баща си склонността да пророчества. После стисна ръцете на бизнесмена и убедено заяви: — Приятелю, съдбата ни е предопределила християнска Америка да разшири интересите си и да закриля тези божествени острови. Дори и да искаме, ние не бихме могли да го избегнем.
	— Когато употребявате думата _ние_ — попита бизнесменът, — като гражданин на Хаваите ли говорите или като американец?
	— Аз съм американец! — учудено извика Михей. — Какъв друг бих могъл да бъда?
	— Преподобни — импулсивно заговори калифорниецът — вие сте сам в този град и за мене би било чест, ако приемете да вечеряме заедно. Гостува ми един бизнесмен от Хонолулу, който е бил американец по-рано, но сега е гражданин на островите.
	— Бих се радвал да се запозная с него — прие поканата Михей и премина с каретата на новия си приятел през оживеното градско движение.
	Спряха на възвишение над залива, където оставиха каретата, и продължиха пешком по стръмния хълм, докато стигнаха до върха му. Пред очите им се разкри просторна, изключително красива гледка.
	— Моята империя — похвали се калифорниецът. — Оттук сякаш виждаш цялото мироздание!
	Въведе младия пастор в дома си и го представи на висок мъж с мощно телосложение, с раздалечени очи и огромна черна коса, увиснала над ушите му.
	— Това е капитан Рейфър Хоксуърт — каза домакинът.
	Михей, който никога не бе виждал врага на баща си, се отдръпна с неприязън. Хоксуърт забеляза това и почувства, че е изправен пред предизвикателство — младият мъж можеше да не му подаде ръка. Затова пусна в ход целия си чар, пристъпи напред и протегна едрата си лапа със съчувствена усмивка.
	— Вие не сте ли синът на преподобния Хейл? — попита той с дълбок и приятелски глас.
	— Да — предпазливо отговори Михей.
	— Много приличате на майка си — забеляза Хоксуърт, като продължаваше да държи ръката на пастора. — Тя беше красива жена.
	Едновременно отблъскван от морския капитан, за когото бе чувал най-грозни истории, и очарован от завладяващата му жизненост, Михей попита:
	— Откъде сте познавали майка ми?
	— От Уолпол, Ню Хампшир. — Хоксуърт освободи ръката на Михей, но не свали от него острия си поглед. — Били ли сте в Уолпол?
	И се увлече във възхвала на най-хубавото от всички селища, а докато говореше, забеляза как сдържаността на Михей Хейл се стопява. После с почти животинска наслада видя, че младият човек не го слуша, а гледа през рамото му към някого, който бе влязъл в стаята, и инстинктивно пожела младият пастор да бъде възхитен, объркан и наранен.
	Всъщност Михей се бе загледал в две жени, които стояха на прага. Първата бе Ноелани Канакоа Хоксуърт, която беше видял за последен път в бащината си черква. В онези дни тя бе красива, а сега беше лъчезарна, в черна кадифена рокля, с вдигната на висок кок черна, лъскава като махагон коса и с нежна златна верижка около мургавата й шия, на която висеше извит зъб от кит. Михей се спусна към нея и грабна ръката й.
	— Ноелани, Алии Нуи, радвам се, че те виждам.
	Високата жена, която сега познаваше Хонконг и Сингапур така добре, както някога бе познавала Лахайна, изискано се поклони.
	Но всъщност Михей не се бе втурнал, за да поздрави Ноелани, защото зад госпожа Хоксуърт стоеше най-красивата девойка, която бе виждал в живота си. На ръст бе колкото Михей, много стройна, с широки рамене и тесен ханш; облечена бе с пристегната в кръста рокля, силно надиплена под талията. Тъмната й коса бе вдигната нагоре и подчертаваше гладката маслиненокафява кожа. Очите й излъчваха необикновен блясък, а устните разкриваха бели, равни зъби. Зад ухото й бе затъкнато голямо калифорнийско цвете.
	— Ела, Малама. Това е преподобният Хейл от Лахайна — подкани я баща й и тя влезе в стаята с грациозна походка, поклони се леко и протегна ръка според американския обичай. — Запознайте се с дъщеря ми Малама — каза капитан Хоксуърт с ехидно задоволство от силното впечатление, което тя бе направила на младия пастор.
	Михей никога не бе присъствал на по-вълнуваща вечеря, бе по-интересна дори от вечерите в Йейл, когато президентът на колежа водеше бляскави разговори със студентите. Капитан Хоксуърт разказваше за Китай, за плаването си на юг до Монтерей. Госпожа Хоксуърт, за разлика от сдържаните жени, с които на преподобния Хейл се бе случвало да седи на маса в Нова Англия, словоохотливо си спомняше за морски бури и за приключения в пристанища като Банкок и Батавия.
	— Вашите кораби из целия Тихи океан ли плават? — попита Михей.
	— Навсякъде, където има пари — предизвикателно отговори Хоксуърт.
	— Пътувала ли си някога с родителите си? — обърна се Михей към девойката до него.
	— Това е първото ми пътешествие — отвърна Малама. — Досега се учех в благотворителното училище Оаху в Хонолулу.
	— Харесва ли ти Сан Франсиско? — продължи Михей.
	— Много по-оживен е от Хаваите. Но ми липсват нашите дъждовни порои. Неотдавна в Хонолулу дойде един гост от Филаделфия и на въпроса как да стигне до магазина на Джандърс и Уипъл, му отговорили: „Върви до първия порой и после завий наляво“.
	Сътрапезниците изръкопляскаха на този анекдот, а Малама свенливо поруменя. Всички обаче очакваха да чуят разказа на Михей за пътешествието му през прериите. Възбуден от очевидния интерес на Малама към него, той разшири разказа си повече, отколкото бе възнамерявал.
	— Земята се простира на хиляди километри във всички посоки, едно развълнувано, прекрасно море от възможности — възкликна той. — Копнах на много места, навсякъде почвата беше черна и богата. Сто хиляди души могат да живеят върху тази земя. Дори и един милион да са, ще се загубят в огромните й простори.
	— Кажете онова, което ми споменахте за разрастването на Америка до Сан Франсиско и до островите — подкани го калифорниецът.
	Това заинтригува Рейфър Хоксуърт и той се наклони напред, захапал скъпата си хаванска пура.
	— Представям си деня — продължи Михей — когато широки и оживени пътища ще свързват Бостън с този град. Земите, които видях, ще бъдат заселени и ще произвеждат огромни богатства. Училища, колежи и черкви ще се издигат навсякъде. Йейлският колеж няма да успява да приема милионите… — пророкуваше Михей като Йезекиил.
	— Каква идея имате за Хаваите? — нетърпеливо го прекъсна капитан Хоксуърт.
	— Когато това, за което говорих, капитане, се осъществи, ще се зароди естествен стремеж Америка да прескочи в Тихия океан и да обхване Хаваите.
	— Искате да кажете, че Америка ще поведе война срещу хавайското кралство ли? — полюбопитства Хоксуърт, опрял ръце на масата.
	— Не! Никога! — извика Михей, опиянен от собствените си видения. — Америка никога няма да използва оръжие, за да разшири влиянието си. Ако златната треска продължи да увеличава населението на Калифорния и ако Хаваите просперират, което трябва да стане един ден, хората тук и там, на островите, естествено ще стигнат до заключението, че техните интереси… — Спря смутено, защото почувства, че капитан Хоксуърт е съгласен с неговите разсъждения, но не и госпожа Хоксуърт. — Моля за извинение, госпожо. Навярно предположенията ми какво биха чувствали хавайците някой ден са отишли твърде далеч.
	За негова радост Ноелани отвърна:
	— Не е нужно да се извиняваш, Михей. — После добави: — Ясно е, че един ден Хаваите ще станат жертва на Америка, защото ние сме малко и слаби.
	— Госпожо — увери я чистосърдечно Михей — американският народ никога няма да допусне кръвопролитие.
	Ноелани отвърна тихо:
	— Чуваме, че скоро се очаква кръвопролитие във вашата собствена страна… във връзка с робството.
	— Война? В Америка? — възкликна младият пастор. — Никога! Както никога няма да има война с Хаваите. Еднакво невъзможно е.
	— Млади човече — прекъсна го капитан Хоксуърт импулсивно — моят кораб ще отплава за Хонолулу утре сутрин. Ще бъде част за мене, ако ни придружите. — И добави думите, които не можеха да не въодушевят един пастор: — Като мой гост.
	Михей, който знаеше добре, че не трябва да се обвързва по никакъв начин с врага на своето семейство, се поколеба. Но в този миг, за злорадо удовлетворение на капитан Хоксуърт и за още по-голямо объркване на Михей, Малама сложи ръката си върху неговата и извика:
	— Моля ви, елате с нас!
	Михей се изчерви и смотолеви:
	— Смятах да остана няколко дни и да поразгледам Сан Франсиско.
	— Не можем да чакаме! — повиши тон Хоксуърт преднамерено като разумен по-възрастен приятел. — Печелим толкова пари, превозвайки храна от Лахайна за златните мини, че всеки неоползотворен ден би означавал да загубим цяло съкровище.
	— Ще можете да видите Сан Франсиско друг път — чаровно се усмихна Малама.
	Като се вгледа в дълбоките й полинезийски очи, Михей почувства, че разумът му отстъпва пред объркването. И макар да бе изминал пет хиляди километра, за да види чудото на Запада, той се предаде.
	— Ще пренеса багажа си на борда… — каза тихо — макар че днес е неделя.


	На борда на „Картаджиниън“ Михей не прекара много време в разисквания за Америка с капитан Хоксуърт или за Хаваите с жена му. Където и да идеше Малама, той я следеше, двамата заедно наблюдаваха звездите, делфините и пълзящите облаци. Първите дни бяха студени, затова Малама носеше около врата си една орегонска кожа, която образуваше галеща и красива рамка край лицето й. Веднъж, когато нощният вятър раздухваше кожата към очите й, Михей не можа да се въздържи, вдигна ръка и отстрани косъмчетата, а тя случайно се допря до пръстите му. Той усети колко гладко бе лицето на Малама и задържа ръката си до бузата й, после почти несъзнателно я остави да се спусне зад шията и притегли устните й към своите. За първи път целуваше момиче и му се стори, че стадо делфини се е блъснало в кораба; отдръпна се изумен, а високата островна девойка се разсмя и го подразни:
	— Сигурно никога досега не си целувал момиче, преподобни Хейл.
	— Не съм — призна си той.
	— Приятно ли ти беше? — засмя се Малама.
	— Това е нещо, което трябва да се запази за някоя звездна нощ на борда — отвърна и я взе здраво в прегръдките си.
	Рейфър Хоксуърт, запланирал тези събития, наблюдаваше със задоволство как Михей Хейл все повече се обвързва с Малама. Въпреки това изпитваше противоречиви чувства към младия мъж — презираше го и му се искаше да го нарани по някакъв болезнен начин, но в същото време постоянно се убеждаваше колко много прилича на Джеруша Бромли; когато, седнали да се хранят около масата, слушаше как интелигентно говори за съдбата на Америка, той се изпълваше с гордост. Затова на седмия ден Хоксуърт неочаквано заяви на жена си:
	— Бога ми, Ноелани, ако младежът иска да се ожени за Малама, ще му кажа „давай!“. Семейството ни може да има полза от него.
	— Не се натрапвай отново на Хейлови — замоли го жена му. — Освен това за какво ти е пастор в семейството ни?
	— Този няма да е пастор за дълго — уверено предрече Хоксуърт. — Много обича да ходи насам-натам.
	След обед още същия ден капитан Хоксуърт повика дъщеря си в своята пълна с книги каюта и я попита:
	— Малама, възнамеряваш ли да се омъжиш за младия Хейл?
	— Мисля, че да — отвърна тя.
	— Имаш благословията ми — обяви Хоксуърт.
	Но когато дъщеря му доведе в каютата своя разтреперан кандидат, за да поиска ръката й, Хоксуърт го подложи на унизителен разпит, който се въртеше главно около парите и очевидния факт, че един пастор няма да разполага с достатъчно средства, за да издържа капитанска дъщеря, особено ако тя има разточителен вкус. Това продължи около петнадесет минути, докато Михей Хейл, който бе играл бокс в Йейл и бе вършил тежка работа по време на пътешествието си през прериите с керван от каруци, избухна:
	— Капитан Хоксуърт, да не съм дошъл тук, за да бъда обиждан. Пасторите живеят добре и не желая да слушам повече подобни оскърбления.
	Излезе от каютата и три пъти поред се храни с екипажа. Когато Малама дойде да го търси разплакана, Михей гордо я увери:
	— Ще се върна на вашата маса само след като капитанът на този кораб ми се извини лично.
	След още един ден, през който Ноелани и дъщеря й убеждаваха Хоксуърт, че Михей е постъпил правилно, сърдитият капитан омекна; мушна пура между зъбите си и по своя воля потърси младия пастор. Протегна му едрата си длан и демонстративно даде съгласието си.
	— Ще се радвам да имаме мъж като тебе в семейството си, Майк. Утре сутрин ще извърша церемонията.
	Хоксуърт мразеше младия човек и все пак искаше той да му бъде син. Понеже знаеше, че такъв брак ще вбеси стария Абнър Хейл, а и чувстваше, че момиче със смесена кръв като Малама се нуждае от силен съпруг, капитанът пристъпи към изпълнение на обреда. Събра целия екипаж, накара Малама и майка й да застанат вдясно, а Михей вляво на борда, и с мощен глас произнесе ритуални слова, които сам си бе измислил. Накрая извика:
	— Ако сега младоженецът целуне булката, ще раздам тройна дажба ром на целия екипаж. Мистър Уилсън ще раздели екипажа на две части. Първата половина ще може да се напие още сега, а втората ще трябва да почака до довечера.
	Буйна и радостна бе сватбата сред океана, а щом „Картаджиниън“ стигна до Хонолулу, капитан Хоксуърт прехвърли младата двойка на друг кораб, който да я откара до Лахайна, тъй като на него все още не му бе разрешено да посещава това пристанище.


	Когато местният кораб навлезе в рейда на Лахайна, сгушен между очарователните острови, Михей затаи дъх и загледа ту дивите планини на Мауи, ту меките долини на Ланай, голите възвишения на Кахулауе и лилавото величие на Молокай.
	— Като малко момче — прошепна той на жена си — ме водеха на този кей, за да гледам как китовете играят, и винаги ми се струваше, че в тези води се отразява раят. Не съм се лъгал.
	Пътниците започнаха да слизат и да се смесват с тълпата от жители на острова, което неизменно се струпваше на малкия кей при пристигането на кораб. По преди Михей и съпругата му да стъпят на брега, някой извика:
	— Пуснете го да мине!
	С истинска радост Михей забеляза, че новодошлият е баща му, когото не бе виждал от девет години.
	— Татко! — провикна се синът.
	Никой обаче не бе съобщил на Абнър, че неговото момче е на този кораб, и той продължи да се движи напред по обичайния си начин — куцукаше, наклоняваше побелялата си глава надясно и от време на време спираше, за да избистри погледа си. Като стигна до един моряк, хвана го за ризата и го попита:
	— При твоите пътешествия случайно не си ли срещал едно малко хавайско момиче на име Илики?
	— Не — каза морякът, а Абнър повдигна рамене и тръгна да се прибира в тръстиковата си колиба.
	Михей се прехвърли през парапета, отделящ го от тълпата, и се втурна да настигне баща си. Когато белокосият пастор, който бе само четиридесет и девет годишен, осъзна, че това е синът му, той се вгледа в него, одобри хубавия му вид и едва тогава заговори:
	— Горд съм, Михей, че си се представил така добре в Йейл.
	Странна бе тази среща и това, дето първите думи бяха не за друго, а за Йейл. Михей можа само да обгърне свитите рамене на възрастния мъж и да го притегли сърдечно към себе си. Тогава мислите на Абнър се проясниха напълно и той каза:
	— Дълго те чаках да се върнеш и да започнеш да проповядваш в нашата черква.
	Но в този миг видя през рамото на сина си, че се приближава висока, мургава млада жена, и инстинктивно се отдръпна назад.
	— Коя е тя? — попита подозрително.
	— Моята съпруга, татко.
	— Коя е тя? — уплашено повтори Абнър.
	— Това е Малама — нежно обясни Михей.
	За миг обичаното в минали дни име обърка Абнър Хейл; опита се да събере мислите си и извика:
	— Малама! Дъщерята на Ноелани Канакоа ли е тя?
	— Да, татко. Това е Малама Хоксуърт.
	Беловласият мъж се разтрепери и отстъпи, изпусна бастуна, бавно вдигна десния си показалец и го насочи към снаха си.
	— Езичница! — изпъшка той. — Блудница! Мерзост! — После погледна изумен към сина си и проплака: — Михей, как посмя да доведеш такава жена в Лахайна?
	Малама закри лицето си с ръце, а Михей се опита да я защити от разгневения си баща, ала той продължаваше да сипе язвителни, непростими думи:
	— Йезекиил е казал: „Ти си блудствал с езичница!“. Върви си! Ти си нечист! Мерзост! Грешен и противен си в очите на Бога! Ти носиш зараза на острова!
	Вбесеният стар мисионер не спираше, но след известно време доктор Уипъл спаси младоженците, приютявайки ги в своя дом. Там той без заобикалки обясни на Малама, че преподобният Хейл понякога е като луд, което навярно се дължи на факта, че нейният баща преди години го бе ритал по главата.
	— Срамувам се от това — отвърна Малама. — Ще ида при него и ще го уверя, че го разбирам.
	Михей не можа да я спре. Тя се спусна край потока, край мисионерската къща и стигна до тръстиковата колиба тъкмо когато Абнър Хейл се прибираше, олюлявайки се от гняв.
	— Преподобни Хейл! — започна умолително Малама. — Много съжалявам…
	Той надникна от колибата си и видя жена, която много приличаше на Ноелани, но още повече на Рейфър Хоксуърт. И тази жена бе съпруга на сина му.
	— Позор! — задъхано извика. — Блудница! Зараза за островите!
	Пред ужасения й поглед Абнър докуцука до стената и яростно дръпна нарисувания с молив портрет на най-големия си син. Накъса го на парченца, които запрати по Малама, и проплака:
	— Махни го от Лахайна! Той е нечист!
	Това бяха обстоятелствата, при които Михей Хейл, най-умният от всички мисионерски синове, се отказа от пасторското звание и стана съдружник на капитан Рейфър Хоксуърт — човек, от когото се боеше и който на свой ред го мразеше. Но двамата образуваха блестящо съдружие — Хоксуърт, смел и предприемчив, и Хейл, най-прозорливият сред хавайските търговци. След време красивите кораби, плаващи под синия флаг на морската компания „Хоксуърт и Хейл“, станаха известни по всички тихоокеански пристанища.


>	IV. От гладуващото село

	През година 817, когато Таматоа VI — крал на Бора Бора, и неговият брат Тероро потеглиха към Хавайки на Севера, за да положат там основите на едно ново общество, северните части на Китай бяха опустошени от нахлулите татарски орди, чиито превъзходни умения на ездачи, смелост, произтичаща от примитивния им морал, и липса на каквото и да е колебание при прилагане на груба сила бързо съкрушиха по-изтънчените китайци, опитващи се напразно и понякога доста вяло да им окажат съпротива. Минаваха една след друга тежки години, Пекин падна, крайбрежните градове също и стана очевидно, че татарите са навлезли в Китай, за да останат.
	Нахлуването им даде най-силно отражение върху огромното Средно Царство — сърцето на Китай, защото именно такива тучни поля и богати градове търсеха татарите, така че към средата на века те изпратиха на юг армия, която да обсади провинция Хънан, намираща се на около петстотин километра надолу от Пекин, на юг от Жълтата река. По това време в Хънан живееше сплотена маса китайци, които не бяха известни под някакво специално име, но се различаваха от съседите си. Бяха по-високи, по-консервативни, забележително добри земеделци и говореха чист древен език, незамърсен от съвременни изрази. Когато татарите притиснаха силно непосредствените им съседи на север, те приеха нашествениците без съпротива и с това огорчиха групата, за която бих желал да ви разкажа сега.
	През 856 година в едно планинско село земеделецът Чар Ти Чон — висок, слаб мъж с красиво лице с високи скули и буйна черна коса, която носеше както му падне, се закле пред жена си Нюк Мои:
	— Няма да оставим тези хубави земи на варварите!
	— Но какво можем да направим? — възрази неговата спокойна, разумна съпруга. За двадесет и три години съвместен живот с Чар тя бе чула доста важно произнесени обещания, повечето от които бяха останали без последствия.
	— Ще се съпротивляваме! — заяви Чар.
	— Въоръжени със стеблата от посевите ли? — попита отегчено Нюк Мои.
	Беше слаба и кокалеста, като че винаги готова да се оплаква, ала животът й бе толкова труден, че тя рядко хабеше силите си в хленчене. Баща й, изпълнен с надежда, я бе нарекъл на най-красивото нещо, което бе виждал — един медальон, искрящ сред бижутата на някакъв богаташ; за жалост впоследствие се оказа, че тя не отговаря на името си — Нюк Мои, Виолетов Нефрит, затова пък притежаваше нещо по-добро от красотата — съвършено трезва преценка за живота.
	— Значи си готов да се биеш с нашествениците, така ли? — попита Нюк Мои.
	— Ще ги унищожим! — заяви твърдо съпругът й, убеден, че тези храбри изявления вече са допринесли за сигурността на земите му.
	Това не бяха добри земи и в други части на света едва ли някой щеше да сметне, че си струва да бъдат защитавани, тъй като, въпреки че Средното Царство имаше много богати поля, земеделецът Чар не притежаваше нито едно от тях. Неговите три акра лежаха на издигащ се към небето склон, където скалите на планините Хънан граничеха с нещо, което би могло да бъде благосклонно наречено орни земи. По тях не течеше вода, само дъждът ги напояваше от време на време, а почвата не бе особено плодородна. Ала най-вече поради неспирните старания на Чар тази земя поддържаше семейство от девет души: Чар, неговата съпруга Нюк Мои, старата му и изтощена от борбите майка и шест деца. Прехраната им не бе добра, защото нямаха нито патици, нито пилета, а само две прасета, но не бе по-лоша от тази, с която се задоволяваха повечето семейства в планинското село.
	Какво биха направили нахлуващите татари с подобно оградено със стени село, ако стигнеха някога до него, беше загадка, тъй като едва ли биха могли да изстискат от жителите му дори едно зърно пшеница повече от онова, което те произвеждаха, а ако вземеха твърде много, хората щяха да гладуват. Но за Чар и неговите приятели мисълта, че след като се наситят на Пекин, татарите съвсем сигурно ще нахълтат и в това древно селище, се превърна в натрапчива идея. Ето защо селяните добиха навика да се събират всяка вечер в къщата на най-мъдрия сред тях — генерал Чин, за да обсъждат планове за защита на земите си, защото вече нямаше правителство, което да се грижи за тях.
	Този Чин, разбира се, не бе истински генерал, а само як, червендалест пътешественик, имал късмета да се озове близо до Пекин един ден, когато хората на императора трябвало да сберат набързо армия. Чин бил прибран и по време на дългия поход установил, че военният живот му харесва — факт, сам по себе си незаслужаващ уважение. След войната, оказала се безрезултатна, тъй като татарите бързо прегазили същите тези области, умиротворявани от Чин, той се върнал вкъщи в планините при своите непоколебими, упорити другари, които забавлявал месеци наред с истории от походите си на север.
	— Ще поставим хора тук и тук — предложи храбрият Чин.
	Той беше от смелчаците, за които казваха: „Може да измине повече от петдесет километра през деня и вечерта да се хвърли в атака“. Имаше широко, решително лице и в много от нещата, извършени от него през годините след непредвидената му военна служба, проявяваше голяма сила на духа. Затова, макар да бе ясно, че е самохвалко, мъжете не оспорваха генералското му звание и го слушаха, когато предричаше:
	— Татарите ще подходят към селото ни ето оттук. Какъв ли друг път би избрал един разумен генерал?
	Но преди да бъдат проверени теориите на генерал Чин, един враг, много по-страшен от татарите и по-добре познат, се настани в селището. Дъждовете не паднаха както се очакваше и слънцето печеше безжалостно от бакъреното небе. Младите стръкове изгоряха още преди средата на пролетта, а в разгара на лятото дори водата за пиене стана голяма ценност. Семействата с възрастни хора започнаха да се чудят кога ли престарелите бащи и майки ще умрат, а бебетата хленчеха.
	Земеделецът Чар и неговата съпруга Нюк Мои бяха преживели четири гладни години и знаеха, че винаги има вероятност едно семейство да оцелее, ако си наложат строга дисциплина и ядат корени от трева и филизи от гората, които стават за дъвчене. Но този път гладът се стовари върху им с невероятна сила и по средата на лятото стана очевидно, че повечето семейства от селото трябва или да поемат на път, или да измрат сред опустошените и изгарящи хълмове. Ето защо, когато слънцето беше най-силно, Чар и съпругата му направиха тухли от кал с вода от почти изчезналия селски поток и зазидаха входа на своя дом, като поставиха кръстосани черни прътове там, където беше вратата. След като къщата беше почти запечатана, Чар влезе вътре и претегли с ръка за последен път малката торба със зърно, от което щеше да зависи животът им, когато се завърнеха следващата пролет. Държейки ценния товар, той увери нещастната група отвън:
	— Това зърно ще стои заключено тук, вътре. То ще ни чака.
	После скочи навън и бързо запълни отвора, обърна печално гръб на дома си и поведе своето семейство отвъд опасаното със стени село към главния път. През следващите седем месеца те щяха да скитат из Китай, като просят храна, ядат отпадъци там, където успеят да намерят, и се опитват да избегнат необходимостта да продадат дъщерите си на стари мъже, имащи храна. Два пъти преди това Чар и Нюк Мои бяха преживявали подобни месеци на скитане и бяха връщали вкъщи челядта си невредима. Затова изпитваха увереност, че ще успеят да го сторят и сега, защото, когато подхванаха ужасното си странстване, Чар се закле, изпълнен с надежда:
	— След седем месеца ще се приберем… всички заедно.
	Ала този път Нюк Мои не тръгваше с такава надежда, както преди, и Чар забеляза, че съпругата му държи денем и нощем близо до себе си двете им красиви дъщери.
	Само по отношение на едно семейството не се страхуваше. Че къщата им ще остане непокътната, докато ги няма. Можеше да бъдат убити от разбойници по пътищата. В градовете купувачи на роби щяха да се опитват да откраднат дъщерите им. Не бе изключено войници да затрият всички скитащи семейства при някое голямо клане. А за подкупните служители не бе проблем да подмамят което и да е семейство и да го впрегнат в робски труд. Ала никой в Китай не би нахлул в къща, запечатана с кал, на чийто вход има кръстосани прътове, тъй като дори последният идиот знае, че ако къщата не е на мястото си, когато се върнат скитниците, и зърното не е в безопасност, животът — и то не само на това семейство, ще угасне. Ето защо, докато Чар бродеше из Северен Китай в почти безнадеждно търсене на храна, неговата къща стоеше неприкосновена.


	През есента на 856 година земеделецът Чар бе подложен на горчиво изкушение в един град по северните граници на Хонан. Там бяха паднали добри валежи и посевите бяха чудесни. Няколко седмици Чар и неговото семейство излизаха нощем в полята, където вървеше жътва, пълзяха из тях и търсеха изгубени зърна, незабелязани дори от насекомите. По този мъчителен начин намериха скрити залъци, достатъчни, за да останат живи. Нюк Мои свари тези зърна с нещо като газирана кал, малко трева и една птица, умряла не много отдавна. Ястието, което се получи, не бе съвсем лошо.
	Ала когато минаха четири последователни дни, без да открият никакви зърна и без да умре нито една птица, поне не в обсега на гладуващите, слугата на някакъв богаташ дойде при дървото, където семейството нощуваше. Той носеше в торба голям наниз прясно изпечени питки, чийто аромат накара по-малките деца на Чар да подлудеят от глад, защото това бяха същите питки, които Нюк Мои често им печеше.
	— Моят господар е готов да обсъди въпроса дали да купи най-голямата ти дъщеря — рече без заобикалки слугата.
	Чар, който вече примираше от глад, се чу да пита съвсем сериозно:
	— Ще я запази ли за себе си?
	— Може би за известно време — отвърна слугата, като ровеше в торбата. — Но той изпраща рано или късно повечето момичета в града.
	— Какво ще ни даде? — попита жално Чар.
	Слугата стана по-сърдечен и рече:
	— Питки и зърно, достатъчно, за да преживеете до пролетта.
	— Върни се след час — каза Чар и докато мъжът се отдалечаваше, поклащайки изкусителния наниз с ароматните питки, бащата събра семейството и заяви откровено: — Собственикът на тия поля предложи да купи Сиу Лан.
	Нюк Мои, която бе предвиждала това да се случи скоро, привлече притихналото дете към себе си и като го постави на земята между кокалестите си колене, попита:
	— Няма ли никакъв друг изход?
	— Остатъците от зърно свършиха — рече унило Чар. — Зимата ще дойде скоро. Този път ще имаме късмет, ако се върнем вкъщи дори с едно дете.
	Нюк Мои не се нахвърли на съпруга си, тъй като не знаеше какво друго да предложи в замяна, и те бяха почти постигнали съгласие да продадат Сиу Лан — Красивата Орхидея, когато дочуха подсвиркване. Някакъв странник си свиркаше песен, отдавна позната в тяхното село и почти неизвестна извън него.
	— Кой е там? — извика Чар.
	Странникът, разпознал говора от неговия край, отвърна:
	— Генерал Чин! — И след малко се появи, с квадратно лице и хлътнали от глад страни, ала все така въодушевен. — Как върви при вас борбата с глада? — попита весело. — При мен не толкова добре.
	— Събрали сме се, за да решим дали да продадем най-голямата си дъщеря, Сиу Лан — рече тъжно и без всякакви обяснения Чар.
	— Аз бих я купил! — извика генерал Чин и се поклони изискано на изплашеното момиче. — Всеки би я купил!
	— Слугата на богаташа ще се върне до час, за да чуе отговора ни — добави Чар.
	Пъргавият ум на генерал Чин веднага се впусна да обмисля военни действия.
	— Слуга? Богаташ? — рече отривисто, като стрелкаше гладни очи в тъмнината наоколо. И след миг имаше готов план. — Ще кажем на слугата, че ще продадем момичето. Аз съм по-възрастният ти брат и вземам решенията. После ти, аз, Нюк Мои и най-голямото ти момче ще я заведем. Веднага щом слугата наближи достатъчно къщата, така че да разберем къде живее богатият старик, го убиваме, вземаме всичко, което носи, и пращаме обратно момчето заедно с плячката. Тогава влизаме в къщата, представяме Сиу Лан и щом старецът пристъпи към нея, убиваме и него. Може да се стигне и до бой, затова всеки от вас — Чар, Нюк Мои и ти, Сиу Лан, трябва да е готов да убива. Сиу Лан, мислиш ли, че можеш да убиеш човек?
	— Да — рече крехкото момиче.
	— Добре — каза генерал Чин, потривайки почти безплътните си ръце.
	— Ще успее ли планът? — попита Чар.
	— Дори и да не успее, пак ще умрем от глад — отвърна генералът.
	— Ако ни хванат, какво ще направят с нас? — обади се най-голямото момче.
	— Ще ни сложат в кафези — обясни генерал Чин — и ще ни оставят да умрем от глад. Ще ни разкарват от село на село, за да покажат на другите гладуващи какво става с всеки земеделец, извършил убийство за храна. И накрая, когато видят, че сме почти мъртви, ще ни извадят от кафезите, ще ни нарежат на триста дребни парчета и ще окачат главите ни на градските порти. Разбирате ли на каква опасност се излагаме? — попита сериозно той.
	— Да — отвърна семейство Чар.
	— Шшшт — предупреди генерал Чин. — Слугата идва.
	Мъжът приближи бързо, надут и добре охранен, като пак носеше наниза с питките, и рече:
	— Решихте ли?
	— Аз съм по-големият брат — заяви генерал Чин. — Обсъдихме предложението и сме съгласни с продажбата.
	Тогава слугата поведе Сиу Лан, майка й Нюк Мои, най-голямото от момчетата, Чар и генерала към дома на господаря си. Щом наближиха достатъчно, така че всички видяха какво представлява домът на богаташа и къде са входовете, генералът удуши слугата, подхвърли питките на момчето и то затича обратно с тях към умиращите от глад деца и изнемощялата баба.
	— Сега ще ни трябва смелост — рече тържествено Чин. Влезе заедно с останалите в дома на богаташа, представи Сиу Лан и каза: — Господарю, доведохме ти момичето.
	— Къде е Пин? — попита човекът с подозрение.
	— Раздава питките на децата, които са полумъртви от глад — отвърна кротко Чин с квадратното лице. — Господарю, виждал ли си някога собствените си деца да умират от глад?
	— Не. — Мъжът преглътна с мъка, като се опитваше да не гледа към изключително красивата и съблазнителна Сиу Лан.
	— А аз съм виждал — рече меко Чин. — Погребах три от децата си тази година.
	— О, не! — ахна Нюк Мои и нещо в начина, по който се издаде, че не знае за нещастието на генерал Чин, разкри на богатия и хитър старец техния план. Той се опита да дръпне звънеца и да повика прислугата, ала генерал Чин се намеси хладнокръвно, сграбчи дебелата ръка на мъжа и я изви назад.
	— Три от децата ми измряха — повтори бавно той — а сега и ти ще умреш.
	Сключи с огромна сила костеливите си ръце около гърлото на стареца и започна да го души. Преди да издъхне обаче, човекът, който купуваше момичета, за да ги изпраща в града, успя да извика. В стаята се втурна въоръжен слуга и се опита да съсече генерал Чин, но Чар се хвърли върху слугата и оръжието му падна на пода, след което Нюк Мои го грабна и уби нападателя.
	Щом избутаха двата трупа в един ъгъл, генерал Чин каза:
	— Погребах децата си и преживявах, като ядях глина, но тази вечер ще пирувам.
	И той претърси къщата и наизвади всичката храна и вино, които успя да намери. После прати Сиу Лан да доведе децата и угощението продължи до полунощ, като генерал Чин и старата майка на Чар пееха планински песни. Тогава, почти пиян, генералът рече:
	— Цялата вечер се чудех: „Как да помогна на семейството на Чар, за да се спаси заедно с шестте деца и бабата“. Сигурен съм, че мога да се погрижа за себе си, но при толкова многобройна челяд като вашата не знам какво да предприема. Дали да избягаме в града и да се опитаме да потънем сред множеството там? Или пък да се скрием сред хълмовете?
	И тогава гледащата трезво на живота Нюк Мои предложи:
	— Сега е война и войниците са навсякъде. Ето защо смятам, че когато властите открият убитите, първо ще решат: „Това е дело на войниците“. И ще изгубят ценно време да търсят извършителите сред тях, а дотогава ние ще стигнем хълмовете. После, когато се сетят и си кажат: „Трябва да са били гладуващи земеделци“, ние ще сме толкова далече, че вече няма да си струва да ни преследват, а и навярно ще бъдат въвлечени в някоя нова битка. Ето защо е най-разумно да поемем бързо към хълмовете.
	— Ще се чувствате ли по-добре, ако остана с вас? — попита генерал Чин.
	— Разбира се — отвърна Нюк Мои. — Сега ти си наш брат.
	— Ще успее ли обаче планът ни, ако вземем с нас и бабата?
	— Трябва да я вземем — заяви твърдо Чар.
	Генералът се намръщи и рече:
	— Е, както и да е, ще се присъединя към вас, защото гладът затри цялото ми семейство.
	И те поеха обратно към планините, като избираха пътя си така, че да пристигнат вкъщи навреме за пролетната сеитба. Ала когато наближиха заграденото със стени село, ги посрещнаха ужасяващи новини, защото в тяхно отсъствие бяха дошли татарите, бяха нахлули в неприкосновените им домове и откраднали зърното за посев. Щом Чар застана пред светилището, което бе запечатал толкова грижливо, и видя разбитата врата, той изпита мъка, каквато не бе познал досега, дори в онези мигове, когато се канеше да продаде дъщеря си. Искаше му се да се бие и убива и в гнева си изкрещя:
	— Що за хора са тия, които могат да ограбят една запечатана къща?
	Погледна невиждащо генерал Чин, после хукна из селото да събира всички разгневени земеделци.
	— Генерал Чин ни е показвал как да разположим хората си — извика той, като сочеше своя доверен приятел — та когато татарите се върнат, да ги унищожим. Имах възможността да се убедя, че Чин е чудесен военен стратег, и мисля, че е най-добре да приемем плана му. Да избием проклетите варвари… до последния човек!
	Като потръпваше от вълнение пред перспективата за военни действия, генерал Чин устрои истинско представление, докато разпределяше войската си, ала по едно време чу гласа на спокойната и разумна Нюк Мои:
	— За какво ще се бием, какво ще защитаваме? Това село ли? Нямаме зърно, за да го въздигнем отново.
	Земеделците разсъдиха над този факт, усещаха как гладът се връща отново въпреки меката пролет и започнаха да се колебаят. В този момент в селото нахлу един от предните постове на татарите — двама груби мъже в кожи, на огромни коне. Те го обиколиха набързо и спряха пред дома на Чар. От тях се излъчваше такава победоносна увереност, че селяните дори не опитаха да приложат дръзките стратегии на генерал Чин, а изслушаха нашествениците, които извикаха на неправилен китайски:
	— Имате три дни, за да напуснете това село. Всички мъже над петнайсет години ще постъпят в армията. Жените могат да отидат където щат.
	Татарите подръпнаха юздите на конете, завъртяха ги лудо в прахта и изчезнаха.
	Същата нощ генерал Чин предложи своя план.
	— Когато бях в армията, чух за място, наречено Златната долина. Утре сутринта поемаме натам и всеки, който може да върви, ще ни последва. Тук няма никаква надежда за нас.
	— Какво имаш предвид, като казваш „всеки, който може да върви“? — попита Чар.
	— Старите хора ще трябва да останат тук — отговори Чин. — Не бива да ни спъват по време на пътя.
	Посрещнали с разбиране думите му, семействата погледнаха към по-възрастните и над селото падна скръбна тишина. Генерал Чин се видя принуден да обикаля от къща на къща и да заявява безцеремонно, като войник:
	— Стари човече, не можеш да дойдеш с нас. Стара жено, вече си живяла достатъчно.
	Когато стигна до дома на Чар, той посочи право към майка му и рече сурово:
	— Стара жено, ти се държа храбро през нощта, когато убихме богаташа, затова трябва да разбереш.
	Чар възрази:
	— Генерале, нашата религия не позволява да бъде изоставена една майка. Конфуций е строг в това отношение. „Почитай своите родители“, повелява той.
	— Тръгваме на дълъг път, Чар. Може би ще минем хиляди километри през планини и реки. Старците не могат да дойдат с нас.
	Един уплашен мъж от селото се намеси в разговора и попита:
	— Бил ли си някога на мястото, което наричаш Златната долина?
	— Не — отвърна Чин.
	— Сигурен ли си, че се намира там, където казваш? — продължи човекът.
	— Не, само съм слушал разкази за него… докато бях в армията. Добра земя. Кротки реки.
	— Мислиш ли, че можем да стигнем дотам? — настояваше мъжът, изпълнен със съмнение.
	Генерал Чин стана нетърпелив и подръпна дрипите си така, че придоби повече вид на войник.
	— Не знам пътя, нито дали ще ни приемат, когато открием долината. Нямам представа колко ще вървим дотам. Но кълна се в демоните на ада, че не желая да живея повече в земя, където чудовища нахлуват в запечатани къщи и където от десет години гладуваш всеки три. — Изведнъж той разтвори ръце, за да обхване цялото село, и гласът му прогърмя: — Не знам къде отиваме, но Сиу Лан идва с мен, а останалите можете да вървите по дяволите!
	Завъртя се бързо и застана пред Сиу Лан — момичето, което бе спасил от стареца. Поклони й се, както би направил един истински генерал, и рече кротко:
	— Бъди честита хиляда години. — После се обърна тържествено към Чар: — Стари приятелю, съвсем не ми доставя удоволствие да се оженя за красивата ти дъщеря по този груб и невежлив начин. Бих желал да ти изпратя хиляда питки, сто прасета и бъчви с вино. Да я облека в брокат от Пекин и да проводя за нея кон и музиканти. Но, братко Чар, ние умираме от глад и аз поне съм готов да поема на юг. Прости ми за грубостта. — След това се обърна към Нюк Мои и рече изискано: — Съпруго на Чар, нека вярваме, че гладът няма да ни последва. Ще отида за последен път в къщата си и ще чакам там, докато се мръкне. Ще се съгласиш ли, моля те, да доведеш официално дъщеря си?
	Поклони се ниско и излезе.
	Земеделецът Чар организира сватбената процесия. От схлупените каменни къщи се стекоха старите хора, осъдени да останат, и закрачиха след булката, а един мъж свиреше на флейта. Ала нямаше нито подаръци, нито брокат. Стигнаха до къщата на генерал Чин, която някога беше пълна с деца, Чар почука два пъти и извика:
	— Събуди се! Събуди се! Съмва се и сме ти довели булка!
	Беше почти полунощ, разбира се, и генералът се появи, облечен в дрипи, ала той бе виждал истински сватби, затова се поклони тържествено на Сиу Лан. Флейтата засвири лудо, всички се престориха, че разменят обичайните подаръци, и генералът взе булката си.


	Призори на следната утрин, през пролетта на 857 година, Чар, тогава четиридесет и четири годишен, свика семейството си и рече:
	— По време на пътешествието трябва да слушаме генерал Чин, тъй като е разумен човек, и ако имаме каквато и да било надежда да стигнем до по-добри земи, тя се дължи на неговия гений. Ето защо трябва да му се подчиняваме.
	Когато неопитната армия се събра, начело застана семейството на Чар, следвано от двеста гладуващи мъже и жени, готови да се изселят с генерал Чин на юг. Ала щом дойде време да кажат „сбогом“ на това изгоряло от слънцето и негостоприемно съчетание от канари и неблагосклонна почва, жените не можаха да сдържат сълзите си. Ей там е паметната скала, където земеделецът Муу — предизвикан в голяма степен от съдбата — уби съпругата си. Това е дървото, на което войниците обесиха бандита, укриван шест седмици в селото. Ето и къщата, в която се раждаха бебетата. Щастлива къща, винаги пълна с деца. А извън стените бяха полята, в които мъже и жени се трудеха. Колко мило им беше това село! Ако имаше храна, тя се разпределяше между всички. Ако нямаше, гладуваха заедно, и жените се разплакаха при спомена за тези дни, отминали завинаги.
	Но имаше къщи, към които дори потъналите в спомени жени не смееха да погледнат, защото в тях бяха старите хора. В една, освен две старици проплакваше и бебе, за което смятаха, че няма да оцелее; от уважение към чувствата на заминаващите старците останаха скрити вътре. Щяха да живеят известно време в селото. После татарите щяха да връхлетят и смъртта им бе неизбежна.
	От цялата армия само един човек се осмели да погледне към тези печални къщи и това беше генерал Чин. Той не беше военен в истинския смисъл на думата, но бе видял много битки и смърт. И сега, докато стоеше при стената край селото, не се срамуваше да се обърне към живите гробници, тъй като в тях имаше мъже и жени, които се бяха отнасяли с доброта и състрадание към него. Една стара жена му бе дала дъщеря си, майката на трите му деца, умрели от глад, и той почувства към тези търпеливи стари хора състрадание, безмерно като полята на Китай.
	Чин вдигна изведнъж ръце към безоблачното пролетно небе и извика:
	— Стари хора зад стените! Дочакайте края на дните си в мир! Радвайте се, че децата ви ще намерят по-добър дом! Издъхнете в мир, вие, прекрасни стари хора!
	Прехапа устни и поведе армията си надолу към равнините.
	Бяха изминали само няколко километра обаче, когато по предварителна уговорка иззад една скала до пътеката се появи старата майка на Чар и той заяви твърдо:
	— Казах й, че може да дойде с нас.
	Генерал Чин се втурна напред и завика, като махаше с ръце:
	— Това не е по военному! Тя трябваше да остане с другите!
	Чар погледна студено генерала.
	— Кого скри ти в полята след извършеното от нас тройно убийство? — попита той. — Кой прояви смелост през онази нощ?
	— Не ми говори за убийства! — изрева Чин. — Ти убиваш възможностите на цялата армия!
	— Кой ти е казал, че си генерал и можеш да водиш армия? — изкрещя Чар и двамата мъже, които почти нямаха сили да вървят, се счепкаха. Ала ударите им бяха толкова слаби, че никой от тях не нарани другия, и скоро Нюк Мои издърпа Чар, а Сиу Лан усмири генерала.
	— Братко Чар — рече търпеливо той, като си поемаше дъх, — от началото на човешката история е имало войници, а войниците имат свои правила.
	— Генерал Чин — отвърна Чар — от началото на човешката история е имало майки, а майките имат синове.
	Тези прости думи щяха да останат в китайската история като синовните думи на земеделеца Чар, но в този момент те не впечатлиха особено генерал Чин.
	— Тя няма да дойде с нас — отсече ледено той.
	— Тя е моя майка — възрази упорито Чар. — Нима древният Лаодзъ не ни учи, че човек трябва да живее в хармония с вселената, да е предан на родителите си дори повече, отколкото на съпругата си?
	— Не можем да допуснем дори една майка да застраши нашия поход — отвърна генерал Чин. — Тя ще остане тук! — извика той, сочейки драматично към скалите, зад които се бе крила старата жена.
	— Тогава и аз ще остана с нея — заяви просто Чар, настани майка си на една голяма скала и седна до нея. На съпругата и петте си деца рече: — Вие продължете.
	— Верни сине — каза майката на Чар, когато множеството се скри в прахоляк в далечината — другите старци останаха в селото. Правилно е и аз да бъда с тях. Побързай и настигни Нюк Мои.
	— Ще стоим тук и ще се бием срещу татарите — отговори упорито Чар.
	Ала както седеше, видя някаква фигура, която тичаше обратно към тях. Беше генерал Чин.
	— Чар — рече той, предавайки се — не можем да продължим без теб. Ти си смел човек.
	— Ще се присъединя към вас, но с майка си — не отстъпваше Чар.
	— Можеш да я вземеш — съгласи се генерал Чин. — Тя ще представлява майките на всички ни. — После добави: — Ала теб няма да приема, докато не се извиниш пред цялата армия, задето ме направи за смях като войник.
	— Ще се извиня — прие Чар. — И не от срам, а защото наистина си чудесен войник.
	Тогава генерал Чин рече на старата жена:
	— Ти, разбира се, знаеш, че няма да доживееш да видиш новите земи.
	— Ако едно пътуване е достатъчно дълго, всеки може да умре по пътя — отвърна майката.

	* * *

	Докато изпълнената с решителност група на генерал Чин се движеше от провинция Хънан на юг, към нея се присъединиха хора от над сто други села, които също отказваха да приемат татарското господство. С времето това, което първоначално бе само тълпа, се превърна наистина в солидна армия, а генерал Чин бе готов да застане смело начело при всяка опасност, докато неговият заместник — генерал Чар, пазеше тила на армията и отблъскваше бандитите и групите от скитащи татари, опитващи се да попречат на преселването.
	Движеха се през величествени планински вериги, покрай придошли реки и изгорени села. Дойде зимата с дълбоките снегове, после лятото с ослепителното слънце и горещината на централен Китай. Понякога генерал Чин бе принуден да обсажда големи градове, докато им дадяха храна. Ако в Китай бе спокойно, без съмнение имперските войски щяха да преустановят мародерствата и да унищожат водачите им, ала в страната нямаше мир и великото преселване продължи.
	Минаваха години и упоритите, решителни хора от Хънан напредваха на юг с по няколко километра всеки ден. Понякога оставаха край брега на някоя река два или три месеца. Обсадата на един град можеше да ги забави с година. Прехранваха се, без никой да знае как. Крадяха от всички. Докато прекосяваха високите планини през зимата, краката им, обвити в торби, оставяха кървави дири, ала всеки бе постоянно готов за бой. Родиха се над хиляда деца и дори те попадаха под простите правила на генерал Чин:
	— Нито един стар човек не може да се присъедини към нас. Трябва да се подчинявате на управлението на Чин и Чар. Ние никога не нахълтваме в запечатани къщи.
	Само един човек в армията противоречеше с успех на генерал Чин и това беше старата майка на Чар. Подобно на здрава мотика, която става по-гъвкава с годините, в течение на дългия поход жилавата стара жена ставаше все по-яка. Ако имаше достатъчно храна, тя успяваше да се натъпче, без да получи стомашните болки, които поразяваха останалите; а ако се налагаше да гладуват, очевидно старицата притежаваше някаква вътрешна сила, която й помагаше да издържи. Често генерал Чин я поглеждаше и възкликваше:
	— Кълна се в огньовете на ада, стара жено, че си ми пратена, за да ме тормозиш! Никога ли няма да умреш?
	— Планините и реките са като мляко за мен — отвръщаше тя.
	И се превърна в символ на групата: една несломима старица, познала глад, убийства и промени. Отказваше да я носят и често, когато нейният син, генерал Чар, се присъединеше към групата след някоя акция в ариергарда срещу местните войски, опитващи се да разпръснат армията, хвърлеше сабята си на земята и легнеше изтощен край майка си, тя казваше:
	— Няма да живея вечно, но съм сигурна, че ти и аз ще стигнем до добра земя, преди да умра.
	Годините минаваха и издръжливото, несломимо тяло на жилавата китайка, държаща на старите обичаи и дисциплинирана както никой друг, скитал някога през Китай, храбро понасяше предизвикателствата на земите все по на юг, докато през година 874 армията навлезе в една долина в провинция Квантунг, западно от град Кантон. В нея течеше бърза река, наоколо се издигаха прекрасни планини, а почвата сякаш само чакаше да бъде обработвана.
	— Мисля, че това е, което търсехме — рече генерал Чин, докато хората му стояха, вперили очи към многообещаващата гледка, разкрила се пред тях. — Ето я Златната долина.
	Той се посъветва с генерал Чар и помощниците си, после се обърна към невероятно старата майка на Чар.
	— Какво мислиш? — попита я тържествено.
	— Това, което виждам, ми изглежда добро — отвърна тя.
	Генералът постави една върху друга дланите си, обърнати нагоре, и застана с лице на север.
	— Вие, стари хора, починали там, в ограденото със стени село! — извика той. — Вашите деца намериха своя нов дом. — После погледна майката на Чар и рече: — Сега можеш да умреш. Наистина живя безбожно дълго.


	Завземането на долината не бе толкова проста задача, както се бяха надявали генерал Чин и неговите съветници, тъй като земите край реката бяха обитавани от способна, изключително компактна група южняци, за които Чин и последователите му настояваха, че изобщо не са китайци, защото говореха друг език, ядяха различна храна, обличаха се различно, спазваха различни обичаи и на всичко отгоре мразеха изостаналите китайци от севера. Най-напред Чин реши да се справи с проблема направо, като се опита да прогони южняците, ала войските им бяха не по-зле обучени, така че армията му не постигна почти никакъв успех. После започна преговори, но южняците бяха по-хитри от него и го изиграха, та той отстъпи дори малкото, което бе успял да постигне. Накрая, след като превземането на цялата долина се оказа невъзможно, генералът реши да остави низините на южняците и да завладее с хората си високите области; с времето те станаха известни като хакка — гостуващият народ, а живущите в низините бяха наречени пунти — местният народ.
	Ето така се зароди една от най-странните аномалии в историята, тъй като в течение на почти хиляда години тези две различни общности живееха в съседство без никакви приятелски връзки. Хакка обитаваха високите части на долината и се занимаваха със земеделие; пунти живееха в низините и водеха градски живот. Хакка ходеха в горите за дърва, които техните жени влачеха на снопове в равнините; пунти продаваха прасета. Хакка смесваха ориза със сладки картофи; пунти, като по-заможни, го ядяха бял. Хакка строяха домовете си под формата на подкова, характерна за Севера; не и пунти. Хакка останаха горда, буйна, надменна раса, китайци до мозъка на костите си и изцяло предани на китайските традиции; пунти бяха спокойни, отпуснати южняци. Когато господарите на Китай объркваха управлението до такава степен, че никой свестен човек не би могъл да каже как се впряга конят — пред или зад каруцата, пунти свиваха рамене и си мислеха: „Какво друго можеш да очакваш от Севера“.
	В допълнение към всички тези очевидни различия имаше още две, толкова важни, че съвсем откровено би могло да се заяви: „Нито един пунти не би бил в състояние някога да разбере един хакка и нито един хакка не го е грижа за това“. Хората от горните земи — народът хакка, запазиха непроменено древното си наречие, наследено от най-чистия извор на китайската култура, докато пунти говореха по-лесен за възприемане, податлив на промени език, развит в течение на две хиляди години, прекарани далеч от влиянието на Пекин. Никой пунти не би могъл да разбере какво казва някой хакка; нито един хакка не даваше пет пари какво му разправя някой пунти. Имаше двойки села, живели на няколко километра едно от друго цели десет века, но хакка никога не разговаряха с пунти не само поради наследената омраза, ала и защото никой не разбираше езика на другия.
	Втората разлика обаче беше може би още по-съществена. Външните завоеватели на Китай постановиха, че от уважение към по-високото им положение всички представителки на нежния пол трябва да връзват краката си и да пристъпват ситно като истински дами с жестоки, убийствено болезнени дървени обувки. Пунти посрещнаха с охота заповедта и техните села се отличаваха с красиви, добре облечени съпруги, които прекарваха дълги години в бездействие, като едва си спомняха за пулсиращата болка в стъпалата. В това отношение селищата на пунти се превърнаха в огледало на цял Китай.
	Но уверените в себе си жени хакка отказаха да връзват краката на момиченцата и веднъж, когато един генерал от имперската армия влезе в Горното селище и заяви, че отсега нататък всички жени трябва да имат малки стъпала, хакка започнаха да се смеят на тази щуротия и не престанаха, докато генералът не си тръгна объркан. А щом се върна, придружен от войска, с намерението да избеси всички, жените хакка избягаха в планините и той не успя да ги излови. В твърдата си решителност да бъдат свободни те черпеха духовни сили от спомените за три свои непоколебими предшественички: старата майка на генерал Чар, достигнала осемдесет и две годишна възраст и преживяла дългия поход на юг в по-добро физическо състояние от повечето мъже; нейната практична снаха Нюк Мои, управлявала Златната долина цяло десетилетие след смъртта на съпруга си; и нежната, ала притежаваща желязна воля Сиу Лан, просветената вдовица на генерал Чин, също управлявала областта едно десетилетие след смъртта на Нюк Мои. Те бяха почитани като идеали за жените хакка и за всички дори мисълта за това как маршируват с вързани крака бе нелепа. Нещо повече, както благоразумно изтъкна пророкът Чин през 1670 година: „Ако нашите жени си вържат краката, как ще работят тогава“. Така че жените хакка се изсмяха на държавните укази и останаха свободни. Пунти, разбира се, им се подиграваха и в редките случаи, когато някоя жена хакка тръгнеше из Кантон, градските хора я зяпаха втрещено. Ала тези решителни, своенравни и упорити гостенки от Севера не позволиха да им се наложат.
	Естествено, не всички от армията на генерал Чин се заселиха в Златната долина, но представителите на родовете Чар и Чин го сториха до един. Те изградиха по склоновете на планината група ниски къщи с формата на подкова зад стени от кал и селото стана известно под името Горното селище; докато селото край брега на реката, в което живееха пунти, бе Долното селище; и постепенно в двете села се родиха разни поговорки. Когато деца пунти играеха, те се присмиваха на другарчетата си, че „квакат като жаби и говорят като хакка“, а в Горното селище хората често нареждаха със съответните мимики: „Не ме плашат нито раят, нито адът. Ала истински се боя да чуя как някой пунти се мъчи да говори на мандарин“. Имаше и други народни поговорки в двете селища, които изразяваха същината на основните различия между хакка и пунти; в Горното селище майките често предупреждаваха дъщерите си: „Ако продължаваш да мързелуваш, ще ти вържем краката и ще те направим пунти“. А в Долното селище майки пунти заплашваха синовете си: „Само още една дума, и ще те оженя за момиче хакка“. Тази закана бе доста ужасяваща, тъй като се знаеше, че тези момичета стават силни, волеви, интелигентни съпруги, които държат да са равноправни в семейните дела, а нямаше разумен мъж да желае подобна жена.
	Горното и Долното селище имаха само едно общо нещо помежду си. Периодично и двете бяха сполетявани от бедствия. В Долното селище те бяха по-явни, защото, когато се покачеха водите на широката река, което ставаше поне веднъж на всеки десет години, тя преливаше с угнетителна буйност и наводняваше обработваемите земи. Втурваше се през оризищата, отвличаше добитъка, пълзеше нагоре по стените на къщите и оставяше след себе си хора, обречени на глад. И, което бе още по-лошо, реката изхвърляше пясък в полята, та следващата година урожаят бе по-слаб и се знаеше, че в двете години след наводнението от всеки четирима, живеещи в ниските земи, един ще умре или от глад, или от чума.
	И като наблюдаваха това повтарящо се бедствие, хакка не можеха да разберат едно. През 1114 година с помощта на почти шестдесет хиляди души — както хакка, така и пунти, държавата построи огромен преливник, който започваше над Долното селище и бе предназначен при опасно покачване на нивото на реката да отклонява водите от това и много други села. Идеята беше чудесна и можеше да бъде спасен животът на много хора, ала алчните чиновници, виждайки толкова много примамлива земя на дъното на сухия канал и покрай него, си казаха: „Защо да оставяме такава чудесна наносна земя да пустее? Ще я засеем и тъй като от десет години девет са без наводнения, ще натрупаме куп пари. На десетата ще изгубим посевите, но вече ще сме направили състояние и ще го понесем“. Ала в течение на седемстотин години хакка не забелязаха канала да се използва нито веднъж и причината беше следната: „Ясно е, че ще има наводнение — казваха чиновниците — и много хора ще загинат. Но ако отворим шлюзовете, за да спасим селата, посевите ни в канала ще бъдат унищожени. Нека бъдем разумни. Защо да позволяваме водите да пометат тези посеви в годината, през която ще успеем да ги продадем на най-високи цени?“. Така шлюзовете оставаха затворени и за да бъде защитена една тридесета от процента от цялата земя около селата, беше жертвана всичката останала. Наводнение след наводнение помитаха всичко и шлюзовете не бяха отворени нито веднъж, за да бъдат спасени хората. Изнурителният труд на шестдесет хиляди селяни бе използван само за да се защитят посевите на малцина вече богати държавни чиновници, чиито печалби се учетворяваха, докато хората наоколо гладуваха. Ето това хакка не можаха да разберат никога. „Така е в Китай — обясни пророкът Чин — ала аз съм сигурен, че ако подобна участ сполетеше посевите на хакка, щяхме да убием чиновниците и да разбием шлюзовете.“
	От своя страна пунти не можеха да проумеят действията на хакка, когато сушата поразеше Горното селище. Една жена пунти каза на децата си: „Няма никакво разумно обяснение за поведението на хора, които зазиждат къщите си с кал, слагат два пръта на кръст пред вратите, тръгват из страната и бродят цели шест месеца, като ядат корени и глина“. Ала все пак за пунти едно беше ясно и то бе, че никога не бива да докосват зазиданите къщи на хакка, нито да посягат на зърното за посев. По време на големия глад през 911 година група пунти бяха нахлули и опустошили Горното селище, отнасяйки зърното за посев. Ала когато кражбата бе установена, последва голямо клане и това не се повтори никога вече.


	Осем века след заселването през 874-та хакка и пунти живееха в съседство в двете гладуващи села, както и на много места из Южен Китай, без нито един мъж от Горното селище да се ожени за жена от Долното. И, разбира се, нито един брак не би могъл да бъде сключен между мъж от Долното селище и жена от Горното, тъй като никой мъж пунти не би пожелал да вземе жена с големи стъпала. Когато на един мъж от Горното селище му дойдеше времето да се ожени, възникваше проблем, защото всички от неговата общност носеха имената на двамата прославени генерали Чар и Чин, повели народа на хакка на юг. Да се сключи брак при такива близки роднински връзки би означавало да се стигне до кръвосмешение; всички китайци знаеха, че за да бъде силно едно село, са необходими съпруги отвън. Затова всяка година късно есента, когато работата на полето приключеше и хората се поосвободяха, от Горното селище из планините тръгваха съгледвачи, които обикаляха съседните села, отдалечавайки се на тридесетина километра, като проучваха, разискваха, спореха, а понякога дори се пазаряха, ала в крайна сметка винаги се връщаха с доста хубави булки. Естествено, в същото време Горното селище биваше посещавано от пратеници на други села хакка, които оглеждаха неговите жени, и по този начин кръвта на народа се поддържаше силна. Освен това се спазваха още две допълнителни правила: нито един мъж не би могъл да се ожени в семейство, от което някой от неговите предци е взел булка, докато не минат пет поколения; и нито едно момиче не биваше приемано като евентуална булка, ако хороскопът му не предвещаваше богат и честит живот с предложения жених. Така хакка усъвършенстваха една от най-строгите и обвързващи семейни системи в Китай. Чумни епидемии, войни, наводнения и пунти застрашаваха тази общност, ала семейството оставаше и на всяко дете се предаваха с гордост думите, с които земеделецът Чар бе изразил синовната си вярност: „От началото на човешката история е имало майки, а майките са имали синове“.
	През 1693 година един мъж пунти, без каквото и да е обществено положение избяга с жена хакка — първата подобна женитба в Златната долина, и започна разпра, продължила над четиридесет години. Не последваха повече опити за подобни бракове, ала при редица сериозни сблъсъци между хакка и пунти и по време на военна кампания, обхванала доста голяма част от Южен Китай, бяха избити с невероятна жестокост над сто хиляди души, което изкопа още по-голяма пропаст между тези народи. Двете общности живееха в недоверие, страх и неразбирателство и никой не смяташе тази вражда за странна. Както бе посочил пророкът Чин: „От началото на човешката история народите, които не си приличат, са се ненавиждали“. В Долното селище мъдреците често обясняваха тези отношения, като питаха: „Нима кучето и тигърът се чифтосват?“. И, разбира се, когато произнасяха думата тигър, те излъчваха леко гърди, така че у никого да не остане съмнение кои са кучетата.

	* * *

	През 1847-а година, когато младият преподобен Михей Хейл проповядваше в Кънектикът — същата година, в която доктор Джон Уипъл отплава за Валпараисо, за да проучи износа на кожи — на Чар, старейшината на Горното селище, се роди дъщеря и той я нарече с особено красиво име: Чар Нюк Цин, Чар Идеалният Нефрит. На това момиче бе отредено да отрасне в условията на следващите две десетилетия, през които благосъстоянието на народа хакка бе унищожено от поредица жестоки насилия. Нюк Цин не беше висока, нито привлекателна, ала имаше силни нозе, сръчни ръце и прекрасни зъби. Косата й не бе разкошна и това я притесняваше, поради което се наложи майка й да я укорява на няколко пъти: „Нюк Цин, няма никакво значение как носиш косата си. Тя не е особено гъста, така че се примири с този факт“. Ала недостатъчно красивата си външност момичето компенсираше с бърз ум. Само веднъж баща й бе споменал известната поговорка на семейство Чар: „От началото на човешката история е имало майки, а майките са имали синове“. И щом той заговореше за семейна вярност — едно от най-големите достойнства на народа хакка, неговата дъщеря го разбираше.
	Ето защо тя бе силно натъжена, когато в Горното селище мнозина започнаха да шушукат, че старейшината Чар е изпаднал в сериозна беда и е избягал. Дъщерята не можеше да повярва, че нейният баща е в състояние да направи зло. След време обаче в селото нахлуха войници и съобщиха: „Търсим старейшината Чар. Присъединил се е към Тайпинското въстание и ако посмее да се върне тук, трябва да го убиете!“. Те сритаха няколко пъти майката на Нюк Цин, а един от тях сръга с пушка момичето в стомаха и изръмжа:
	— Баща ти е убиец и ти ще го застреляш, щом се върне.
	Тогава, през 1853-та, Нюк Цин беше на шест години и, след това видя баща си само веднъж. Е, това не е съвсем вярно, тъй като една нощ той се върна тайно в Горното селище. Първото нещо, което направи, бе да прегърне слабото си момиченце и да му каже:
	— О, Нефрит, татко ти видя неща, за които дори не е мечтал! Собствени коне! Завзех цял град пунти… Не село като онова долу. Нефрит, когато влязох в него, всички ми се поклониха. Ниско, момичето ми, ето така!
	После я прегърна, като че ли бе неговата любима, а не осемгодишната му дъщеря, и я поведе със себе си, да види как неговите приятели хакка се записват, за да участват в голямата му авантюра.
	— Всички войници се страхуват, Нюк Цин — каза той и посочи изплашените бъдещи воини. — Аз ли? Аз треперех като птиче, което събира зрънца. Ала най-важното е в сърцето ти да има вярност. Смяташ ли, че когато генерал Лай ми каже: „Генерал Чар, завземи този град!“, не си задавам въпроса „Сега пък какво е намислил генерал Лай?“. Ала аз превземам града дори и ако трябва да избия петдесет хиляди души. Нефрит — възкликна сърдечно в мрака — потегляме далече на север. Може би няма да те видя никога вече. — Привлече стихналото дете в обятията си и го притисна към себе си. — Грижи се за майка си — рече му и мъжете тръгнаха след него по планинския склон.
	Нюк Цин видя още веднъж баща си. През 1863-та, когато тя беше слабо, изключително добре организирано шестнадесетгодишно момиче, способно да носи огромни товари дърва и да се грижи за майка си и останалите членове на семейството, в Горното селище дойде генерал Уан от имперските войски и нареди на барабанчика да бие дълго, докато се събере цялото село. После с помощта на преводач, защото такъв генерал не би проговорил никога на езика на хакка, нареди на един глашатай, носещ някакъв черен предмет, да прочете официално съобщение.
	Без да изпуска черния предмет от лявата си ръка, мъжът пристъпи напред и зачете носово на висок глас:
	— Водачът на Тайпинското въстание Чар, заловен при Нанкин и заведен под стража в Пекин, призна, че е бил съзаклятник на Лай Сю Цюан, самопровъзгласил се за Генерал на Севера, и беше осъден и умъртвен миналия месец, като според справедливия закон беше нарязан бавно на триста малки къса в течение на девет часа, а главата му бе изложена в града три дни за назидание на всички.
	Като прочете указа, глашатаят го предаде на друг. Махна със свободната си ръка черното покривало и в сандък от тел се откри главата на генерал Чар. Мравките и мухите бяха изяли очните ябълки и езика, ала чертите на лицето на човека, отдал се на делото, се различаваха ясно. Забучиха главата на кол насред селото, след което генерал Уан заяви сурово:
	— Ето каква е съдбата на предателите! — После попита: — Къде е вдовицата на предателя Чар?
	Селяните отказаха да посочат съпругата на великия водач, ала майката на Нюк Цин бутна децата си встрани и рече гордо:
	— Аз съм неговата съпруга.
	— Застреляйте я — нареди генерал Уан и тя падна в селския прахоляк.
	По-късно Горното селище си припомняше с язвителен присмех приказките на генерал Уан за предателите, тъй като не минаха и две седмици след храброто му появяване в тяхното село, когато той се замисли над предоставилите му се различни възможности и реши също да стане предател.
	Така 1864 година беше наистина ужасна за Златната долина, тъй като през половината от времето в селата вилнееше генерал Уан в търсене на плячка, а през останалата половина правителствените войски преследваха предателя. Веднъж открил Горното селище, Уан рядко го подминаваше и след време дори набра голям брой мъже хакка в шайката си. Това даде право на правителствените войски да грабят всичко, каквото намерят в селото, и те често застрелваха земеделци хакка просто за развлечение. Тъй като не беше особено хубава и непрестанно влачеше дърва от горите, поради което изглеждаше доста по-стара, отколкото бе, Нюк Цин се спаси от насилието. Но много други момичета хакка не успяха.
	По това време тя живееше в беднота в дома на чичо си, който по силата на обичаите на селото трябваше да я прибере след екзекуцията на нейните родители. Този чичо — корав, нещастен човек, й напомняше постоянно два мрачни факта: че вече е седемнадесетгодишна, а все още неомъжена, и че тъй като е дъщеря на баща въстаник, войниците могат да се върнат по всяко време в Горното селище и да застрелят и двамата. Това бе достатъчно основателна причина за чичото да намалява порциите й и да увеличава вързопите дърва, които тя трябваше да влачи надолу към равнината.
	Нюк Цин бе неомъжена поради едно изключително нещастно обстоятелство, над което тя нямаше никаква власт. Хороскопът й, старателно изчисляван, когато идваха пратеници от някое далечно село хакка, за да търсят съпруги за фамилията Лай, показваше, че слабото момиче е двойно прокълнато: бе родена под знака на коня и следователно можеше да се очаква да бъде вироглава и зла съпруга; освен това беше съвсем ясно, че ще убие съпруга си, та само някой глупак би я прибрал в своя дом. Разбира се, бъдещето й имаше и обнадеждаващи страни, като обещание за богатство и много потомци, и това би могло да насърчи някой алчен мъж да пренебрегне риска. Ала хороскопът й разкриваше още едно допълнително неблагоприятно обстоятелство: че ще умре в чужда страна. Като се съберяха упоритостта й, вероятността да стане убийца на съпруга си и да бъде погребана в чужда земя, за селяните хакка беше ясно, че е невъзможно Чар Нюк Цин да бъде омъжена, и не след дълго престанаха да я предлагат на пратениците.
	Така тя прекарваше живота си в работа в почти постоянно гладуващото село. Единствените й дрехи бяха: тъмносиня памучна работна блуза и мръсни памучни панталони. Освен това имаше конусовидна плетена шапка, която връзваше под брадичката си с дълга синя връв, и големи, силни крака, с които да се спуска към долината с огромни товари дърва; дотолкова, доколкото можеше да вижда в бъдещето, това щеше да бъде животът й. И тогава, в празничната нощ преди деня на Чин Мин, когато на Долното селище бяха нужни повече дърва за големите празненства, които вече бяха започнали, Нюк Цин напусна Горното селище и тръгна надолу по стръмната пътека. Тъкмо бе стигнала равнината, и иззад скалите върху й скочиха четирима мъже, разпиляха дървата, натъпкаха парцал в устата й, нахлупиха торба на главата й и я отвлякоха. Щом се съмна и чичо й установи, че не се е върнала, той изрече кратка молитва дано да й се е случило нещо сериозно, и така и стана. Никога вече не я видяха в Горното селище.


	Не бива да смятаме, че в тези тежки времена пунти преживяваха по-добре от хакка. Всъщност, тъй като предателските войски на генерал Уан не обичаха да се катерят из планините, в Долното селище имаше много повече насилие и отвличания в сравнение с Горното; ала безчинствата спираха винаги когато побеснялата река излезеше извън коритото си и глад заплашваше да заличи напълно селото.
	Това бяха лоши години, ала те свършиха в началото на 1865-а с пристигането в Долното селище на един мъж, за когото се говореше, че е фантастично богат. След шест седмици този удивителен пунти отвори шлюзовете, така че реката бе отклонена, а селото спасено, откупи предателя генерал Уан, после го предаде на правителствените сили и донесе на селото не само сигурност, но и щастие. Човекът, извършил тези чудеса, беше жилавият, хитър пунти Кий Чун Фат, чието име означаваше Пролетно Благоденствие, роден преди петдесет и две години в същото Долно селище. През 1846-а бе емигрирал в Калифорния, където бе работил в златните мини и натрупал единадесет хиляди долара, които по стандартите на Долното селище го правеха един от най-богатите хора на света.
	Докато обикаляше селото и вземаше множество решения относно огромната фамилия Кий, начело на която стоеше сега, той беше с плитка, черна шапчица, обточена със син сатен, синя копринена, приличаща на палто дреха до глезените, стегнато закопчана на врата, и тежки, украсени обувки. Поради слабата си фигура не можеше да добие внушителна, патриаршеска осанка, ала енергията, която бликаше от него, го правеше безспорен диктатор в селото. В Калифорния се бе научил да чете на английски, но не и на китайски; можеше да изчислява проценти, така че веднага щом пристигна, започна да дава пари на заем на роднините си при четиридесет процента годишна лихва.
	Когато от фамилията Кий го попитаха с възхищение как може човек като него, който не е войник, да бъде толкова смел, че да се противопостави на генерал Уан, той се усмихна лукаво и обясни:
	— Когато на човек му се е налагало да живее с хитрите американци, е много лесно да се справи с глупак като генерал Уан.
	Разбира се, за пунти този отговор не означаваше нищо, затова те рекоха:
	— И все пак не разбираме — как успя?
	Кий Чун Фат имаше едно обяснение за всичко, така че отговори:
	— В Пекин има император, който управлява, ала аз проумях, че парите управляват света.
	— Даде ли пари на генерал Уан? — настояваха селяните.
	— Достатъчно, за да го накарам да продължи да се навърта наоколо — отвърна чичо Чун Фат. — После казах на правителствените войски къде е и им обещах пари, ако го обесят. И те го сториха.
	Във фамилията Кий се водеха много спорове за това как чичо Чун Фат е натрупал огромното си състояние в Америка и трябваше просто някой да му зададе въпроса, за да получи отговор.
	— В Америка има златни мини, където не е проблем да се направят пари. Там има групи мъже, които опъват телеграфни жици, и при тях също е лесно да се печели. Ала къде предполагате, че най-бързо се трупат пари? На строежите на железопътните линии. Кажете ми, как мислите — дали съм си дошъл само с парите, за които вече знаете? О, не, добри ми приятели! Тях спечелих в златните мини за една година. Миех съдовете на миньорите. Готвех. Големите ми пари са в една английска банка в Хонконг. — И извади книжка, за да им го докаже, ала само той можеше да прочете какво пише в нея.
	Разказите на чичо Чун Фат за Америка разпалваха въображението.
	— Най-хубавото в Калифорния са не парите — рече веднъж той — а жените. Един мъж може да има три индианки за съпруги и колкото си иска мексиканки. Но не едновременно. — Заинтригувани, младоците помолиха да им разкаже повече, ала чичо Чун Фат вече бе преминал към друга тема. — Това, което искам да направя — обясни той на събралото се семейство — е да възстановя залата на предците, така че да се прочуе като най-внушителната в цял Китай. Ние дължим почит на нашия велик прародител принц Кий Дзъ от династията Хсианг, от която произхождаме. — Като рече това, той се замисли за знатния принц, нахлул в Корея преди три хиляди години, и каза на своя род: — Необичайно се чувства човек в Америка, където повечето хора не знаят дори кои са техните баба и дядо. Ще прославим отново името на принц Кий из цял Китай.
	Чун Фат имаше по-голям брат, Кий Чун Конг, който никога не стана важна личност; въпреки това той беше формалният глава на семейството и Чун Фат внимаваше да не си присвои неговите морални прерогативи. Ала нямаше време и по отношение на практическите въпроси се налагаше енергичният калифорниец да взема бързо решения едно след друго, което му бе простено, като се имаше предвид фактът, че плащаше за всичко. С наближаването на празника на Чин Мин, когато почтените хора се прекланяха пред паметта на своите предци, той разпрати куриери със следната заповед: „Всички членове на фамилията Кий да се съберат в залата на предците, за да отпразнуват Чин Мин“. После изразходва почти хиляда долара за разкрасяване на ниското, покрито с плочи здание, представляващо духовното средоточие на рода Кий.
	Един от пратениците тръгна на юг и стигна чак до малкия покварен португалски град Макао, на отсрещния бряг на залива, на който бе разположен Хонконг, и там, в публичния дом „Пролетни нощи“, предаде заповедта на красив младеж с буден поглед, който работеше като готвач и помагаше и по други начини. По това време Кий Мун Ки беше двадесет и две годишен, умен опортюнист, с плитка, която мяташе енергично, пъргави пръсти на хазартен играч и подкупваща усмивка. Баща му, като се бе надявал, че синът ще стане надарен учен с тежест, го бе нарекъл Начинание, Незнаещо Прегради. Ала той бе изгубил интерес към академичните занимания, разбрал, че по` го бива да съблазнява младите момичета в публичния дом и да играе хазарт с европейските моряци, посещаващи често Макао. Когато куриерът от Долното селище пристигна, младият Мун Ки бе споходен от период на изключителен късмет и не показа каквото и да било намерение да напусне португалския град.
	— Кажи на баща ми — рече той — че тази година се налага да пропусна празника на Чин Мин. Нека отправи молитви към предците ни и вместо мен.
	— Не ме праща баща ти — обясни вестоносецът.
	— Мъртъв ли е? — попита с опасение младият комарджия.
	— Не, добре е.
	— Тогава кой те е пратил при мен? — поинтересува се, успокоен, Мун Ки.
	— Твоят чичо, Чун Фат — отвърна пратеникът.
	Младият помощник в публичния дом не можа да си спомни кой е чичо му, тъй като той бе напуснал селото, когато Мун Ки бе едва тригодишен, така че решението му остана непроменено.
	— Тази година не мога да си дойда — повтори той и посочи преснобоядисания публичен дом и червените дракони по стените на залата за игра в съседство. — Работата в Макао върви добре.
	И тогава вестоносецът му съобщи поразителната новина, която щеше да промени живота на младия сводник.
	— Чичо Чун Фат се завърна в селото с няколко милиона американски долара.
	— Значи е богат? — едва прикриваше любопитството си хитрият млад племенник.
	— Много! — отвърна пратеникът с глас, изпълнен с благоговение.
	— Най-добре е да тръгна веднага — рече енергично Мун Ки. Влезе при съдържателя на публичния дом и му съобщи: — Баща ми ме зове вкъщи в Долното селище.
	Думите му прозвучаха впечатляващо.
	— Тогава трябва да отидеш — отвърна почтително мъжът, също пунти. — Децата са длъжни да уважават родителите си. Ала ако намериш нови момичета в селото, доведи ги със себе си. Винаги можем да вкараме в употреба някоя и друга пунти.
	Докато Мун Ки и вестоносецът се придвижваха покрай брега на реката към тяхното село, лекият пролетен ветрец галеше лицата им и двамата бяха силно развълнувани, когато пред тях се разгърнаха оризовите полета, бледозелени от едва поникналите посеви. Щом наближиха, те съзряха залата на предците, боядисана в яркочервено, и Мун Ки подсвирна:
	— Оооо, той трябва да е много богат! — И забърза към къщи, за да се отчете пред чичо си в навечерието на Чин Мин.
	Чичо Чун Фат бе силно впечатлен от своя племенник, тъй като видя в Мун Ки собствената си ловкост и проницателност.
	— Как върви работата в публичния дом? — попита той.
	— Добре — отговори смирено племенникът. — Винаги можеш да откраднеш нещичко от европейците. Но аз припечелвам най-вече, като играя с моряците.
	Чичо Чун Фат огледа внимателно ръцете на момъка и рече:
	— Трябва да отидеш в Америка.
	— Ще преуспея ли там?
	— Да преуспееш?! Скъпи ми племеннико, ако един пунти не спечели в Америка, той наистина е много глупав. — Насърчен от вниманието, с което го слушаше момчето, Чун Фат се впусна в любимата си тема: — Смешно лесно е да натрупаш състояние в Америка, стига да запомниш две неща. Американците изобщо не разбират китайците, но въпреки това са си създали непоклатима представа за нас и за да успееш, не бива никога да ги разочароваш. За жалост представата им е противоречива, така че невинаги е лесно да си китаец.
	— Не те разбирам — прекъсна го Кий Мун Ки.
	— Само след малко всичко ще ти стане ясно — отвърна чичото. — Първо, американците са убедени, че всички китайци са много глупави, затова трябва да се стараеш да изглеждаш такъв. Второ, те също така са убедени, че сме много хитри. Затова трябва да се мъчиш да потвърдиш мнението им.
	— Как може един човек да бъде едновременно глупав и хитър? — възкликна младият сводник.
	— Не казах, че трябва да _бъдеш_ глупав и хитър, а да _изглеждаш_ такъв.
	— Нима е възможно? — недоверчиво го изгледа красивият комарджия.
	— Напуснах Америка с четирийсет и една хиляди долара в злато, защото успях да намеря отговора — рече тържествуващо чичо Чун Фат.
	— И какъв е той? — настоя неговият ученик.
	— Да вземем за пример златните мини — започна калифорниецът. — Две години ме гледаха как се придвижвам от лагер в лагер и наблюдавам всичко. Но си мислеха: „Той е само един глупав китаец и нищо не разбира“. И трябва да ти призная, че правех всичко възможно, за да изглеждам глупав. Щом научих толкова, колкото бе възможно, заминах за Сан Франсиско… Мун Ки, когато се озовеш в Америка, непременно иди в Сан Франсиско. Изумителен град! Толкова много неща стават в него!
	— Кога ще ми кажеш как мога едновременно да изглеждам и хитър, чичо? — прекъсна го младежът.
	На Чун Фат му хареса, че племенникът не забравя същността на разговора им, и продължи:
	— В Сан Франсиско посетих всички новодошли, като им предлагах: „Мога да ви упътя коя земя да закупите“. И те винаги си казваха един другиму: „Тези китайци са много хитри. Ако някой изобщо знае къде има добри парцели, това са те“. И станах богат.
	— Да си глупав и хитър — разсъди младият човек на глас. — Трудно е.
	— Не чак толкова — окуражи го чичото. — Американците лесно си създават предубеждения, така че не е необходимо да се стараеш кой знае колко много. Трудно е само когато искаш да убедиш един и същи човек в един и същи ден или дори в един и същи момент, че си едновременно и глупав, и хитър. Както бе при железопътната група.
	— Какво се случи тогава? — попита Мун Ки.
	Чичо му се разсмя сърдечно и рече:
	— Имаше един голям американски бос. Когато отидеш в Америка, Мун Ки, никога не се опитвай ти да бъдеш босът, дори и да те карат, което те няма да сторят, защото винаги можеш да направиш повече пари, ако не си главният бос. Както и да е. Та исках да разработя ресторант за групата с цени, определяни от мен, и трябваше да получа разрешение от въпросния американец, което просто бе невъзможно. Докато един ден той не изкрещя отчаяно: „Проклет глупав китаец!“. И тогава разбрах, че много скоро нещата ще станат така, както искам. Защото, ако успееш да накараш боса да ти изкрещи „Проклет глупав китаец“, всичко ще бъде наред.
	Чичо Чун Фат така и не довърши този разказ, понеже му напомниха, че на сутринта цялото домочадие трябва да става по първи петли, за да отдаде дължимото уважение на мъртвите. И докато селото спеше покрай реката, а духовете на предците вече се бяха приготвили да заемат местата си за празничния ден, един стар нощен пазач, извършващ тази церемония отдавна, взе гонга и дървения чук и зачака да дойде третият час на нощта. Тогава, щом пропя първият петел, старецът тръгна из тъмните улици и заудря гонга.
	— Чин Мин! — викаше той, обръщайки се както към живите, така и към мъртвите.
	Като вървеше по виещия се път, водещ към залата на предците, старецът продължи да удря гонга и видя с удоволствие, че в схлупените къщи затрептява светлина; млад прислужник побърза да запали факлите в салона и преди на изток да се бяха появили първите слънчеви лъчи, Долното селище беше будно и бездейният баща на Мун Ки зае полагащото му се по старшинство място в залата на предците. Ала енергичният чичо Чун Фат бе този, който обикаляше наоколо и обясняваше на членовете на рода Кий какво се иска от тях.
	Кий Мун Ки от публичния дом в Макао напусна дома си и тръгна тържествено към залата, където девет изтъркани стъпала водеха до павилиона, в който се пазеха фамилните плочи. Остави подаръците си и се преклони пред онези, от които произтичаше честта на семейството му. После излезе от павилиона и се присъедини към членовете на рода, застинали мълчаливо, докато баща му се молеше, след което чичо му започна многословната си реч:
	— Ще купя земя от тази страна на реката, също и от другата и ще се уверите, че това, което сте видели досега, е нищо. Ще има просторна зала, а там, където се съхраняват плочите ни, всичко ще бъде не от дърво, а от най-прекрасен камък. Хората от рода Кий ще станат известни с великолепието, което ще ги заобикаля. — Хитрите му очи огледаха многобройното семейство, събрало се край него, той въздъхна и си рече: „Всички тези нещастни идиоти гладуват тук година след година, а през това време можеха да натрупат състояния в Америка“. Ала знаеше от опит, че членовете на рода Кий не са от онези, които биха поели риска да тръгнат към непознати земи, и се потопи в самовъзхищение, задето бе имал смелостта да го направи.


	И така, чичо Чун Фат се намираше в доста добро разположение на духа, когато в Златната долина се случи едно изненадващо, безпрецедентно събитие. Беше 19 април 1865 година. Полята бяха започнали да се възстановяват от наводнението. Тогава в Долното селище се появи някакъв търговец от Кантон, водещ със себе си един американец. По принцип всеки чужденец, идващ от кейовете на Кантон, би бил убит веднага, ала този човек беше различен, тъй като в качеството си на учен бе поискал разрешение да пътува свободно из вътрешността на страната и то му бе дадено. Така че сега мъжът стоеше под яркото пролетно слънце и оглеждаше преценяващо странния свят, разкриващ се пред него.
	На кантонския търговец му бяха необходими приблизително четири секунди, за да разбере, че в това село чичо Чун Фат е човекът, към когото би следвало да се обърне, затуй рече направо:
	— Чужденецът е изминал целия път от Страната на уханното дърво, за да наеме хора за работа в захарните полета.
	Чун Фат стоеше захласнат, а мислите му препускаха назад към паметния ден, когато корабът, с който пътуваше, бе спрял в Хонолулу и му бе позволено да се качи на палубата и види величествените зелени хълмове край града. Колко изумително вълнуващи бяха онези няколко часа! От висините се бе спуснала буря и Чун Фат бе наблюдавал как обилният дъжд се лее над богатата земя като покров, носещ изобилие.
	— Страната на уханното дърво! — извика той. — Да заминеш за там е все едно да тръгнеш за самия рай!
	Възбуден и обзет от дива радост, той изтича в дома си и се появи отново с кутия от сандалово дърво, която бе купил в Кантон, за да пази вътре коприните си, и я поднесе към членовете на семейството, обяснявайки:
	— Помиришете! В страната, за която говори той, въздухът ухае така двайсет и четири часа в денонощието.
	— Там по-добре ли е, отколкото в Америка? — попита племенникът му.
	Чун Фат се поколеба. Бе обичал дивите студени планини на Калифорния, величието на Сан Франсиско, мексиканките и техните песни, ала не можеше да забрави Страната на уханното дърво.
	— Тази страна е по-благосклонна — рече той.
	— Може ли човек да забогатее там? — настоя Муц Ки.
	— Тя е по-ласкава — отвърна чичо му и в този миг Мун Ки взе решение, тъй като си помисли: „Ако чичо ми обича една страна повече заради красотата й, отколкото заради парите, то би трябвало тя да е наистина чудесна“.
	И така, Мун Ки бе първият, пристъпил напред и пожелал да замине.
	— Аз ще дойда в Страната на уханното дърво — заяви твърдо той и когато американецът, облечен в тъмен костюм, протегна ръката си, кантонският търговец извика на пунти:
	— Поеми ръката му, идиот такъв. Хвани я!
	Това разгневи чичо Чун Фат, който рече троснато:
	— Нямаме нужда от кантонски глупак с прокъсани обуща да ни казва как да се държим. Дръпни се назад или ще ти счупя главата. — После се обърна на английски към американеца: — Аз, Чун Фат, бил дълго време в Калифорния. Моето момче идва.
	Американецът отново протегна изтънчено ръка и се представи:
	— Аз съм доктор Джон Уипъл. Желая да наема около триста души за захарните полета.
	Чичо Чун Фат огледа слабия побелял мъж със скъп костюм и инстинктивно видя в него големия шеф.
	— Колко предложил да платиш на този? — попита той, сочейки с презрение към кантонеца.
	— Страхувам се, че това не ви влиза в работата — отвърна доктор Уипъл. — Но какво имате предвид?
	Чун Фат направи набързо някои сметки. Само във фамилията Кий имаше над сто и четиридесет здрави мъже.
	— Шефе, ще ти осигуря всичките мъже срещу два долара за всеки.
	Сега пък Джон Уипъл започна да пресмята. Кантонският търговец, който бе взел със себе си, говореше английски и му бе помогнал в това отношение, ала той нямаше никаква представа как се наема работна ръка. Беше съвсем очевидно, че този хитряга от Калифорния знае какво е нужно. Ала по два долара на глава?
	— Ще ви дам по долар и половина на човек — предложи доктор Уипъл.
	Чичо Чун Фат го гледа проучващо известно време, после отвърна бавно:
	— Кой ще убеди жените? Кой ще обясни всичко както трябва? — И изброи дълъг списък от задачи, за чието изпълнение би могло да се разчита на него. — Два долара — отсече твърдо той.
	— Долар и седемдесет и пет — възрази Уипъл.
	— Шефе — усмихна се благо чичо Чун Фат — аз главният тук. Ако не им кажа, те няма дойдат.
	— Два долара — предаде се доктор Уипъл.
	Чичо Чун Фат веднага протегна ръка, сграбчи дланта на Уипъл и извика на хората си на пунти:
	— Когато стискаш така нечия ръка, трябва да вярваш в това, което казваш! Предупреждавам ви, всички до един!
	Ала след малко бе ужасен от единствената уговорка, направена от доктор Уипъл:
	— Сър, няма да приема тази сделка, ако половината мъже, които ми изпратите, не са хакка.
	Чун Фат погледна безизразно чужденеца. Накрая повтори тъпо:
	— Хакка?
	— Да, хакка. От горе.
	„Откъде ли знае за хакка? — помисли Чун Фат с отчаяние. — Дали този глупак, кантонецът…“
	— Защо искаш хакка? — попита той доктор Уипъл. — Няма добри хакка.
	Докторът го погледна остро и четиридесетте години търгуване за „Джандърс и Уипъл“ затвърдиха преценката му.
	— Чухме — рече бавно той — че хакка са чудесни работници. Знаем, че пунти са умни, тъй като има доста от тях на Хаваите. Но хакка ги бива да работят. Ще отидем ли до селото им?
	Чичо Чун Фат бе изправен пред задънена улица и това го изпълваше с отчаяние. Виждаше толкова ясно, като на длан, тучните долини на Страната на уханното дърво. Мили боже, един усърдно работещ китаец, оставен на воля там, ще направи цял милион долара, ако е хитър! И като си помисли човек, че Долното селище би могло да има триста мъже от рода Кий, които да работят там и да изпращат редовно пари вкъщи! Чичо Чун Фат беше сигурен, че ще уреди да получава не по-малко от петнадесет цента на всеки долар. Би било нещастие, бедствие, по-лошо и от наводнението, ако родът Кий изпуснеше подобна възможност. Ала този непреклонен, прям човек бе споменал хакка…
	— Доктор Уипъл — започна предпазливо чичо Чун Фат — може би хакка работят добре, но твърде много бият се.
	— Ще отида сам в селото — рече твърдо доктор Уипъл.
	— Как говориш с хакка? — попита иронично Чун Фат.
	Доктор Уипъл се усмихна с превъзходство на лукавия посредник и отвърна просто:
	— Моят приятел от Кантон ще превежда.
	— Но той не говори хакка — каза спокойно чичо Чун Фат, усмихвайки се на свой ред на посетителя.
	Без да покаже и следа от обезсърчение, Уипъл попита:
	— Говорите ли хакка?
	— Само един говори хакка. Моето момче Кий Мун Ки. В армията научил някоя и друга дума.
	— Предполагам, че искате да получите по два долара и за всеки хакка, така ли е? — предположи колебливо Уипъл.
	— Да, защото много трудно да убеди хакка.
	— Да вървим — рече Уипъл, свивайки примирено рамене, и тогава от начина, по който Чун Фат се поколеба, разбра с удивление, че никога никой от Долното селище не се е качвал в Горното. — Бил ли си някога в селото? — попита той.
	— Там са хакка — потръпна Чун Фат.
	Когато доктор Уипъл видя колко трудно е да се стигне до земите на хакка, за момент бе склонен да се откаже и да позволи на Чун Фат да осигури само пунти мъже. Но после научният му интерес надви и той разсъди: „Дойдох тук, за да започна експеримент и да проверя кои биха задоволили най-добре нуждите ни от работна сила за плантациите — пунти или хакка. Няма да разреша да ме накарат с измама да се откажа от това проучване“. Затова рече непреклонно:
	— Ако не можете да ме заведете, ще се справя сам.
	Въпреки шестдесет и шестте си години той бе толкова пъргав, колкото и китаецът, и след доста енергично катерене пътниците стигнаха най-сетне портата на ограденото със стени село. Когато влязоха и видяха скромните къщи с форма на подкова и зловещия, надупчен от дървоядите кол на централния площад, на който бе забучен черепът на въстаника Чар, Уипъл се огледа, като че ли бе пристигнал на познато място и помисли: „Катеренето си струваше. Прилича на село в Нова Англия. Отново съм вкъщи тук, в Китай“. Усещането се усили, когато яките, мрачни и изпълнени с подозрение хакка се засъбираха предпазливо около него и в консервативните им лица той видя портрети в жълто на собствените си предци. Махна на Кий Мун Ки да превежда и рече:
	— Дойдох да отведа сто и петдесет от вас в захарните полета на Страната на уханното дърво.
	Последва дълго приглушено обсъждане, разпалено допълнително от чичо Чун Фат, който пусна сред хакка сандаловата си кутия, като ги уверяваше:
	— Там, където отивате, мирише така.
	В крайна сметка бяха набрани сто и тридесет души за плантациите на Уипъл с обещанието да бъдат намерени още двадесет от другите планински села. И докато се оформяше сделката с много предпазливо кимане, Уипъл забеляза, че жените тук не си стягат краката. Посочи една от тях и попита чичо Чун Фат:
	— Защо стъпалата им са нормални?
	— Те са хакка. Нямат здрав разум — отвърна калифорниецът.
	— Ще бъде ли разрешено на жени да дойдат в Страната на уханното дърво?
	— Може би на жени хакка — отговори Чун Фат. — Не и на порядъчни жени пунти.
	Уипъл не каза нищо повече, но си помисли: „Един ден ще имаме нужда от много китайки на Хаваите. Ще е добра идея да докараме хакка. Изглеждат силни и интелигентни“.

	* * *

	Когато доктор Уипъл и кантонският му водач се отправиха към Хонконг, за да изчакат на кораба на Уипъл пристигането на тристате работници за плантациите, чичо Чун Фат се впусна в трескава дейност. Събра огромното си семейство в откритото пространство пред преснобоядисаната зала на предците, накара да поставят над стъпалата величествен стол и седна на него, облечен в скъпа мантия, със сатенената си шапчица и бродирани обувки. От дясната му страна, но малко по-назад, бе мястото на законната му съпруга — около петдесетгодишна, а отляво, доста по-назад, седнаха двете му привлекателни неофициални жени, на които той като богат човек имаше право. Срещата започна делово.
	— Удава ви се възможност, каквато може и да не се повтори. Мислете за това! — осведоми чичо Чун Фат своите близо четиристотин родственици и се облегна назад така, че всички от рода Кий да го видят в състояние на умора. — Един младеж отива в Страната на уханното дърво, работи десетина години, изпраща парите си вкъщи в Долното селище, където неговата съпруга отглежда прекрасните му синове. След време се връща много богат и си взема две или три млади жени. Той е щастлив, както и съпругата му, защото повече не трябва да работи. Младите жени също, тъй като имат богат мъж. И — рече драматично той, сочейки с палец нехайно зад себе си — може да построи подобаваща зала на предците в чест на видното си семейство.
	Почака тази рецепта за земно щастие да проникне в съзнанието на слушателите му и тогава добави:
	— Разстроен съм, че доктор Уипъл няма да попълни цялата група от нашето село, тъй като ние бихме могли да я сформираме, но дори и така разкрилата се пред нас възможност е историческа. Ще посоча най-силните младежи и те ще тръгнат към Хонконг… след три седмици.
	Чичо Чун Фат се надигна, мина през тълпата и съвсем произволно определи осемдесет и шест от рода Кий, които да поемат доброволно на това пътешествие. Някои не искаха да заминат, но бяха безсилни. Нима Чун Фат не бе най-богатият мъж на света? Кой би могъл да спори с такъв човек? Когато приключи, техният чичо Чун Фат рече:
	— Сега за Долното селище остават шейсет и четири места. Кои да бъдат избраниците?
	Последва общо разискване на този важен момент, след което комарджията Кий Мун Ки, проявяващ се като доста умен младеж, изтъкна:
	— Защо да не включим мъжете, които се готвят да се оженят за момичета от нашия род?
	Но чичо Чун Фат отхвърли идеята, тъй като тя означаваше да се вземат пари от селото, и направи още по-мъдро предложение, признато веднага от фамилията като разумна насока за действие:
	— Ще изпратим всички, които ни дължат съществени суми пари. И техните заплати ще идват при нас.
	И така, списъкът бе допълнен. От набелязаните сто и петдесет пунти сто и десет не желаеха да потеглят.
	След като бяха определени заминаващите, последва момент на отпускане, през който чичо Чун Фат огледа загрижено семейството си и когато прецени, че настроението е подходящо, се изкашля два пъти. Тълпата утихна покорно, за да чуе какво ще каже великият човек. Чун Фат заговори бавно, гледайки замислено над главите на множеството, като знаеше, че предложението му ще изненада неговия род:
	— Искам всички, които за честта на своето семейство пожелаха да заминат доброволно за Страната на уханното дърво, да се оженят, преди да напуснат селото.
	През събралите се от фамилията Кий се понесе вълна на възбуда и много младежи, принудени от чичо Чун Фат да приемат изгнанието в захарните полета, показаха, че не са готови да разбият допълнително живота си, като си намерят набързо съпруги. Величествено и сдържано чичо Чун Фат позволи на бурята да се разрази и когато тя стигна върха си, се изкашля отново. И тъй като тихото покашляне на един богаташ има свойството да е по-гръмко от рева на шестима бедняци, големият род стихна.
	— Например по отношение на семейството на брат ми реших, че синът му Кий Мун Ки трябва да се ожени веднага, и затова влязох във връзка с… — Тук той направи драматична пауза, за да позволи на всички да се насладят на следващите му думи. Нямаше младеж, който да ги очаква с повече опасение и боязън от комарджията Мун Ки, тъй като никой не му беше казал, че му предстои да се жени. — Посъветвах се със семейство Кун от съседното село и те се съгласиха да сгодят своята дъщеря Лятно Птиче за моя племенник. Вече се водят преговори за отпразнуването на този брак и, Мун Ки, трябва да те поздравя.
	На лицето на младия картоиграч се появи глупава усмивка, съпроводена от полагащата се проява на радост, тъй като той разбра, че чичо Чун Фат е направил нещо добро за него. Родът Кун от съседното село, макар и не толкова богат като Кий, беше все пак виден и почитан. Основната разлика бе, че неговият водач не бе стигнал до Калифорния, а само до Кантон, и се бе върнал с не повече от четиридесет хиляди долара, а само с шест. Въпреки всичко това бе партия, която всички в Долното селище одобриха, макар никой още да не бе видял бъдещата булка.
	— И така, настоявам всички младежи да се оженят — заключи Чун Фат. — Семействата могат да почнат веднага да пращат посредници, които да намерят подходящи момичета, и мисля, че ще е разумно празненствата да се съчетават, за да се спестят пари.
	Сега, след като се постигна съгласие относно женитбите и семействата осъзнаха, че всъщност трябва да тръгнат да търсят съпруги за заминаващите си синове, нова вълна на оживление заля всички Кий. Чичо Чун Фат със сатенената шапчица на върха на главата си пак изчака величествено то да отмине. Тогава отново се изкашля тихо, за да даде някои уверения на младите хора, и като че ли великолепието на салона на предците зад него подкрепяше думите му.
	— Вие, младежи, които подобно на Мун Ки ще тръгнете на път, не бива да мислите, че щом се налага да се ожените тук, в Долното селище, няма да можете да си вземете съпруги и на новото място. Съвсем не! Има само една причина, поради която трябва да се ожените, да създадете свой дом и да оставите законна съпруга, която търпеливо да чака завръщането ви. Ако го сторите, тогава вие, където и да отидете, винаги ще мислите за това село като за свой постоянен дом. Ще копнеете за деня, когато, подобно на мен, ще се изкачите по тези свещени стъпала — и като се загърна със скъпата мантия, той влезе в залата на предците, откъдето продължи да говори с неподправен плам — и ще се поклоните смирено пред плочите на своите предци. Тъй като тук е вашият дом. — Той се приведе тържествено пред паметните плочи на съградилите с духа си това село и произнесе слова, които бяха дълбоко затрогващи: — Когато в Калифорния белият човек ме оскърбяваше, аз си спомнях този павилион със семейните плочи и придобивах сила да търпя обидите. Когато в Невада снегът бе непоносим, аз си спомнях тази зала и той ставаше търпим. Оженете се за момиче от тази долина, както направих аз преди трийсет години. Оставете го във вашия дом. Тогава, независимо къде ще отидете, вие ще се върнете отново тук. — И добави, придавайки известна практичност на напътствията си: — И винаги ще изпращате пари в това село.
	Отдалечи се величествено от плочите на предците и се върна на стола си, откъдето заразсъждава откровено:
	— Ние обаче знаем, че винаги е по-добре, ако китаецът има жена край себе си. Затова е разумно, след като пристигнете в Страната на уханното дърво, да си вземете и там съпруга. И ви го казвам, защото, когато бях в Америка, забелязах, че китайците, които печелеха най-много, имаха жени. Сигурно си мислите, че би трябвало да е точно обратното, ала докато нямах жена край себе си, работите ми вървяха зле… играех комар… посещавах домове с лоша слава… и мога да ви доверя също така, че почти цяла година бях пиян всяка вечер. Е, както и да е. Намерих онази мексиканка и много скоро тя започна да пере миньорите и да им готви. Помислете над това, вие, Кий, които заминавате за чуждата страна. Въпреки че трябваше да давам доста пари за прехраната й, защото ядеше като свиня, и въпреки че постоянно искаше все нови дрехи, единствено благодарение на нея можах да спестя някакви пари. Ето защо ми се струва, че ако един умен младеж, като племенника ми Мун Ки, се ожени тук за момичето на Кун, а после си намери и една добра съпруга в Страната на уханното дърво… но се постарае да бъде някоя, дето я бива да работи… е — чичо Чун Фат се изкашля скромно, закривайки уста с обвита в коприна ръка — изобщо няма да се изненадам, ако той се върне в селото много по-богат от мене.
	Сведе очи в нов изблик на скромност и остави представата за тази бляскава възможност да завладее въображението на семейството му. Не допускаше нито за миг, че Мун Ки или който и да е друг би могъл дори да доближи неговия рекорд от над четиридесет хиляди долара, но с крайчеца на окото си забеляза, че някои от младите мъже отправят поглед оттатък полята и планират къде ще изградят фамилни гробници сред хълмовете, щом се завърнат с изумителни богатства. Ала по-отзад се чу един заядлив въпрос.
	— Когато Мун Ки си дойде като заможен човек, ще доведе ли в селото своята съпруга чужденка?
	— Разбира се, че не — отвърна спокойно чичо Чун Фат.
	— Какво ще направи с нея?
	— Ще я остави там, където я е намерил.
	Над тълпата се понесе шепот на възхищение, тъй като решението бе и правилно, и просто. Ако се наложеше да приеме съпругите с чуждите им обичаи, Долното селище щеше да се замърси, и докато възрастните поздравяваха Чун Фат за неговата предвидливост, той ги успокои и каза:
	— Другите жени ще се погрижат сами за себе си. Когато напуснах Калифорния, аз имах три съпруги. Една мексиканка в Сан Франсиско и две индианки в различни части на планините. Те ми бяха помагали, така че и аз сторих същото за тях. Дадох на всяка по хиляда долара. — Множеството ахна, щом чу колко състрадателен е Чун Фат, и той заключи: — Защото най-важното в живота на един мъж е да се върне вкъщи в своето село при съпругата си, очакваща го търпеливо, и в зряла възраст да си намери две или три красиви млади момичета от добри семейства. — Трите му съпруги се усмихнаха мило, когато той рече: — Повярвайте ми, при подобни обстоятелства радостта на мъжа е огромна.
	След като младият комарджия Мун Ки прие годежа, уреден от чичо му, Чун Фат изпрати на фамилията Кун в съседното село не обичайните хиляда питки — „Вашата дъщеря струва хиляда къса злато, но, моля ви, приемете тези дребни питки“, а две хиляди четиридесет и три с идеята, че цифрата би могла да бъде толкова голяма, колкото би пожелал той. Всяка бе с размера на чиния: меки питки, питки със смлени ядки и захар, твърди плоски питки, питки, пълнени с кайма, и други, украсени със захаросани плодове. Също така изпрати шестдесет и девет прасета, четири пилета с червени пера и четири големи печени риби. След това, за да докаже щедростта си, добави четиридесет и седем късчета злато, всяко обвито в червена хартия. Процесията, която носеше всички тези неща за фамилия Кун, беше дълга близо половин километър.
	Семейството на булката отряза главите и опашките на две от церемониалните прасета, обви ги в коприна и ги върна на семейство Кий, показвайки по този начин, че щедрият дар е приет смирено и родът е впечатлен от него. От своя страна младоженката изпрати три подаръка на жениха: бродиран червен плат, който да използва като пояс, портфейл за земните богатства, които тя ще му помогне да натрупа, и два чифта гащи.
	Очевидно венчавката щеше да бъде грандиозна и действително затъмни другите тридесет и една, които се подготвяха в същото време. Две седмици преди мъжете от рода Кий да тръгнат за кораба, очакващ ги в Хонконг, церемонията се състоя с цялото великолепие, което двете села от низината можеха да осигурят. Щом празненствата приключиха, младият Кий Мун Ки заведе булката си в своя дом и положи всички усилия тя да забременее, преди той да отплава, но не успя.


	Сутринта, в която събра своите сто и петдесет пунти за тридневния поход до Кантон, където те щяха да се качат на речен параход за Хонконг, чичо Чун Фат видя пред себе си една доста изтощена сексуално група мъже с помътнели очи. _„Преходът покрай реката ще ги съживи“_ — самоуспокои се той, тъй като разбираше, че ако успее да достави доброволците в добро състояние, може да очаква по-нататък доктор Уипъл да му възложи набирането и на други при два долара за всеки. Ето защо започна да обикаля хората си, като ги насърчаваше да се стегнат. Когато обаче стигна до своя племенник Кий Мун Ки, едва можа да го познае. От две седмици младият картоиграч бе постоянно пиян, десет дни почти не бе ставал от брачното ложе и изглеждаше така, сякаш ще припадне още на първите сто метра от похода до Кантон. Осъзнавайки, че ще зависи от племенника си, който трябваше да предава неговите нареждания на групата хакка, чичо Чун Фат му удари няколко плесници и постепенно погледът на младия човек се поизбистри.
	— Ще се оправя — смотолеви комарджията. — Веднъж в Макао бях пиян три седмици. Но нямах такава чудесна съпруга като момичето на Кун.
	И Чун Фат разбра с удоволствие, че безочливият млад комарджия възвръща формата си.
	— Ти ще се справиш добре в Страната на уханното дърво — увери той племенника си.
	— Надявам се — отвърна младият съпруг.
	Начинът, по който разговаряше, беше леко обиден за чичото — като мъж с мъж, все едно че бяха равни.
	Настъпи момент, изпълнен със силна възбуда — от хълмовете надолу се спускаше групата на хакка — слаби мъже, облечени в груби дрехи, с дълги плитки и загорели лица. Само преди два месеца появяването им би означавало война; сега то предизвика единствено взаимно отвращение. Пристигнаха на мястото, където се бяха събрали заминаващите пунти, като гледаха дръзко, и въпреки предубежденията си чичо Чун Фат помисли: „Те ще се справят добре в новата страна“. Искаше му се да отиде при тях и да ги поздрави с поклон, защото печелеше по два долара от всеки хакка, а и се надяваше на повече в бъдеще, но осъзна, че това би могло да се изтълкува като раболепие от страна на пунти и никога няма да му бъде простено от неговото семейство. Затова само ги изгледа предизвикателно, както изискваше обичаят. Един дълъг момент двете групи се зяпаха безочливо една друга. Бяха живели редом почти хиляда години, без дори да си проговорят, като само веднъж бе сключен брак между пунти и хакка; отношенията им бяха белязани единствено с кръв и насилие. А сега щяха да пътуват заедно в малък кораб към малък остров, носещи в себе си наследената омраза.
	Мун Ки, за да сложи край на неловкото положение, се стегна, пристъпи напред и рече на човека на име Чар, водача на хакка:
	— Тръгваме веднага към Кантон. Някои от твоите хора вече изглеждат уморени.
	Чар изгледа изучаващо младия пунти, за да провери дали в думите му се крие обида, и отвърна невъзмутимо:
	— Нищо чудно. През последните два месеца бяха непрекъснато пияни… също като теб.
	— Ожених се — обясни Мун Ки.
	— Както и те — каза Чар и противниците се усмихнаха.
	Групите потеглиха и тогава всички пунти погледнаха за последен път своето Долно селище и ярко боядисаната зала на предците. Това беше техният дом, тяхната същност, изконното място на техните прародители. Тук бяха съпругите им. Много от тях имаха синове, чиито имена вече бяха върху плочите в павилиона. В тази земя бяха гробовете, където нощем се разхождаха духовете на предците им, и да напуснат Златната долина дори само за няколко години бе за тях почти непоносимо наказание.
	— Ще се върна скоро! — извика Мун Ки, но не на съпругата си, нито на властния си чичо или на когото и да е от живите. — Ще се върна! — извика той на предците си.


	Трябваха им три дни, за да стигнат до Кантон, като пунти се движеха в една група, хакка — в друга, и по време на енергичния преход Кий Мун Ки възвърна обичайното си физическо състояние. Погледът му се проясни, мозъкът му се избистри и когато влезе в огромния град, търсейки доктор Уипъл, за да му представи работниците, той се запита дали не би могъл да се изплъзне за няколко часа и да се отдаде на комар с британските моряци на кея. За жалост обаче доктор Уипъл бе уредил параходът да ги чака на реката и направо ги натовари на борда му. Щом се събраха, той заговори тихо на английски, а преводачът обясни:
	— Американецът е разбрал, че ако се опита да ви изведе от страната през Хонконг, където в залива се намира корабът му, правителството ще екзекутира всички ви, задето сте дръзнали да напуснете Китай. Затова ще отплаваме за Макао, откъдето ще заминете без опасност да бъдете убити.
	Мун Ки отиде бързо при преводача и рече:
	— В Макао трябва да видя стария си работодател и да му кажа „сбогом.“ Моля те, предай това на американеца.
	Последва кратко обсъждане и преводачът обясни:
	— Добре. Но другите ще да останат в лагера, докато пристигне корабът от Хонконг.
	Мун Ки се поздрави и се бе отдал на мечти за огромното състояние, което ще направи през последните си часове в Макао на масите за комар, когато преводачът се върна и го изтръгна от фантазиите му.
	— Американецът си спомни, че само ти говориш хакка, затова няма да напускаш лагера.
	Мун Ки опита да възрази срещу това несправедливо решение, ала преводачът, след като обсъди протеста му с Уипъл, рече безцеремонно:
	— Оставаш в лагера.
	Когато се появи крайбрежието на Макао с ниските си бели португалски постройки, блестящи на слънчевата светлина, и военната гвардия, обикаляща в европейски униформи, пунти и хакка се събраха на борда да разгледат чуждото пристанище: един непознат град, сгушил се на брега на Китай, където на всеки двеста китайци се падаше по един европеец; а град, представляващ чуден анклав без закони, който не беше нито китайски, нито португалски, а съчетание на най-лошото и от двете. Но за Мун Ки, добре запознат с пороците му, Макао беше рай за прагматичния човек. Мярна му се покритият с плочи покрив на бардака „Пролетни нощи“ и си помисли, изпълнен с нежност, за някои от момичетата, доведени там с негова помощ — силни, щастливи момичета, на които работата доставяше удоволствие. По-нататък видя салоните за хазарт, където бе познал успех и провал, и колкото повече параходът приближаваше към брега, толкова по-голяма ставаше възбудата му. Докато накрая тръгна трескаво сред мъжете пунти, шепнейки:
	— Дай ми на заем парите си! Отивам в салоните за хазарт и там ще ги удвоя.
	Някои гледаха с подозрение безразсъдния си братовчед, други с уважение за смелостта му и не след дълго той разполагаше със значителен брой монети.
	— Ще се видим утре — прошепна Мун Ки. — Не казвайте нищо на глупака от Кантон.
	И когато параходът докосна кея и сред китайците настана суматоха, а португалските служители си заподвикваха назад-напред, Мун Ки се изплъзна ловко, скри се сред камарите стоки, натрупани край кея, и забърза по една задна уличка към публичния дом „Пролетни нощи“.
	— Сигурно си уважил празника на Чин Мин така, както никога преди — отбеляза ледено съдържателят.
	— Ожених се — обясни Мун Ки.
	— О, това е нещо много хубаво! — възкликна одобрително шефът му. — Всеки мъж трябва да има вярна и търпелива съпруга. За мен щастливите времена започнаха от деня, в който се ожених.
	— Освен това напускам Китай и заминавам за Страната на уханното дърво — рече откровено Мун Ки. — Дойдох да си взема нещата.
	— Напускаш ме?! — избухна собственикът. — След като пропилях толкова време и пари, за да те обуча… — Изведнъж прекъсна високопарната си реч и попита: — За Страната на уханното дърво ли каза?
	— Да. За захарните полета.
	— Ама това е съвсем неочаквано! — извика съдържателят, потупвайки коляно с показалец. — Имам доста важна работа, която трябва да се свърши там. Да.
	Отиде до някаква папка с документи и извади от нея един, изпратен му от пунти, заминал за Страната на уханното дърво преди няколко години. След време, спомнил си колко добре вървяла работата в публичния дом „Пролетни нощи“ в Макао, бе писал на собственика му с молба за съдействие. Стиснал писмото между зъби, началникът на Мун Ки изгледа изпитателно младия комарджия, сетне попита: — Желаеш ли да изпълниш една доста трудна задача?
	— Ще ми бъде ли платено? — попита безцеремонно племенникът на чичо Чун Фат.
	— Да.
	— Ще се заема.
	— Така си и помислих.
	— В какво се състои работата?
	— Държа тук едно вързано момиче. Възнамерявах да я натоваря на някой кораб за Манила. Както ще се убедиш сам, не можем да я използваме. Ще я предадеш ли на приятеля ми в Страната на уханното дърво?
	— Да. В коя стая е?
	— В онази, дето беше рускинята.
	Мун Ки забрави за момент хазарта. Тръгна по тесния коридор и отвори с ритник познатата му врата. Кепенците на прозореца бяха затворени и в тъмнината на пода лежеше момиче. Ръцете му бяха вързани отзад, а коленете — към врата. То бе почти в безсъзнание от глад и липса на вода. Мун Ки го претърколи с крак и видя, че е облечено с евтина синя памучна блуза и панталони; големите му стъпала показваха, че е хакка. Мун Ки затръшна вратата с отвращение и се върна при работодателя си.
	— Кой ще поиска една хакка? — попита той.
	— Никой — съгласи се съдържателят на бардака. — Платих на няколко от войниците на генерал Уан да отвлекат пет-шест момичета и те ми доведоха тази. Смятах да я изпратя в Манила. Там не правят разлика.
	— Колко ще получа, ако я заведа в Страната на уханното дърво?
	— Двайсет мексикански долара — отвърна собственикът.
	— Сега ли? Бих искал да ги удвоя в залите за комар.
	— Ще ти дам половината — съгласи се хитрият съдържател.
	Плати десет мексикански долара на Мун Ки и младежът бе почти готов да изтича, за да се отдаде на хазарта, но собственикът предложи: — Може би е добре да я нахраниш. Стои вързана от два дни. Изглежда, войниците са се държали доста зле с нея, преди да я доведат тук, а аз се страхувах, че може да избяга, след като им платих.
	— Много ли даде? — попита Мун Ки.
	— За една хакка? Която не бих могъл да използвам?
	Младият комарджия се върна в стаята, извика на прислужницата да донесе горещ чай и ориз и тогава вдигна кепенците. До краката си видя млада жена хакка на около осемнадесет години. Дори когато раните по лицето й оздравееха, пак нямаше да бъде хубава, а начинът, по който беше вързана и устата й запушена, не позволяваше да се прецени как изглежда изобщо. Ето защо, подтикнат по-скоро от любопитство, отколкото от човечност, Мун Ки коленичи и заразвързва жестоко стегнатите въжета. Докато ги разхлабваше едно подир друго, чу как момичето изстена облекчено. Забеляза обаче, че крайниците му не се опънаха веднага до нормалното положение, тъй като бяха ограничавани толкова дълго, че някои от мускулите бяха сковани в спазъм. Опъна нежно ръцете й, отново движен от любопитство, и ги издърпа покрай тялото. Разтвори раменете й назад и чу как ставите изпукаха болезнено. Момичето изстена силно и припадна. В този момент пристигна прислужницата с подноса, Мун Ки поднесе чашата към устните му и то постепенно дойде в съзнание и започна да пие. Изпитваше толкова отчаяна нужда от течности, че дори Мун Ки остана потресен и прати прислужницата за още чай. Когато топлината се разля по тялото на младата жена, тя постепенно осъзна къде се намира и погледна с ужас човека до нея. Ала начинът, по който започна да я храни с ориз, изчаквайки я да сдъвче с наслада всяко зърно, като че ли се страхуваше да не би някой да й го открадне, я накара да помисли, че може би той не е като другите, които я хванаха в нощта преди празника на Чин Мин. Вече бе забравила нещата, които й бяха сторили през трите седмици, докато я бяха влачили из страната заедно с другите пленници, тъй като бяха твърде ужасни, за да си ги спомня. Бе почувствала инстинктивно, че този човек няма да се отнесе така с нея.
	Чар Нюк Цин бе първата хакка, която младият комарджия докосваше, и той го правеше с инстинктивно отвращение. Беше странно обаче, че начинът, по който тя реагираше на добрината му, го накара да пожелае да бъде още по-мил. Обгърна раменете й с лявата си ръка, а с дясната продължи да я храни с топъл ориз. Когато прислужницата донесе зелева супа, той й подаде лъжицата и я подкани да яде, но китките й бяха така подути от въжетата, че тя я изпусна. Тогава Мун Ки почна да ги разтрива и постепенно кръвта стигна до пръстите й. Жената успя да хване лъжицата, ала й бе невъзможно да раздвижи раменете си. И така, Мун Ки заразтрива гърба и раменете й и съвсем инстинктивно ръката му се плъзна напред и той почувства малките й твърди гърди. Почти против волята му настъпи миг на пробуждане и го заляха спомени за неговата нежна млада съпруга от селото на Кун. Свали блузата на Нюк Цин и загали тялото й, после смъкна панталоните й и разтърка нежно скованите колене и глезени, докато те се отпуснаха и той видя с нарастващо задоволство колко стройно и красиво е тялото на момичето. Припомнил си своята съпруга, Мун Ки бързо свали дрехите си и ги захвърли към вратата, докато говореше на момичето хакка:
	— Няма да те нараня.
	След като бе прекарал известно време с нея, в малката стая дойде собственикът, за да опише на Мун Ки как да предаде момичето на съдържателя на публичния дом в Хонолулу, ала щом открехна леко вратата и видя с какво са заети двамата млади, той го посъветва на пунти:
	— Прави с нея каквото искаш, но я вържи отново, когато свършиш.
	Гласът на шефа му накара Мун Ки да се осъзнае. Грабна панталоните си, за да провери, уплашен не на шега, дали някой хитряга не е откраднал парите му, докато беше погълнат от момичето, както сам бе пребърквал джобовете на твърде заети клиенти на публичния дом „Пролетни нощи“. Парите бяха на мястото си, така че той се облече бързо и рече на голото момиче:
	— Трябва да вървя да поиграя комар. Облечи се.
	Докато я чакаше, взе вървите и когато Нюк Цин се обърна с лице към него и видя безмилостните, режещи въжета, очите й се напълниха със сълзи. Тя се замоли на Мун Ки, хвана ръцете му и обеща:
	— Няма да избягам.
	Той стоеше с вървите и нещо в начина, по който го гледаше Нюк Цин, го убеди, че тя не лъже; затова я поведе към стаята си в една барака зад дома, като все още стискаше въжетата, и там я накара да седне на пода. Размаха вървите пред ужасеното й лице, все едно че я питаше: „Трябва ли да ги използвам?“, и тя го погледна, като че ли му отговаряше: „Не е нужно“. Той понечи да тръгне въпреки вътрешното си колебание. Очевидно обаче бе глупаво да излезе и да я остави отвързана, затова взе най-разумното решение. С единия край на доста дългото въже върза лявата китка на момичето хакка, а другия уви около кръста си.
	— Хайде — рече й, щом свърши.
	Когато мина през приемната на дома, собственикът видя какво е направил и отбеляза:
	— Хубава идея. — Сетне попита съвсем професионално: — Ще стане ли от нея добро момиче за моя приятел?
	— Да — увери го Мун Ки и поведе пленницата си към своята любима зала за комар. Но когато излязоха на улицата, спря и я попита: — Как се казваш?
	— Чар Нюк Цин — отговори тя.
	— Идеален Нефрит! — възкликна той. — Хубаво име. — И си помисли: „Чудесно за един публичен дом. Лесно е да си го спомни човек, когато се върне отново“.


	Комарджиите играеха на фантан: от голяма купчина снежнобели пулове от слонова кост крупието отделяше една шепа, след което играчите се обзалагаха какъв ще е остатъкът, когато пуловете бъдат преброени на четворки — един, два, три, нула или нито един. Или пък, ако пожелаеха комарджиите можеха да се обзаложат дали пуловете са чифт или тек. Щом облозите приключеха, удивително ловкото крупие започваше да отделя от купчината пуловете на групи по четири и бе поразително колко умело играчите определяха какво е крайното число, докато все още оставаха петдесет или шестдесет пула накуп.
	Като използваше собствените си пари и тези на другите пунти, Мун Ки се радваше на доста добра поредица от участия във фантан и чувстваше, че може би неговата добрина към момичето хакка му бе донесла късмет. Затова той отиде с печалбата си в стаята за маджонг, където тракането на плочките от слонова кост пораждаше постоянен интерес. След като в началото на всяка игра участниците изграждаха стената, те имаха обичая да я сриват с голяма сила и екотът от падането й подсилваше естествената възбуда от играта. Също така, щом някой играч направеше сполучлив удар и покажеше плочките си, той ги хлопваше шумно върху масата. По начина, по който се играеше в Макао, маджонгът беше дива, оживена игра и сега Мун Ки реши да опита щастието си на една маса, където бяха седнали истински комарджии, а залозите бяха високи. Нареди на Нюк Цин да застане зад него и като подръпваше от време на време връвта, за да бъде сигурен, че тя все още е там, се присъедини към тримата мъже, които го чакаха. Двама от тях имаха дълги, редки бради и скъпи наметки. Третият приличаше повече на Мун Ки — млад, енергичен комарджия. Отначало единият от по-възрастните възрази:
	— Не искам да играя в стая, в която има жена.
	Но Мун Ки му обясни спокойно:
	— Ще я водя в един публичен дом в Страната на уханното дърво и нося отговорност за нея.
	Другите двама го разбраха; всъщност този, който бе възразил, си помисли: „Може би вниманието му ще бъде насочено към момичето и така ще загуби по-бързо“.
	Ала Мун Ки не се бе включил в играта, за да загуби. За разлика от фантана, в маджонга се залагаше не толкова на случайността, колкото на умението, с което човек разиграваше късчетата злато, подхвърлени му от късмета; и младият комарджия с мисълта, че може би това е последното му участие в голямо маджонг съревнование, пое дълбоко дъх, докато разбъркваше с две ръце сто четиридесет и четирите плочки. Струпа ги енергично пред себе си, за да изгради стената, и гледаше внимателно, хвърляйки заровете, за да реши къде да направи отвор в нея и да започне играта. Възбуден докрай, той си спомни за Нюк Цин едва когато дойде неговият ред. Наведе се напред, за да стигне плочките, и почувства въжето да се опъва. Щом подреди плочките, а Мун Ки се бе научил отдавна да ги държи в случайни конфигурации, така че прозорливите му съперници да не могат да разберат нищо, той вече беше готов за игра.
	— Тя трябва да седне на пода, за да не може да подсказва — рече обаче брадатият, който бе възразил срещу присъствието на Нюк Цин.
	И така, преди играта да се бе разгорещила, момичето хакка се сви на пода. Ала това не се понрави на Мун Ки, тъй като се боеше то да не избяга, затова го накара да седне под масата в краката му, където Нюк Цин остана дълги часове, през които четиримата играчи блъскаха плочките с огромна сила.
	От мястото си под масата Нюк Цин откри, че може да разбере кога Мун Ки се опитва да направи смел удар, като трупа плочки с надеждата да ги подреди в някакво фантастично съчетание, което да му донесе много пари. Тогава той стягаше глезени и краката му почваха да се потят. В такива моменти тя се молеше Мун Ки да успее и, изглежда, че беше във връзка с някой могъщ бог на късмета, тъй като нейният човек спечели. По здрач Мун Ки подръпна въженцето и рече:
	— Връщаме се вкъщи.
	Но щом се озоваха из прашните улици на Макао, около тях се струпаха уличните продавачи, привлечени от слуха, че на младока от публичния дом му е провървяло страхотно. Те носеха цветя, парчета платове и съдове с храна, от които се вдигаше пара, и Мун Ки установи, че му доставя истинско удоволствие да играе ролята на щедър победител.
	— Тя се нуждае от нова дреха, вярвайте ми — рече той, като посочи прокъсаната памучна блуза на своето момиче. И обяви с важност, на която всеки би се възхитил: — Четири дължини от този плат!
	А когато се стигна до храната, беше още по-великодушен и гладната Нюк Цин яде черни яйца, сушена риба, юфка и захаросан джинджифил.
	— Наистина съм комарджия с голям късмет — заяви той на заобиколилата ги тълпа, както се бяха разположили под табелката на един зъболекар. — Виждам какво става в главите на противниците ми.
	С напредването на нощта Мун Ки скъсяваше все повече връвта, за да не може Нюк Цин да избяга. Купи храна на негодниците от португалския град, които познаваше отдавна. Когато минаха представители на цивилната гвардия, той им кимна и щом единият от тях попита: „Защо си вързал момичето?“, отвърна на жаргона на пристанищния град:
	— Ще я водя в един публичен дом в Страната на уханното дърво.
	Полицаят го погледна одобрително, а колегата му спря.
	— С американския кораб, дето е в залива, ли заминаваш?
	— Така предполагам — отговори Мун Ки.
	Мигновено видът на полицая стана поверителен и той зашепна:
	— Тогава трябва да те предупредя, че американецът, който те е купил, идва днес при нас и поиска да те арестуваме. Най-добре е да се скриеш.
	— Ще се върна на кораба утре сутринта — увери го Мун Ки. — Но все пак ти благодаря. — И даде една монета на полицая.
	— Благодаря ти, Мун Ки! — поклони се той. — Хубаво момиче вземаш със себе си.
	— Тя е само една хакка, но носи късмет — отвърна Мун Ки.
	Най-сетне поведе пленницата си към публичния дом „Пролетни нощи“, където показа на бившия си шеф, че е умножил осем пъти десетте мексикански долара.
	— Това момиче носи късмет — рече той.
	— Ще я вържеш ли отново в стаичката? — попита собственикът.
	— Тя ще спи с мен тази нощ — обясни Мун Ки.
	— Добре — съгласи се предпазливият съдържател — но не забравяй това, което научи тук, как да прекършваш момичетата. Храни ги и ги бий.
	— Ще се погрижа за нея — увери го Мун Ки. — Идва ли да ме търси полицията?
	— Разбира се — отговори шефът му. — Корабът ти ще отплава утре.
	— Ще бъда на него.
	Като подръпваше връвта, той поведе Нюк Цин по тесния коридор, излезе през задната врата на дома и влезе в бараката, където спеше. Заключи вратата, отвърза въжето от кръста си, но го върза още по-здраво около китката на Нюк Цин. Тя му обясни, че трябва да отиде по естествени нужди, затова Мун Ки отвори вратата и я пусна да излезе навън, като се облегна на входа и от време на време подръпваше връвта, за да се увери, че все още е вързана. Щом тя се върна, й каза:
	— А сега трябва да се стягаме за пътуването.
	Беше намерил дървено каче, където натъпка всички ценности, с които разполагаше: чайник, пет бамбукови чашки, две хубави купи за ориз, порцеланов сервиз за чай с малка цедка от мед, бамбуков поднос за задушени зеленчуци и огромен нож. Кандилото, богът на кухнята и плочите на предните, които показваха кой е той, също бяха прибрани, както и дрехите му и чифт хубави сандали. Накрая уви и завърза качето с парче платнище, откраднато от холандски кораб.
	Нюк Цин подреди храната за пътуването в плетена кошница: соев оцет, кисело зеле, подправки, сушена риба, семена за дъвчене и няколко парчета пресовано паче месо. Приборите за готвене също бяха поставени в кошницата: пръчици за хранене, печка на дървени въглища, стара паничка и две купи за ориз.
	Сега в малката стая бяха останали постелята и една поема. Постелята щеше да бъде навита на сутринта, а поемата, обясняваща начина, по който следваха имената Кий поколение след поколение, беше в книга, подвързана в червено, където се пазеше родословието. Като най-ценното нещо, което притежаваше Мун Ки, тя щеше да се носи от самия него.
	Мун Ки огледа мястото, където бе живял сравнително щастливо и бе станал добър комарджия, и въздъхна. После, забелязал Нюк Цин, която стоеше нещастна посред слабо осветената стая, рече:
	— Сега можеш да се съблечеш.
	Щом тя отвърза китката си и смъкна дрехите, той видя, че белезите от въжетата по тялото й са изчезнали. Усмихна се и й посочи, че може да спи при него. Тъй като бе очаквала да бъде вързана отново и хвърлена на пода, тя пристъпи с благодарност и не се уплаши, когато Мун Ки започна да й се радва мълчаливо. Той беше първият мъж, докоснал я по начин, в който се долавяше нещо като нежност, и Нюк Цин установи, че откликва на ласките му. Последва бурна любов и Мун Ки си помисли: „В някои отношения е по-добра от моята Кунг съпруга“. Когато приключиха, той се сети да потърси въжето и да я върже за себе си, но щом хвана китките й, Нюк Цин го замоли:
	— Не е нужно.
	Изкушаваше се да й повярва, ала знаеше, че ако тя избяга, не само ще стане за смях, а ще трябва да върне десетте мексикански долара и сумата, платена от шефа му за отвличането й. Затова привърза китките й към своите; но все пак й позволи да спи до него.


	На сутринта се облякоха и Мун Ки най-сетне заряза въжето, като си рече: „Ако се явя пред доктор Уипъл, водейки момичето вързано, той едва ли ще повярва на твърденията ми, че съм женен за нея“. А успехът на пътуването му зависеше от това дали ще го накара да му повярва. Но щом връвта падна в праха на пода, Нюк Цин се наведе и я взе, за да върже кошницата с храна. Когато тръгнаха, тя носеше качето и тежката кошница. Мун Ки държеше само леката като перо постеля и родословната книга. Още не бе пресякъл мръсния двор зад публичния дом, Нюк Цин извика подире му и посочи към стената над мястото, където бе постелята. На нея сега се виждаше някакъв знак, който тя не можеше да разчете. Мун Ки подсвирна, изненадан от разсеяността си, и се върна за поличбата, вещаеща особено добър късмет. „Нека това легло те дари със сто синове!“ Пъхна я под мишница и поведе жена си към кораба.
	На кея го чакаше доктор Уипъл, готов да нахока единствения човек, който говореше хакка. Веднага щом Мун Ки се появи, преводачът от Кантон започна да му крещи, но той не му обърна внимание и закрачи разкаяно към американеца. Сведе глава за престорено извинение и рече кротко:
	— Безкрайно съм виновен, сър, задето избягах. — После представи тежко натоварената Нюк Цин и каза само: — Трябваше да намеря добрата си съпруга.
	— Съпругата си! — развика се преводачът. — Никакви жени не се допускат на този…
	Доктор Уипъл забеляза големите стъпала на момичето и попита:
	— Тя хакка ли е?
	— Да — отвърна Мун Ки и американският учен, спомнил си как веднъж бе разсъждавал над това, че би било полезно да заведе на Хаваите известен брой жени хакка, попита:
	— Искаш ли да я вземеш със себе си?
	Когато въпросът му беше преведен, Мун Ки кимна благочестиво и обясни:
	— Не бих понесъл да я изоставя.
	— Добре — даде съгласието си Уипъл. После предупреди Мун Ки: — Но тя ще трябва да работи, когато пристигне на Хаваите.
	— Ще работи — увери го Мун Ки.
	В този миг сто и петдесет мъже хакка видяха за първи път Чар Нюк Цин след отвличането й в навечерието на Чин Мин и започнаха да й подвикват. Мун Ки знаеше, че ако те обясняха коя е тя, измисленият му разказ ще се пукне като сапунен мехур. Но също така се досети и че никой на кея няма да разбере какво казват, затова смушка с лакът Нюк Цин и й рече:
	— Поговори с тях.
	Той я последва, като я побутваше към съселяните й, и извика на мъжете:
	— Това момиче е моя съпруга.
	Мъжете хакка видяха червения сватбен пояс около кръста му и започнаха да се чудят какво ли се е случило.
	— Наистина ли си се омъжила за този пунти? — извикаха те.
	Мун Ки сръга момичето си в гърба и прошепна:
	— Кажи им, че си.
	— Да, той е мой съпруг — осведоми Нюк Цин съселяните си, никой от които не се бе държал приятелски с нея след смъртта на родителите й.
	Тогава хакка я погледнаха с презрение и повече не пожелаха да имат нищо общо с нея, тъй като бяха предупредени какво се бе случило с безсрамното момиче хакка, омъжило се за пунти през 1693 година.
	Сега, след като този проблем бе уреден, пъргавият мозък на Мун Ки се изправи пред друг, далеч по-сериозен, защото доктор Уипъл викаше с помощта на преводача си семейната двойка да отиде при него. Когато обаче Мун Ки и Нюк Цин понечиха да го направят, се наложи да минат през групата на селяните пунти, а те бяха дори по-силно обидени на Мун Ки, отколкото мъжете хакка на Нюк Цин. На тях също им беше добре втълпено какво зло бе извършил онзи пунти, дръзнал да се ожени за момиче хакка през 1693-та, и те се отдръпнаха от Мун Ки, сякаш беше омърсен. Ала докато минаваше покрай групата, той нашепваше на онези, които му бяха заели пари:
	— Миналата нощ. Големи печалби. Куп пари за вас.
	И това смекчи гнева им.
	Стигна до доктор Уипъл, който рече:
	— Налага се да попитаме капитана на кораба дали ще приеме още един пътник. И ако каже „да“, ще трябва да платиш таксата на съпругата си.
	Изпрати един моряк да потърси капитана и след малко над китайците се извиси американец — мъж на седемдесетгодишна възраст, с яки мускули и морска фуражка, килната назад. Имаше пламтящи, зорки очи и изгледа мъжете, които предстоеше да се качат на борда на кораба му, сякаш дълбоко ненавиждаше всеки един. Като ги разбутваше, вървейки между тях, капитанът стигна до Уипъл и попита:
	— Какво се е случило, Джон?
	— Капитан Хоксуърт — започна изискано облеченият побелял учен — има един мъж, който иска да вземе своята съпруга със себе си.
	— Готов ли си да платиш петте долара такса? — попита Хоксуърт.
	— Да. Ще ги взема от него.
	— Тогава всичко е съвсем просто — изръмжа капитанът. — Тя може да дойде.
	Доктор Уипъл предаде новината на Мун Ки, който се ухили щастливо и заобяснява на преводача:
	— Никой мъж не би пожелал да остави съпругата си в Макао.
	Доктор Уипъл бе впечатлен от това отношение и попита капитан Хоксуърт:
	— Къде ще спи двойката?
	— В трюма! — отсече Хоксуърт, изненадан от въпроса. — Къде другаде, по дяволите, смяташ, че трябва да спят?
	— Помислих — поде Уипъл — понеже тя е единствена жена сред триста мъже…
	— В трюма! — извика Хоксуърт. После се обърна към китайците, които не го разбираха, и изрева: — Защото, докато този кораб е в открито море, не искам да виждам нито един проклет китаец другаде, освен заключен в трюма! Предупреждавам ви.
	— Рейфър — започна отново доктор Уипъл — не би ли могло в този случай двойката да се настани при…
	Капитан Хоксуърт се обърна бързо, насочи дългия си показалец към своя приятел мисионер и отсече троснато:
	— Ще останат в трюма. Откъде да знам дали този мошеник не е пират? И защо си сигурен, че са женени? На кораба няма да има нито един опашат китаец, незаключен в трюма долу.
	Доктор Уипъл обясни с неохота на Мун Ки, че ако настоява да вземе своята съпруга със себе си, тя ще трябва да споделя трюма с останалите двеста деветдесет и девет мъже. За негова изненада Мун Ки не се притесни изобщо и капитан Хоксуърт отбеляза:
	— Това не е нещо необичайно за тях. Те са като животните.


	Настъпи моментът, в който китайците трябваше да се качат на борда на „Картаджиниън“, хвърлил котва в пристанището на Макао. Португалските офицери, облечени в лъскави униформи, заеха местата си при подвижния мост и започнаха проверката, като по-скоро отбелязваха бройката, а не имената. Кантонският преводач си взе сбогом и тристате китайци и единствената жена с тях бяха оставени сами, обособили се в две враждебни групи — хакка и пунти, като никой не можеше да разговаря с американците, управляващи кораба, и само един — Мун Ки, можеше да бъде разбран и от едните, и от другите. Но мислите им бяха отвлечени от естествената възбуда, свързана с качването на шхуната, на чиято мачта се вееше синият флаг на компанията „Хоксуърт и Хейл“. Когато първият китаец изкачи подвижния мост и видя ширналия се пред него океан, той се поколеба, обзет от понятен страх, подсилен от един моряк, който сграбчи жалкия вързоп с вещите му и ги остави на кърмата. Мъжът — той беше пунти, понечи да тръгне след безценната си собственост, ала бе спрян от капитан Хоксуърт, който го хвана за плитката, завъртя го, ритна го силно и китаецът се запрепъва по палубата.
	— Слизай в трюма, глупав китаец! — изрева Хоксуърт и когато нищо неразбиращият пунти остана неподвижен и напълно объркан, капитанът го ритна отново.
	Китаецът се олюля назад към отвора на трюма, не улучи стълбата и полетя с главата надолу от близо пет метра височина в тъмната вътрешност на кораба.
	Мигновено останалите китайци настръхнаха. Капитан Хоксуърт усети това, завъртя се, грабна колчето за притягане на въжета и направи три решителни крачки към мъжете, качващи се по подвижния мост. Като ги ругаеше на неразбираем за тях език, той сграбчи следващия пунти за ръката, завъртя го и го хвърли към стълбата. Щом китаецът прояви достатъчно разум и се заспуска по нея, огромният американец изрева:
	— Няма да допусна никакви неприятности на борда на този кораб! — И размаха заплашително колчето, докато поредният бъдещ работник на плантациите изчезна в тъмния трюм.
	Преди да хлътне в него, всеки от китайците хвърляше последен поглед към родната си земя. При това ги обземаше неизмерима скръб, тъй като за всички тях бе нещастие да напуснат Китай, а някои предчувстваха, че няма да видят никога вече тази велика страна; нямаше значение, че тя се бе отнасяла сурово с тях — Китай си оставаше Средното кралство, неземен край близо до обителта на боговете, с просторни равнини, оризови поля, величествени планини и диви, жестоки реки. Това беше край, обичан от хората, и в главата на всеки, който в този момент го напускаше, нахлуваше спомен за селото, където павилионът на предците очакваше неговото завръщане.
	Точно когато дойде ред на Нюк Цин да се спусне в трюма, един загрижен пунти се изкачи нагоре, за да каже на капитан Хоксуърт, че първият от тях, който беше хвърлен долу, е счупил глезена си. Но щом добрият самарянин стигна до палубата, Хоксуърт побесня, заудря го с колчето и го блъсна обратно в трюма, където го хванаха неговите приятели.
	— Да не е посмял нито един проклет китайски пират да се качи на палубата ми! — изкрещя капитанът.
	Нюк Цин бе последна. Приготви се да слезе надолу по стълбата и тогава видя, че доктор Уипъл й се усмихва, а капитан Хоксуърт я наблюдава с колчето в ръце. Зад тях мярна за последен път своята страна и когато си помисли за жестокия начин, по който бяха убити родителите й, за почти гладното съществуване, водено от нея, и за първичния ужас, който бе изживяла, докато похитителите й я влачеха със себе си, Нюк Цин изпита радост, че вижда за последен път Китай. Тъй като беше жена, нейното име не бе записано в нито една зала на предците и нищо друго не я свързваше с планините, освен спомена за непосилните тежести, с които чичо й я бе товарил като животно. Затова, когато видя за последен път родната земя, тя прошепна на себе си:
	— Сбогом, проклета страна. Няма да те видя никога вече.
	После зърна младия комарджия Мун Ки, застанал в долния край на стълбата — единствения човек, държал се мило с нея от толкова много години. Заслиза с радост, за да отиде при него, и изпита истинско удоволствие, щом той протегна ръка, за да й помогне; но не подозираше, че Мун Ки го прави, за да не би тя да си счупи някой крак — това би намалило значително цената й, когато дойдеше ред да я продаде в Хонолулу.
	Щом Нюк Цин стъпи на дъното, издърпаха стълбата навън и закриха отвора с тежки дъски. Когато стана ясно, че трюмът ще бъде напълно затворен, китайците запротестираха силно и капитан Хоксуърт извика:
	— Вземете мускетите!
	После нареди на трима моряци да коленичат край отвора на трюма и заповяда:
	— Огън!
	Куршумите просвистяха покрай плитките и се забиха в отвесните греди. Ужасените китайци се хвърлиха на пода и последните дъски бяха заковани на мястото им. Сега в трюма се процеждаше съвсем слаба светлина през тясна решетка и в него нямаше никакъв приток на свеж въздух. Но на палубата нагласиха едно платно така, че да хваща вятъра, когато корабът се движи, и да го насочва надолу. Вода подаваха нередовно и имаше само една мръсна кофа за естествени нужди; постелята беше такава, каквато всеки си я беше осигурил сам, и нямаше никакви одеяла за онези, които искаха да поспят. В такива условия Нюк Цин трябваше да се грижи за домакинството си със своя комарджия, Мун Ки, и неговите двеста деветдесет и девет спътници.
	Едно нещо се уреди бързо. Пунти се настаниха отпред, а хакка — назад, към кърмата; съвсем естествено никоя от групите не искаше да допусне да бъде омърсена от присъствието на хора от другата и за Нюк Цин настъпи момент на колебание, щом почувства, че може би трябва да остане при своите хора; те обаче показаха, че не желаят да имат нищо общо с момиче хакка, омъжило се за един пунти, а същевременно пунти не направиха никакви усилия да я приобщят. Така че Нюк Цин се настани в един ъгъл от тяхната територия, където бе оставена насаме със съпруга си. Все пак пунти доведоха при нея своя другар със счупения глезен и поискаха със знаци тя да помогне. Нюк Цин огледа крака и заключи, че счупването не е съпроводено с усложнения, затова сглоби шина от пръчици за хранене и я прикрепи с парчета плат. После взе на заем постелки от другите пунти и направи един груб дюшек, на който мъжът легна. Ако имаше вода, щеше да измие и лицето му.
	Тогава се почувства движение, съпроводено от люлеене, дължащо се първо на ветровете, идващи от брега, а сетне на бавното, постоянно вълнение на океана. Не след дълго трюмът се изпълни с хора, измъчвани от морска болест, които повръщаха навсякъде, а после почнаха да се търкалят безразлично в повърнатото от тях. Нюк Цин беше толкова зле, че се замоли корабът да потъне. Така в зловоние мина първата нощ.


	Призори един моряк отвори решетката, за да подаде вътре няколко кофи вода, и извика на другарите си:
	— Искате ли да усетите как мирише в ада?
	Приятелите му дойдоха и подушиха.
	— Как издържат на тази воня? — питаха се те.
	— Това са китайци — обясни първият. — Така им харесва.
	Затвори решетката и забрави да нагласи отново платното на палубата, за да осигурява приток на свеж въздух. Денят ставаше все по-горещ, водата не достигаше, за да се измие ужасната смрад, и повечето от тристате души бяха по-зле и от преди. Потяха се, повдигаше им се, ходеха до тоалетната, напълниха кофата за естествени нужди и после почнаха да използват пода. По пладне горещината бе непоносима и човекът със счупения глезен забълнува, че иска да се върне вкъщи.
	Следобед подадоха още малко вода и морякът изкрещя:
	— За бога, само помиришете!
	Другарите му се съгласиха, че нищо не може да се направи, щом трюмът е пълен с китайци. Този път обаче някой се сети да наклони платното по вятъра и постепенно започна да се налага порядък, който щеше да се спазва през следващите четиридесет и шест дни. В осем сутринта и в четири следобед се спускаха съдове с ориз, а понякога и осолено говеждо. Нямаше смисъл да се мъчат да осигуряват зеленчуци или риба. Водата никога не бе в изобилие, но се заведе ред, според който при подаване на сигнал кофата с изпражненията се вдигаше с въже и се изпразваше. Платното на палубата бе наклонено така, че вятърът да прониква в трюма, но свежата струя никога не достигаше, за да може човек да поеме с пълни гърди чист, хладен въздух. Ужасната воня — смес от урина, пот, газове, отделяни от червата, и повръщано, изобщо не изчезна, ала бе изненадващо, че дори онези, които имаха особено чувствителни стомаси, с времето свикнаха с нея, защото вече като че ли миризмата бе станала нещо присъщо за тях и се бе превърнала в неразделна част от отвратителното тясно помещение.
	Мун Ки бе взел съвсем предвидливо със себе си карти за игра и щом морската болест престана да го мъчи, той задели един ъгъл за комар, където всеки ден, докато през решетката се процеждаше слънчева светлина, се опитваше да спечели обратно парите, които бе дал на своите приятели. Беше опитен картоиграч и спечели малки суми от повечето си противници, като често заявяваше:
	— Аз съм голям късметлия. Знам как вървят картите.
	Когато някой от играчите загубеше, чевръстият комарджия предлагаше:
	— Ще ти дам пари на заем, за да продължим. — И водеше точни сметки кой кому е длъжник и с колко.
	Беше показателно, че никой пунти не обещаваше нещо от рода на: „Мун Ки, щом стигна в Страната на уханното дърво, ще се разплатя с теб“. Вместо това всички го уверяваха:
	— Спечеля ли малко пари, ще ги изпратя на чичо Чун Фат в Долното селище.
	Защото там беше домът им. Там се водеха всички сметки, там беше постоянният им адрес, тяхната опора.
	Една вечер, когато едва процеждащата се светлина вече не позволяваше да играят комар, Мун Ки погледна момичето, което водеше за съдържателя на публичния дом в Хонолулу, и си рече: „Идеален Нефрит! Не е съвсем идеална с тези грозни крака“. И мислено я сравни с нежната си млада съпруга от селото на Кун, добре отгледана и с малки стъпала. После си спомни очарователния начин, по който върви едно момиче с вързани крака — не като мъжете, а полюшвайки се подобно на цвете, окъпано от светлина, и хълбоците му се движат така, че да накарат мъжа да подлудее от желание. Като си мислеше за изтънчеността, с която пристъпваше младата му съпруга, той се сети за незабравимите дни, изпълнени с игри с това прелестно момиче, и си представи всичко, което бяха правили заедно в постланото с коприна легло. Мун Ки се възбуди и преди да бе станало съвсем тъмно, огледа Нюк Цин и си рече: „Тя също може да бъде забавна по свой начин“. Привлече я към себе си и се опита да плъзне ръце под дрехите й. Мръсният трюм обаче бе така претъпкан с негови съселяни, че Нюк Цин се отдръпна инстинктивно, тъй като много от тях я наблюдаваха.
	— Гледат ни — прошепна тя.
	Това го ядоса, Мун Ки скочи импулсивно и заяви:
	— Аз съм женен човек и е безобразие, че не мога да спя със съпругата си. Ще си заградя един ъгъл.
	Разви постелята си и започна да дялка с острието на ножа трески от една греда, докато отцепи две по-здрави, на които можеше да окачи прегради, и преди да бе паднала напълно нощта, вече бе отделил един ъгъл. Въведе вътре Нюк Цин и й рече, че сега може да се съблече. И докато лежаха притиснати един към друг върху грубите дъски на пода, той й каза:
	— Ако изключим безобразните ти стъпала, ти си почти толкова добра, колкото моята съпруга Кун.
	Оттогава винаги когато интересът към комара спаднеше и наближеше краят на поредния дълъг, отегчителен ден, Мун Ки обявяваше:
	— Е, добре, ще заградя отново нашия ъгъл!
	Другите мъже — както пунти, така и хакка, се отнасяха почтително към начинанието му и проявяваха все по-голямо уважение към Нюк Цин. Той окачи на гредата знака, носещ късмет — „Нека това легло те дари със сто синове“. И макар Мун Ки да не го знаеше, знакът действаше и щом му дойдеше времето, Нюк Цин щеше да му роди син.

	* * *

	В началото на втората седмица стана очевидно, че глезенът на мъжа от групата на пунти няма да оздравее, тъй като някои от счупените кости бяха причинили вътрешни рани, вече силно гноясали, и по дължина на крака започна да се оформя опасна синя ивица. Ето защо една сутрин, когато отвориха решетката, за да вземат кофата с изпражненията, един пунти се изкачи по въжето с намерението да помоли моряците за помощ. Но щом видяха на палубата да се появява страшното му жълто лице и дългата плитка, те се паникьосаха и завикаха:
	— Бунт! Бунт!
	Първият помощник-капитан хукна и грабна едно колче, както тичаше, а капитан Хоксуърт напусна мостика и се втурна бързо надолу по стълбите към палубата. Междувременно един от моряците удари с юмрук объркания пунти, блъсна го към първия помощник-капитан и той стовари с все сила колчето върху главата му. Китаецът се строполи в безсъзнание в краката на капитана. Щом видя падналия бунтовник, той го зарита в лицето, смазвайки с тежките си кожени обувки скулите на безчувствения човек, докато то се превърна в безформена маса.
	Щом този ужас приключи, капитанът извика на моряците:
	— Ей, вие! Хвърлете проклетия пират обратно в трюма!
	Двама грабнаха бездиханния пунти и го запратиха в отвора с главата надолу.
	— Проклятие! — изкрещя обезсърчено Хоксуърт. — Не трябваше да тръгваме без човек, който да разбира китайски. — Продължи да ругае още известно време, после заповяда: — Мистър Аспинуол, донесете пушките.
	Когато това бе изпълнено, Хоксуърт нареди на хората си да стрелят в гредите над главите на струпалите се китайци.
	— Да не сте посмели да се бунтувате на моя кораб! — крещеше Хоксуърт, като ругаеше бъдещите работници и крачеше наперено обратно към мостика.
	Там го посрещна пребледнелият доктор Уипъл.
	— Беше ли нужна подобна бруталност, капитан Хоксуърт? — попита горчиво той.
	Високият мореплавател, едър и преуспяващ, рече, като гледаше напред към океана:
	— Джон, по-добре стой настрана.
	— Не мога да бъда съучастник в такава жестокост — заяви твърдо побелелият доктор.
	— Страхуваш се от кръв? — попита Хоксуърт. — Или че ще изгубиш инвестициите си?
	Доктор Уипъл отказа да отговори на този обиден въпрос и продължи, сякаш не го е чул.
	— Като християнин не мога да приема отношението ти към хора, които съм събрал с добри намерения.
	По-възрастният мъж продължи да управлява кораба си и рече спокойно:
	— Доктор Уипъл, колко морски съда предполагаш, че са били завладени през последната година от китайски пирати, промъкнали се на борда?
	— Не знам — отвърна Уипъл.
	— Единайсет — каза капитан Хоксуърт с равен глас. — Поне за толкова знаем. Нямаме ни най-малка представа какво се крои в този трюм. Пирати… главорези… бунтовници. Познай, ако можеш. Знам само, че нито един кораб на „Хоксуърт и Хейл“ няма да бъде завзет от разбунтували се китайци. Ето защо се заех лично с този малък инцидент.
	— Но да риташ човек, който е в безсъзнание!
	— Доктор Уипъл, уважавам принципите ти. Харесва ми начинът, по който вършиш своята работа. Но в моята област в мига, в който някой капитан се побои или прояви неохота да рита врага си, докато го превърне в безформена маса, той е на ръба да изгуби кораба си. Сега притежавам деветнайсет съда и няма да позволя да изгубя дори един от тях заради група китайски убийци.
	Доктор Уипъл размисли мълчаливо над тези думи, после тръгна към вратата, водеща към палубата, и каза твърдо и без да бърза:
	— Капитане, въпреки че уважавам опасенията ти, трябва да се разгранича от действията ти. Те бяха жестоки и непростими.
	За доктора заявлението му бе съсипващо от морална гледна точка и той напусна мостика, но капитан Хоксуърт скочи след него, хвана го за ръката, завъртя го и изръмжа:
	— Мисионерът си остава мисионер завинаги. Докторе, нямаш ни най-малка представа как се ръководи кораб, така че не си пъхай носа където не трябва. Тази работа не е за мисионери. Тя е за мъже. — Отблъсна го с презрение и закрачи гордо обратно към мостика, откъдето управляваше кораба и, символично казано, цялата си верига от преуспяващи морски съдове.
	Доктор Уипъл не позволи на обзелия го гняв да помрачи разсъдъка му. В годините, през които бе търгувал из Тихия океан, той често се бе сблъсквал с твърдоглави и озверели мъже. Бе се уверил, че при подобни ситуации единствената му възможност да победи е да прави точно онова, което му диктува съвестта. И бе успял, уповавайки се на това си убеждение, да пробие в такива безнадеждни джунгли като Валпараисо, Батавия, Сингапур и Хонолулу. Ето защо сега отиде спокойно в каютата си, в съседство с тази, в която капитанът бе държал двете млади китайки по време на престоя в Хонконг, и взе докторската си чанта. Провери я, както се бе научил да го прави преди повече от четиридесет години, тръгна спокойно към заключената решетка и каза на моряка, който беше на пост:
	— Отвори и ме пусни да вляза.
	— Капитанът няма…
	— Отвори — нареди Уипъл. — Долу има човек, който умира.
	Взе колчето за притягане на въжета и започна да избива клиновете, които държаха решетката на мястото й. Щом тя падна, той видя, че през отвора не може да се вкара стълба, затова стисна чантата между колене, хвана се за ръба и се спусна във вонящия трюм.
	— Каква ужасна смрад! — промърмори, стиснал зъби, и се присъедини към китайците.
	В сравнение с ярката дневна светлина на палубата в трюма бе направо тъмно и щом очите му бавно привикнаха със сумрачния ад, а носът му с неговата воня, видя, че по средата, близо до мястото, където бе стъпил, лежаха проснати двама мъже, а останалите се бяха струпали на две ясно открояващи се групи. Докторът си помисли: „Едните трябва да са пунти, а другите — хакка“. Не бе сигурен кога ли ще се нахвърлят върху му, защото, ако трябваше да бъде справедлив, имаха право да го сторят. Но всеки от тристате души го бе виждал преди в своето село и затова сега той бе за тях като стар приятел, готов да им се притече на помощ.
	Пренебрегвайки несигурността и риска, доктор Уипъл коленичи край човека, чието лице бе съсипано, провери какви са пораженията и разположи около него предмети, за които китайците разбраха, че са инструменти и лекарства. Внимателно, като притискаше палец първо на едно, после на друго място в устата на човека, лежащ безчувствено, Уипъл започна да намества бавно костите, като си мислеше: „Добре, че още е в безсъзнание“. После обработи отворените рани там, където тежките ботуши бяха нарязали кожата, и видя не без задоволство, че очите не са пострадали лошо. Погледна заобиколилите го лица, втренчили се в него любопитно, изрази радостта от откритието си и китайците го разбраха.
	В този момент при него дойде Нюк Цин и насочи вниманието му към човека със счупения глезен. Той огледа с възхищение шината, направена от пръчици за хранене, изрази повторно одобрението си и отново всички го разбраха. Сега вече Нюк Цин се радваше на още по-голяма благосклонност. За доктор Уипъл обаче бе очевидно, че раненият китаец може да изгуби крака си, ако не се вземат бързи мерки.
	— Донесете ми топла вода, веднага — извика той през решетката.
	Ала щом морякът отвори, всички долу чуха крясъка на капитана:
	— Кой, по дяволите, ти нареди да пипаш тази решетка?
	— Доктор Уипъл е долу, преглежда болния китаец — отговори морякът.
	Настъпи миг на злокобна тишина, сетне се разнесе звук от тежки стъпки по предната част на палубата и от плесница по нечие лице, последван от плисъка на вряла вода, стекла се надолу по решетката.
	— Ето я горещата му вода! А теб ще те науча как се отварят решетки! — Изсипаха се грозни звуци, подобни на онези, които китайците бяха чули преди, но този път, като гледаха Уипъл, бяха сигурни, че битият беше американец.
	После в печалния полумрак се видя лице, притиснато към решетката, което изрева силно:
	— Джон Уипъл, долу ли си, при тези проклети китайски пирати?
	— Оказвам им медицинска помощ — рече Уипъл.
	— Добре, щом ги обичаш толкова много, можеш да останеш там! — И заповяда на новите моряци, застъпили на стража при решетката: — Само ако се опита да излезе, ударете го с дъска по лицето.
	През следващия час Джон Уипъл направи едно от двете фундаментални открития на своя дълъг и отдаден на науката живот. Той установи, че макар да не разбират и дума от езика на другия, изпълнените с добра воля хора могат да общуват помежду си с приемлива точност и дълбок вътрешен усет, които нямат нищо общо нито с логиката, нито с чувствата. Ако човек желае достатъчно силно да бъде разбран, то той ще успее, и преди да бяха изтекли шестдесет минути, доктор Уипъл някак си съумя да обясни както на хакка, така и на пунти, че увреденият глезен може да бъде спасен, ако се използват разделените запаси от вода; че мъжът, който още бе в безсъзнание, може и да не умре; че ръбът на кофата за изпражнения трябва да се мие всеки ден с колкото вода им е останала и че за уриниране трябва да се използва само една част от стената, далече от вятъра, независимо дали мъжът е хакка или пунти. И когато късно следобед се наложи сам да го направи, той отиде при определената зона и видя с известно задоволство, че урината се оттича бързо от трюма през една пукнатина в пода. Помириса мястото и заключи: „При тази горещина след два дни ще завони ужасно, но все пак ще е по-добре от преди“.
	За да бъдат наказани бунтовниците за техните действия, които по мнението на Хоксуърт, отбелязано в дневника му, можеха спокойно да доведат до загубата на „Картаджиниън“, този ден в трюма не бяха спуснати вода и храна, а кофата за изпражнения не бе изхвърлена. Когато падна здрач и игрите на карти спряха, Джон Уипъл се приготви за първата си нощ в ада на претъпкания трюм. Щом обаче понечи да легне на голите дъски, Нюк Цин тръгна да обикаля мъжете хакка и успя да намери няколко излишни дрехи. В парцалите вече се бяха завъдили паразити, ала Уипъл ги използва и благодари на притежателите им. Но от вонята в трюма му се повдигаше.
	Решетката бе отворена едва в четири часа следобед на следващия ден. Пуснаха им малко вода и доктор Уипъл се удиви на невероятната дисциплина, наложена в този момент от тежко дишащите китайци. Кий Мун Ки стоеше начело като водач на групата на пунти, а един висок, як мъж бе ръководител на всички хакка и водата бе разпределена и разлята съвсем справедливо.
	— Може ли да изпратите още четири кофи вода, моля? — извика доктор Уипъл.
	Горе последва приглушено съвещание и след малко се чуха тежки стъпки. Капитан Хоксуърт извика през решетката:
	— Какво желаеш?
	— Още четири кофи вода — отговори спокойно Уипъл.
	— Онова, което желаеш, е едно, а това, което ще получиш — съвсем друго — развика се Хоксуърт. — Аз потушавам бунт.
	— Ще накараш ли хората си да изпразнят кофите с изпражнения? — помоли Уипъл.
	— Не! — отвърна Хоксуърт и се отдалечи.
	През втората кошмарна нощ ги измъчваха както глад, така и остър недостиг на вода, но доктор Уипъл обясни на китайците, че капитан Хоксуърт е умствено неуравновесен и всички, включително самият той, трябва да внимават и да не го дразнят. Вонята беше още по-ужасна, ако това изобщо бе възможно, тъй като през решетката почти не проникваше въздух. На следната сутрин обаче им дадоха четири кофи вода повече и малко храна. Когато доктор Уипъл получи дела си, стомахът му се преобърна и той си рече: „Мили боже! Нима с това ги храним?“. Дългият ден отмина и Уипъл, като не можеше да запълни времето само с грижи за счупения глезен и разбитата челюст, установи, че в главата му се въртят следните мисли: „Никога не е лесно да се пътува към далечни земи. На «Тетис» беше по-добре, но не кой знае колко. Поне в Тихия океан хората не страдат постоянно от морска болест. Ако сега бяхме в Атлантика…“.
	„Повече от сигурно е, че такъв богат американец никога не е изживявал нещо подобно“ — мислеха си китайците през тези часове на бездействие. И макар Уипъл и китайските му приятели да можеха да разговарят за много неща, те така и не успяха да обсъдят този фундаментален проблем на емиграцията. Дори и всеки от тях да имаше пълен запас от думи от езика на другия, основният елемент на братството — че всички са познали мизерията, не можеше да бъде споделен. Защото точно както Абнър Хейл отказваше да повярва, че полинезийците са претърпели големи лишения, понесени геройски от тях, докато стигнат до Хаваите, така и китайците от „Картаджиниън“ нямаше да приемат никога факта, че богатият бял човек бе минал също през тежко изпитание.
	Денят се точеше еднообразно. Миризмите понамаляха, след като доктор Уипъл показа на мъжете как да се измива кофата за изпражнения. Той лисна цяла кофа вода в ъгъла за уриниране и това също даде резултат. Човекът със смазаното лице стенеше по-рядко, зловещите червени линии по слабините на другия болен избледняха. Имаше игри на карти и караница между мъжете пунти във връзка с някаква случка, като за доктор Уипъл причината остана неясна. Изведнъж Мун Ки стана и каза нещо, след което той и съпругата му започнаха да окачват груби одеяла в един от ъглите на трюма.
	— Божичко! — рече си доктор Уипъл, когато разбра какво беше предназначението на завесите.
	Безсмисленият ден премина в безсмислена нощ. Но преди светлината да се бе стопила напълно, решетката бе изритана настрани и капитан Хоксуърт извика безцеремонно:
	— Готов ли си да се качиш горе, Уипъл?
	— Аз доведох тези хора на борда на кораба — рече тихо докторът. — Ще остана с тях, докато раните им заздравеят.
	— Както желаеш. Ето малко храна. — И на пода на трюма тупна един хляб.
	Китайците, на които Уипъл предложи да вземат от него, не го харесаха, но той забеляза, че пожелалите да опитат това ново за тях нещо бяха най-вече хакка.


	На третия ден решетката бе изритана настрани, част от дъските на отвора към трюма — махнати, и вътре бе пусната стълба. Въоръжени моряци посрещнаха доктор Уипъл, щом той се изкачи бавно горе и привикна към ярката дневна светлина. Преди да тръгне, китайците му показаха със знаци, че съжаляват, задето си отива, а той им отговори, че ще им изпрати повече вода и по-добра храна. После дъските бяха заковани отново.
	Срещата на Уипъл с капитан Хоксуърт бе мъчителна. През първите два часа капитанът го избягваше, но на обяд сблъсъкът беше неизбежен.
	— Рейфър, трябва да даваме повече вода на тези хора — каза направо Уипъл.
	— Добре — измърмори Хоксуърт.
	— Освен това трябва да получават по-добра храна.
	— Невъзможно е при цената, на която се споразумяхме да бъдат превозени, докторе.
	— Не е невъзможно да се чисти мръсотията от ориза.
	— Готвачът ни не е обучен да прави тези китайски буламачи, докторе.
	— Ще трябва да се постарае да ги храни по-добре.
	— Не и при тези цени — отговори упорито Хоксуърт.
	Доктор Уипъл, вече шестдесет и шест годишен, се страхуваше от много малко неща.
	— Преди няколко дни ме обвини, че съм мисионер — отбеляза той, без да хвърля директно предизвикателство. — Отдавна не съм мислил за себе си като за такъв, но колкото повече остарявам, с толкова по-голяма гордост приемам обвинението. Аз съм мисионер. Винаги съм бил. И, Рейфър, знаеш ли кое е ужасното на мисионерите?
	— Мисля, че да — отговори предпазливо Хоксуърт, който бе наясно, че има насреща си човек, умен поне колкото него.
	— Не, капитане, не знаеш, защото, ако знаеше, никога нямаше да се държиш с мен както през последните дни. Ти така и не научи, че в едно отношение трябва да се страхуваш от мисионерите.
	— И какво е то? — попита Хоксуърт.
	— Те пишат.
	— Какво правят?
	— Пишат. Имат непреодолимата мания да пишат книги, мемоари, поредица от писма до вестниците. — Погледна ледено огромния морски капитан и рече: — Рейфър, досега не съм писал какво мисля за начина, по който се отнесе с Абнър Хейл — бащата на партньора ти, защото то беше нещо лично, което вероятно би могло да бъде извинено. Но ако не почнеш да храниш по-добре тези китайци, щом стигнем в Хонолулу, ще започна да пиша. Ще напиша серия от писма, Рейфър, и те ще лепнат завинаги срамно петно върху синия флаг, който толкова много обичаш. И всякога, когато в някое пристанище влезе кораб на „Хоксуърт и Хейл“, ще се намери човек, чул за тези писма. Защото мисионерите притежават една страхотна сила, Рейфър. Те пишат. Те са съвестта на Пасифика.
	Настъпи злокобна тишина, нарушена накрая от Хоксуърт, стоварил юмрука си върху масата с такава сила, че съдовете издрънчаха.
	— О, по дяволите, това е шантаж.
	— Разбира се! — съгласи се Уипъл. — Шантажът е единственото спасение на образования човек от варварщината. А ти си варварин, Рейфър.
	— Какво искаш? — изръмжа капитанът.
	— Два пъти повече ориз дневно. Свястно месо. Вода три пъти на ден. Кофата с изпражнения да се изхвърля три пъти дневно. А аз ще слизам в трюма всеки ден, за да преглеждам болния.
	— Няма да допусна риска на този кораб да избухне бунт — разгорещи се Хоксуърт. — Няма да отворя трюма, преди да стигнем в Хонолулу.
	— Ще сляза през решетката — заяви Уипъл.
	— Да видим как ще излезеш — предупреди го Хоксуърт.
	— Китайците ще ме повдигнат.
	— Изглежда, си доста привързан към… — Хоксуърт не изрече обидата си, а вместо това попита поверително: — Кажи ми, докторе, какво става с онова момиче? Мъжете редуват ли се?
	— Тя е съпруга на един от тях — отвърна хладно Уипъл. — Отделили са си ъгъл в трюма.
	— А този човек, е, съпругът, той дали…
	— Да. Зад едно одеяло, което окачва на греда.
	— Проклет да бъда! — процеди капитанът. — Невъзможно е да намериш триста американски моряци, които да направят подобно нещо. Не, сър!
	— Може би китайците са по-цивилизовани — рече Уипъл и излезе.
	Доктор Уипъл придружи с гордост първия допълнителен порцион вода в трюма. Беше там, когато пуснаха подобрената храна, и установи, че ужасната воня бе понамаляла, тъй като той бе поел задължението да наглася платното на палубата така, че да вкарва пресен въздух в отвратителния трюм. Отровата се бе разнесла от счупения глезен, а лицето на другия човек заздравяваше. Някои от групата на пунти се сприятеляваха с хакка под напътствията на Уипъл, а в един особен ден към края на пътуването Мун Ки наистина пожела Нюк Цин да бъде единствено негова, и то не защото отново мечтаеше за голата си съпруга Кун. Вече намираше, че Нюк Цин е изключително приятна и работлива жена.


	В един изключително горещ ден китайците се стреснаха от всяващ ужас звук, който идваше някъде отпред и приличаше на шум от падащи вериги. Те помислиха, че ги е споходило нещастие, тъй като не разбираха нищо от кораби. Веднага обаче стана очевидно, че „Картаджиниън“ вече не се движи; най-сетне бе пристигнал у дома.
	Разковаха дъските, покриващи отвора към трюма, и спуснаха стълба. Един по един китайците се изкачиха към дневната светлина, като триеха очи от болка, и постепенно можаха да видят белия бряг на Хонолулу, палмите, магията на Диамантената глава в далечината и оттатък равнината — планините, издигащи се зелени, сини и алени, загърнати с буреносни облаци. Над долините бе изгряла дъга — нещо обичайно, което можеше да се види тук почти всеки ден. Но за китайците това бе особено добра поличба в чест на тяхното пристигане в Страната на уханното дърво. Колко красива, колко изумително прекрасна изглеждаше тя този ден!
	Имаше и други, също почувствали, че пристигането на „Картаджиниън“ е добро знамение, тъй като хонолулският „Мейл“ пусна репортаж, в който се казваше: „Беше ни съобщено от достоверен източник, че в скоро време компанията «Уипъл и Джандърс» ще достави в Хонолулу с помощта на услугите на шхуната «Картаджиниън» на «Хоксуърт и Хейл» нова партида от над триста китайци, които ще работят в захарните полета. Тези здрави работници — получихме уверения, че доктор Уипъл е заминал лично за Китай, за да подбере само силни млади мъже, като този път доста от тях са хакка — ще бъдат наемани по петгодишни договори при заплата от три щатски долара месечно плюс храна, подслон и правото да не работят на три китайски празника годишно. В края на десетте или петнадесетте години работа в нашите полета може да се очаква те да се завърнат в родината си, особено като се има предвид, че не са взели жените си, а е малко вероятно да намерят други тука.
	Собствениците на захарни плантации, които вече са използвали китайски работници, са с прекрасни впечатления от тях. В сравнение с некадърните хавайци те са безкрайно по-добри във всяка работа. Ядат по-малко, покорни са, не боледуват, много по-лесно усвояват нови умения, от тях стават чудесни дърводелци, след като бъдат обучени, и имат забележително влечение към земеделската дейност. Работодателят им трябва да е строг, да не ги бие прекалено често и най-вече не бива да проявява признаци на нерешителност, защото, подобно на ориенталците, китайците уважават и харесват онези, които са твърди в отношенията си с тях, и презират непоследователните.
	Ние имаме късмет, че се сдобиваме с такива възхитителни работници за нашите плантации, и сме сигурни, че след като им приключат договорите и спестят своите заработки, усърдните китайци ще се върнат в своята страна, оставяйки на тези острови завидната слава, с която се ползват като изключително прилежни работници, и вземайки със себе си богатство, каквото те не биха могли дори да мечтаят да натрупат по друг начин. Захарната промишленост приветства с «добре дошли» пратениците на Небесната империя и ние сме уверени, че истинското благоденствие на нашите острови ще води началото си от този ден“.
	В такава дружелюбна атмосфера слязоха китайците на брега на Страната на уханното дърво, ала една съществена разлика характеризираше дебаркирането на двете групи. Пунти си мислеха: „Тук ще се живее добре пет години, а после ще видя отново Долното селище“ и нито един от тях не бе изпълнен с повече решителност от Кий Мун Ки; а хакка си мислеха: „Тази страна е хубава и тук човек може да построи свой дом; не бива никога да я напускам“, и нито един хакка не бе по-твърд в намерението си от Чар Нюк Цин.


	Ако китайците дразнеха понякога хавайците, като отказваха да наричат новата земя другояче, освен Страна на уханното дърво, островите си връщаха по доста удивителен начин. В горещата барака на митницата един имиграционен служител крещеше:
	— И така! Внимание! Всички пейк да се съберат ето тук! — Никой не помръдна, така че той извика отново, като този път произнесе бавно: — Всички пейк, ето тук. — Пак никакво движение и служителят изрева: — Хей, китайци, подредете се!
	Разправяха, че когато първите китайци пристигнали на островите, местните жители ги попитали: „Как трябва да ви наричаме“. И най-невъзмутимият от пътниците отговорил: „Ще бъде правилно, ако ме наричаш Пак Йе“, което означавало По-големият Чичо. И оттогава започнали да наричат китайците паке.
	Когато дойде ред на Кий Мун Ки да застане лице в лице с преводачите, той потрепери, тъй като знаеше, че скоро ще трябва да вземе много важно решение по отношение на момичето хакка Чар Нюк Цин. Ала забрави напълно за проблема, щом един служител — едър хаваец, знаещ няколко фрази на китайски, погледна навъсено човека пред Кий Мун Ки и изръмжа:
	— Как се казваш?
	Мъжът, който беше пунти, стоеше уплашен, без да пророни дума, а огромният хаваец извика:
	— Как се казваш?
	Мъжът продължи да мълчи втрещено, затова един китайски преводач, нает за целта, приближи бързо и рече на сносен пунти:
	— Кажи как ти е името.
	— Лион А Кам — отговори китаецът.
	— Кое от имената е най-важното? — попита хаваецът.
	— Лион — обясни преводачът.
	— Как се пише? — продължи хаваецът.
	— Ами — поколеба се преводачът — на английски може да стане Лун, Лон, Лин, Лайон или Лион.
	Едрият служител се замисли за момент над проблема.
	— Лун звучи глупаво — изръмжа той, но не защото бе ядосан на китаеца, застанал пред него, а защото беше изтормозен от тази постоянна нужда да търси имена на имигриращите китайци. Изведнъж лицето му се озари от великодушна усмивка, той посочи с големия си месест пръст работника Лион А Кам и като се вкопчи в последните две имена, обяви: — Отсега нататък истинското ти име е Акама. И не го забравяй.
	Написа грижливо върху бял картон: „Официалното име на този човек е Л. Акама“. Ето така китайците получаваха хавайските си имена. А Кон стана Акона. А Ки — Акина, а понякога простото А Пак, Почтеният Китаец, се превръщаше в Апака. Както и в миналото, Хаваите продължаваха да променят всичко, до което се докоснеха, и работникът Лион А Кам стана Л. Акама.
	Сега беше ред на Кий Мун Ки и на въпроса на преводача как се казва, той изрече твърдо:
	— Кий Мун Ки и искам да ме наричат Кий.
	— Какво казва той? — попита хаваецът.
	— Че иска да го наричат Кий.
	— Как се пише? — продължи хаваецът. Когато чу отговора, той прецени името като задоволително и написа: „Официалното име на този човек е Кий Мун Ки“. И хитрият дребен комарджия почувства, че е постигнал победа, ала преди да бе имал време да й се наслади, той се изправи пред два нови проблема, тъй като оттатък оградата на площадката на имиграционната служба един слаб китаец с пронизващ поглед му подвикваше и младият комарджия усети инстинктивно, че това е човекът, когото не искаше да види; ала подвикването продължи и Мун Ки трябваше да отиде при оградата.
	— Ти ли си този, дето доведе момичето? — попита жилавият мъж на пунти.
	— Да — отговори честно Мун Ки.
	— От публичния дом „Пролетни нощи“ ли е?
	— Да.
	— Благодаря на боговете! — въздъхна неспокойният китаец. — Страшно ми трябва ново момиче. Изглежда, че е хакка.
	— Точно така — отвърна Мун Ки.
	— Проклятие! — рече троснато онзи. — Той свали ли от цената? Заради това, че е хакка?
	— Няма цена — каза предпазливо Мун Ки.
	Лицето на мъжа стана сурово.
	— Какво? — попита той.
	— Ще я задържа за себе си — отговори Мун Ки.
	— Крадец! Обирджия!
	Човекът отвън вдигна такъв шум, че служителите приближиха и му завикаха.
	— Това момиче е мое! — пищеше вбесеният пунти, забравил, че така уличава сам себе си.
	Един от преводачите на пунти извика чиновник хакка и двамата се обърнаха към Чар Нюк Цин:
	— Мъжът отвън твърди, че си продадена на него — обясни преводачът.
	— Кой мъж? — попита озадачено Нюк Цин.
	— Онзи, нервният — отговори служителят и от начина, по който я разпитваха, от вида на възбудения дребен мъж и от огромното объркване на съпруга й Нюк Цин бавно проумя, че е била доведена на Хаваите, за да бъде продадена в някое място, не по-различно от публичния дом „Пролетни нощи“. Почувства отново въжетата около китките си и макар да бяха минали няколко седмици, откакто не си бе припомняла отвратителните нощи с похитителите си, сега се сети за тях. Не изпадна в паника, а с истинска смелост потисна ужаса, надигнал се в гърлото й. Отблъсна встрани преводача, отиде при Мун Ки и застана пред него така, че той се видя принуден да я погледне.
	Сведените му очи се плъзнаха по големите й стъпала, силното тяло, сръчните ръце и накрая по некрасивото й, но привлекателно лице. Погледна я право в очите и известно време остана замислен, разсъждавайки: „Струва си да платя за нея колкото се наложи. Тя умее да работи“.
	И рече с ясен глас така, че думите му станаха понятни за Нюк Цин:
	— Това момиче не е за продан. То е моя съпруга.
	Досега никой от хавайците и американците не се бе намесил в препирнята между двамата китайци, а както обикновено преводачите смятаха твърдо, че недоразуменията трябва да се решават вътре в китайската общност. Ето защо преводачът на пунти каза:
	— Всичко това е много хубаво, но човекът отвън твърди, че е платил петдесет долара за момичето.
	— Прав е — рече Мун Ки. — И аз ще му ги върна от моите пари.
	Развърза сватбения си пояс, бръкна в кесията, извезана от неговата съпруга, и извади петдесет мексикански долара. За картоиграча Мун Ки да даде тези пари бе все едно да се раздели с част от безсмъртния си дух, тъй като бе възнамерявал да ги умножи многократно. Ала той ги подаде през оградата.
	— Най-добре е всичко да се урежда помежду ни — прошепна служителят пунти, но собственикът на публичния дом започна да пищи, че е бил лишен от важна придобивка, при което Мун Ки скочи към оградата, промуши ръка и хвана за гърлото нервния дребен мъж.
	— Ще те пребия! — извика той. — Дължах ти пари и като честен човек ти ги дадох.
	— Какво става тук? — извика доктор Уипъл.
	— Нищо — отговориха любезно китайските служители.
	— Ей ти, там отвън! Защо се биеш?
	— Аз не бия! — възкликна съдържателят на публичния дом, удивен как може някой да си помисли, че е въвлечен в някаква разправия.
	— Какво име ти дадоха? — попита докторът Мун Ки. — Чакай да видя документите. А, да, Мун Ки. Чудесно име. Звучи по хавайски. Преводачо, кажи на този човек, че искам той и съпругата му да работят за мен. Попитай го може ли да готви.
	— Можеш ли да готвиш? — обърна се преводачът към Мун Ки.
	— Бях най-добрият готвач в най-добрия публичен дом в Макао — отговори комарджията.
	„Не мисля, че американският мисионер би го разбрал“ — помисли преводачът и рече на Уипъл:
	— Казва, че може.
	— Обясни му, че ако работи на захарните плантации, ще получава по три долара на месец, а като готвач само два. На съпругата му ще давам по петдесет цента месечно. Но в това има много предимства.
	— Какви? — попита Мун Ки.
	— Ще научиш английски. Ще натрупаш опит. И ще живееш в града, така че ако по-късно решиш да отвориш свой магазин…
	— Ще стана готвач — рече Мун Ки, защото, макар поясненията, дадени от Уипъл, да заслужаваха внимание, младият комарджия бързо прозря едно допълнително предимство, което бе по-важно от всички други, взети заедно: в града щеше да бъде по-близо до големите места за хазарт.
	Поради тези причини Кий Мун Ки и неговата съпруга хакка Нюк Цин станаха домашни прислужници на доктор Джон Уипъл; и когато китайците вдигнаха багажа си — Мун Ки леката постелка, а Нюк Цин тежкото каче и кошницата — тя видя въжето, с което бе завързана в публичния дом „Пролетни нощи“, и то й напомни, че именно пъргавият, хитър мъж пред нея я бе спасил от подобна участ и че той със собствените си безценни късчета злато бе откупил свободата й. Затова, докато се влачеше подире му, превита под тежестта на товара, си мислеше: „Дано на този добър човек се родят сто синове“.

	* * *

	Опознат по-отблизо, Хонолулу от 1865 година съвсем не бе толкова обаятелен, колкото природата около него. Тъй като Хаваите не произвеждаха дървен материал и нямаха опитни каменоделци — зидари, за да обработват материала от каменоломните, къщите в града бяха съвсем паянтови и всяко парче дървен материал се използваше за практически, а не за естетически нужди. Ето защо сградите бяха ниски, безформени, набързо построени. В централната зона те бяха залепени една до друга и обикновено — небоядисани. Улиците бяха непавирани и много прашни и въпреки че някои от деловите улици имаха примитивни тротоари от гранитен баласт, доставен от Китай, в повечето пешеходни зони трябваше да се използват банкетите на пътищата. Градът обаче разполагаше с добра полиция и действаща противопожарна команда. Но съдейки по множеството следи, които показваха как пламъците са погълнали цели редове от слепени сгради, изглежда, тя се радваше на съвсем скромен успех.
	Компаниите заемаха големи здания с пристройки, често направени от тухли, докарани от Англия, а магазините се разпростираха безразборно с множество щандове, подредени как да е. На ъгъла на Форт стрийт и Мърчънт стрийт беше най-големият универсален магазин в града на компанията „Джандърс и Уипъл“, който се намираше в ярко боядисана нова тухлена сграда, отличаваща се със зелените си железни кепенци. Но най-внушителната търговска сграда беше на отсрещния ъгъл: огромната кантора на корабната компания „Хоксуърт и Хейл“. Като сравняваше мръсния Хонолулу с великолепието на Кантон, където брегът бе обточен от внушителни каменни здания, зоркият Мун Ки бе истински разочарован от контраста.
	В това време другите пунти от „Картаджиниън“ откриваха, че буйната тропическа зеленина на острова покрива само недостижимите планини, докато земята, която трябваше да обработват, е много по-гола и безплодна в сравнение с онази, дето бяха оставили в Китай. Това ги потискаше и те си мислеха: „Чичо Чун Фат ни излъга. Никой китаец не би могъл да натрупа богатство на този пуст остров“. Средно от сто полета, заобикалящи Хонолулу, най-малко деветдесет бяха пустинни, тъй като там никога не валеше. Огромните пространства на запад от града, които принадлежаха на фамилията Хоксуърт по наследство от последната представителка на рода Алии Нуи — Ноелани, бяха на практика жадуващи за вода земи без всякаква стойност. Но имаше разпръснати из острова малки долини, в които пенливи потоци напояваха полята, и именно там изпращаха китайците. Някои от тях произвеждаха ориз за процъфтяващия калифорнийски пазар. Други работеха в малки захарни плантации. Няколко късметлии бяха научени да яздят коне и станаха кравари в изгорели от сушата пасища, а мнозина почнаха да отглеждат зеленчуци; ала, макар и да се захванаха с новите си занятия, всеки от тях пазеше в паметта си вълнуващия спомен за хонолулските улици с плътно залепените сгради и прашни кантори и те до един си мислеха: „Трябва да се върна в Хонолулу. Там е животът“.
	Възторгът, с който Хаваите първоначално посрещнаха китайците, бе в известна степен охладен от плашещия разказ на капитан Рейфър Хоксуърт за потушения с героизъм опит за бунт и вестниците бяха изпъстрени с предупреждения от страна на други мореплаватели, че Хонолулу се намира в голяма опасност и вероятността китайците да се вдигнат на въстание и всички бели да бъдат избити в леглата си от подло промъкнали се злодеи от Небесната империя не е за пренебрегване. Капитан Хоксуърт пожела да даде няколко интервюта за пресата, в които продължи да твърди, че единствено бързите му реакции още при първия опит за бунт са спасили неговия кораб, и оттогава той стана известен като неустрашимия капитан, потушил метежа на китайците.
	Ето защо приятелите на доктор Уипъл бяха доста загрижени, когато той взе в дома си семейство Кий. На няколко пъти различни хора го спираха на улицата и му подхвърляха:
	— Мислиш ли, Джон, че е разумно да подслониш в къщата си подобни престъпни типове?
	— Не смятам, че са престъпници — отговаряше Уипъл.
	— Дори след бунта?
	— Какъв бунт? — винаги питаше сухо той.
	— Онзи, дето капитан Хоксуърт е потушил на „Картаджиниън“.
	Доктор Уипъл никога не опроверга историята на капитана, тъй като знаеше, че онова, което за един е бунт, за друг не е, а освен това в природата му беше да проявява великодушно снизхождение. Но често отбелязваше саркастично: „Дори на най-смелите мъже понякога им се привиждат призраци“. Беше доволен, че семейство Кий работи за него.
	В деня на тяхното пристигане доктор Уипъл струпа багажа им в каруцата си, поведе бавно пеша двамата си слуги по Нууану стрийт към своя дом и макар да не говореше китайски, обясни на младата двойка структурата на града.
	— Първата улица, която ще пресечем, е Куин. — И произнесе три пъти името. Спря, извади малка карта насред пепелака и ги накара да повтарят след него. Отначало не схванаха какво прави докторът, ето защо той нарисува умело един кораб, посочи назад към „Картаджиниън“ и те веднага го разбраха. Доктор Уипъл бе твърдо убеден, че само един малоумен не би могъл да бъде научен на всичко.
	— Мъргънт стрийт, Кинг стрийт, Хоутел стрийт — обясняваше той.
	После пое към ъгъла на Мъргънт стрийт и Форт стрийт, за да покаже на своите китайци магазина на „Джандърс и Уипъл“.
	— Ето тук работя аз — рече той и неговите слуги останаха впечатлени, особено след като докторът взе няколко топа тъмен плат и ги подаде на Нюк Цин.
	Най-сетне доктор Уипъл стигна до широката, в посока изток-запад, Беретания стрийт, наречена така в чест на Великобритания, и след като научи китайците как да произнасят това важно име, им показа, че се намират на ъгъла на Нууану стрийт и Беретания стрийт. После посочи солидната ограда от колове около огромно имение, отвори портата и рече:
	— Това ще бъде вашият дом.
	Те се усмихнаха — трима души, говорещи три различни езика, и китайците погледнаха благоговейно къщата на Уипъл. Разположена насред три акра земя, тя беше построена от коралови блокове и представляваше едноетажно здание, заобиколено от просторна веранда. От нея имаше достъп до всички стаи, които бяха тъмни и хладни. Кораловите основи на къщата бяха скрити от буйни растения, донесени неотдавна на Хаваите от капитана на един кораб на „Хоксуърт и Хейл“, с огромни разноцветни листа, лъскави в дъжд и слънце, така че голямата къща беше обгърната от тропическа красота.
	Доктор Уипъл извика и на входната врата се показа неговата съпруга — дребна, побеляла жена от Нова Англия. Тя забърза през верандата и пресече поляната, протегнала ръце към китайците.
	— Това е съпругата ми — представи я официално доктор Уипъл — а това са готвачът Мун Ки и прислужницата, госпожа Кий.
	Всички се поклониха и госпожа Уипъл каза:
	— Бих искала да ви разведа из вашия нов дом. — И им показа трапезарията на семейство Уипъл, разположена в задната част на голямата дървена къща, покритата пътека към външната кухня, където се приготвяха всички ястия, и друга пътека, водеща към малка дървена къща, която щеше да бъде тяхна. Тя отвори вратата и те видяха чистата стая, където бе забърсала сама праха тази сутрин. Докато стояха и разговаряха, без да знаят как, пристигна каруцата с багажа им, запаси от храна, съдове и постели.
	— Това е за вас — рече топло госпожа Уипъл, хвана Нюк Цин за ръката и я поведе към вързопите.
	Същия следобед една от жените от семейство Хюлет я попита:
	— Аманда, как ще се научат твоите китайци да готвят, след като не разбират нито дума от това, което им говориш?
	— Ще се научат — отвърна убедено Аманда, защото тя също споделяше възгледа на съпруга си, че всички човешки същества имат разум.
	Така че през първите четири седмици от постъпването им на работа семейство Кий се обучаваха. Дребната Аманда Уипъл ставаше в пет и напътстваше Мун Ки как да готви по американски. Бе впечатлена както от пъргавия му ум, така и от ужасната му упоритост. Например през последните четири десетилетия за Аманда се бе превърнало в ритуал да приготвя всеки петък семейната мая и през първите два петъка Мун Ки гледаше как тя извършва тази основна дейност в американското готварско изкуство. Наблюдаваше я как стрива картофа в каменна делва на почти свещена възраст, добавя малко сол и много захар, след което налива вряла вода и оставя сместа да се охлади. После тя загребваше тържествено две супени лъжици мая, направена предния петък, и запасите се подновяваха. В течение на четиридесет и три години Аманда бе поддържала жив един вид мая и на това приписваше успеха си като готвачка. Ето защо беше ужасена, когато на третия петък от пристигането на Мун Ки влезе в кухнята, изпълнена с ритуален плам, за да намери каменната делва вече пълна с маята за следващата седмица.
	Аманда се нахвърли разплакана на Мун Ки, който я слуша търпеливо няколко минути и след това подлудя. Разкрещя се, като мяташе плитка из кухнята, че всеки глупак може да се научи да приготвя мая за една седмица. Беше се държал любезно и се бе учил цели две, но сега вече искаше тя да напусне кухнята. Без да разбира нито дума от това, което казваше Мун Ки, Аманда продължи да се вайка за изгубената мая, така че той я сграбчи решително за раменете и я изхвърли на двора. В понеделник новата партида мая се оказа добра, както винаги, и тя се утеши философски: „Същият вид е, традицията е продължена от други ръце“. Изведнъж видя възрастната побеляла жена, в която се беше превърнала.
	Освен това на Мун Ки му бе трудно да разбере защо американците ядат толкова много. Той би пропуснал съвсем съзнателно някои ястия, към които бе привикнал здравият апетит на белите хора. Един типичен обяд на Уипъл, сервиран по пладне в най-голямата жега, се състоеше от гъста рибена чорба, печено телешко с йоркширски пудинг, зеле, сварено в мазнина от свински бут и разбито на крем, вкусни дъвчащи бисквити, направени от таро и потопени в масло, пюре от картофи, захаросани сладки картофи, мариновано манго, салата от авокадо с много подправки, франзела с желе от гуава, бананов пай, много дебел и сладък, последван от кафе със сметана и пури. Ако имаше гости, се поднасяха още две зеленчукови блюда и френски коняк.
	Китайците ядяха по-късно парено зеле без никаква мазнина, малко риба, сготвена със соев сос, купа ориз и неподсладен чай. Често се отбелязваше, че Хаваите трябва да приемат източния начин на хранене, защото, макар да работеха по-усилено от белите, китайците живееха по-дълго.
	Щом престана да наблюдава приготвянето на храната, дребната Аманда Уипъл, вече над шестдесетгодишна, насочи вниманието си към Нюк Цин и научи усърдно работещото китайско момиче как да се грижи за една голяма къща. Особено наблегна на почистването на праха и тук срещна известна трудност, тъй като в Китай майката на Нюк Цин бе чакала подходяща поличба, за да се заеме с тази работа, а енергичната госпожа Уипъл искаше това да става всеки ден. Трябваше да се забърсват подовете, украсените с цветя порцеланови лампи, полилея, диванчето за двама от палисандрово дърво с безбройните му завъртулки, столът с форма на паун от Кантон и бамбуковите мебели, които никога не изглеждаха чисти. Най-големият кошмар за Нюк Цин бе огромната рибарска мрежа на стената в гостната стая, по която висяха раковини, гирлянди от цветя и други реликви. Всъщност едва ли в къщата на семейство Уипъл можеше да се намери дори педя място без някоя дрънкулка, чието главно предназначение бе да събира прах.
	За разлика от нея домакинството на семейство Кий се състоеше от една маса, където стоеше родословната книга, лампа, която се палеше с кремък, свещ и бутилка вино. Също така имаше легло от въжета, над което висеше впечатляващият знак „Нека това легло те дари със сто синове!“.
	Според споразумението, постигнато между Уипъл и неговите китайци, той плащаше на Мун Ки по два долара на месец, а съпругата му трябваше да получава петдесет цента. Но когато госпожа Уипъл видя колко старателно работи Нюк Цин от пет сутрин до девет вечер седем дни в седмицата, бе трогната и почна да дава на момичето цял долар на месец. От тази заплата от тридесет и шест американски долара годишно двамата китайци трябваше да се обличат, да плащат за раждането и образованието на децата си, да отделят за забавления и удоволствия и да пращат пари вкъщи на официалната съпруга в Китай. Те се справяха с всичко това, ала в известна степен проблемите им бяха улеснени от великодушието на семейство Уипъл. Неочакваните подаръци, които те им правеха от време на време, увеличаваха семейното богатство, а отпуснатият им един акър хубава земя, която Нюк Цин можеше да обработва за себе си, позволяваше на двойката да изкарва допълнително пари, защото младата китайка бе изкусен земеделец и скоро се появи из улиците на Хонолулу с бамбуков прът на раменете и две кошници с пресни плодове, окачени на двата му края. Тя продаваше стоката си най-вече сред китайците и трупаше постоянно увеличаващ се запас от американски десетцентови монети, австралийски шилинги и испански реали, тъй като Хаваите бяха възприели мъдрото решение да допускат в обращение всякакви пари.


	Средствата на семейство Кий растяха и вследствие на едно умно начинание на съпруга. Всеки ден, веднага щом свършеше с приготвянето на закуската, той забързваше по Нууану стрийт към Чайнатаун с неговите сгушени една до друга безброй грозни невзрачни бараки, където рядко стъпваха бели хора. Крайната му цел бе бордей с особено лоша слава. Вътре седеше възрастен китаец с рядка бяла брада и четчица и книга в ръце, в която записваше направените облози. На стената зад него висеше рисунка на човешка фигура в ярки цветове с отбелязани двадесет и осем части на тялото: нос, глезен, коляно, лакът и тъй нататък. При играта, завладяла изцяло въображението на Мун Ки, се правеше облог коя от тези думи ще се появи от запечатаната капсула на масата пред посредника, захлупена със стъклена чаша. Повечето китайци на Хаваите участваха в играта, като вероятността за печалба беше тридесет към едно и даваше добър шанс на комарджиите, с изключение на случаите, когато имаше твърде много победители и тя се намаляваше пропорционално; банката никога не губеше. Все пак изгледите за успех бяха примамливи и всеки ден, щом се събудеха, семействата се питаха един друг: „Сънува ли лакът тази нощ?“. Също така внимаваха и отбелязваха всяка внезапна болка или злополука, засегнала някоя част от тялото. Но най-често сънищата носеха добри печалби и беше странно как сънуваното от Мун Ки неизменно го насочваше към щастливата дума.
	— Отново ли идваш с печелившата дума? — питаше кисело собственикът на игралния дом.
	— Днес би трябвало да е брадичка — уверяваше го Мун Ки. — Събудих се миналата нощ от силен сърбеж по брадичката и сега направо виждам през чашата думата, написана на хартията.
	— Какъв облог ще направиш?
	— Двайсет цента.
	Лицето на собственика издаде неудоволствието му, докато записваше облога с четчица в книгата.
	— Умен човек си ти, Мун Ки — измърмори той. — Защо не ми станеш съдружник?
	— Аз съм готвач — отвърна Мун Ки. — По-добре е да печеля от теб, отколкото да работя за теб.
	— Това, което имам предвид — продължи старият комарджия — е да събираш облозите в другия край на града и да ги носиш тук около десет часа всяка сутрин.
	— Тогава няма да мога да се обзалагам, нали? — попита Мун Ки.
	— Да, защото ще бъдеш посредник.
	Часовникът на една от кулите край брега удари единадесет и от уличките на Чайнатаун заприиждаха хора. Възбудата ставаше все по-голяма. Собственикът вдигна тържествено чашата и откри капсулата. За да се избегне бързата замяна с дума, за която никой не е направил облог този ден — номер, често опитван в миналото, избраха случаен човек; той отвори капсулата под зоркото наблюдение на всички останали и извика: „Брадичка“. Мун Ки подскочи от радост и изкрещя:
	— Направих облог от двайсет цента, защото, когато се събудих, ме сърбеше брадичката.
	Заразправя на всички точно в колко часа се бе събудил и какво бе мислил в този благосклонен момент. С двете десетцентови монети и съня си той бе спечелил две месечни заплати.
	Вече се бе наканил да си тръгва, когато старият собственик го хвана за ръката.
	— Трябва да дойдеш при мен — рече му. — Днес получи доста пари, но аз го правя всеки ден.
	— Наистина ли? — попита Мун Ки.
	— Всеки ден. Ако спечелят твърде много хора, режа от възнаграждението им. Изпращам стотици долари в Китай.
	— Ще мога ли и аз? — попита младият комарджия.
	— С лекота. Ако работиш с мен.
	Ето как кухненската постройка в мисионерския дом на ъгъла на Нууану стрийт и Беретания стрийт стана един от главните пунктове за играта на думи чифа. Мун Ки имаше винаги в наличност от ярките рисунки, показващи двадесет и осемте части на човешкото тяло, които можеше да бъдат назовавани. За всеки облог получаваше шест процента от банката и петнадесет от сумата, полагаща се на късметлиите с печелившите облози. И стана един от най-добрите посредници на чифа, защото беше изключително честен и с работодателя, и с клиентите си — нещо, което вече бе доказал, когато плати на човека от публичния дом пълната цена за Нюк Цин. Основните му приходи обаче идваха от щастливото му хрумване да отпечата рисунката за чифа на хавайски и така да привлече десетки местни комарджии. На тях им беше приятно да имат вземане-даване с него и купуваха толкова много билети, че скоро се наложи да бъде въведено и второ теглене в четири. С парите, които натрупваше, Мун Ки се изплъзваше от имението два или три следобеда седмично, за да се включи в дивите игри на фантан и маджонг, които вървяха непрекъснато в Чайнатаун. Той беше яростен противник и запасите му от десетцентови монети, реали и шилинги растяха постоянно.
	Единственото противоречие между семействата Кий и Уипъл се получи, когато стана явно, че Нюк Цин ще има бебе. Тя бе крила този факт няколко месеца под широката си блуза, но щом госпожа Уипъл разбра, й рече:
	— Не бива да вършите повече домакинска работа, госпожо Кий. Почивайте си.
	Ала още същия следобед видя китайката да се влачи по Нууану стрийт с двете огромни кошници, пълни със зеленчуци, окачени на бамбуковия прът. Аманда спря каретата и слезе. Нареди на прислужницата да свали товара и да изчака да дойде Мун Ки, за да го вземе. Когато пристигна обаче, готвачът бе удивен от създалото се положение.
	— Да се носи бамбуков прът е най-полезното нещо за една бременна — рече той. — Подготвя я за раждането.
	Същата нощ доктор Уипъл посети китайското семейство.
	— Ще уредя всичко за раждането на бебето — каза докторът.
	И остана смутен, когато Мун Ки му обясни с оскъдния си запас от английски думи, които бе успял да понаучи:
	— Няма нужда доктор. Аз помогна за бебе.
	Темата беше трудна за обсъждане, тъй като никой от двамата не владееше езика на другия. Но все пак доктор Уипъл остана със смътното впечатление, че Мун Ки му възразява.
	— В Китай съпругът винаги изражда бебетата. Че кой друг?
	— Мисля, че е най-добре да потърся преводач — прекъсна го обърканият лекар.
	Отиде и доведе учения, който служеше като неофициален китайски консул.
	— Страхувам се, че прислужникът ми възнамерява да помогне сам при раждането на детето си — обясни му доктор Уипъл.
	— А защо не? — попита консулът.
	— Но това е нелепо! Аз съм лекар и съм тук, на тяхно разположение. Ще го направя безплатно — увери той учения, опасявайки се, че може би въпросът опира до парите.
	Консулът обясни търпеливо думите му на Мун Ки, който бе изпълнен с благоговение от присъствието на такова официално лице и искаше да избегне всякакви неприятности.
	— Съпругата ми и аз не се нуждаем от лекар — отвърна тихо той.
	— Кажете му, че няма да плаща — намеси се Уипъл, но бе прекъснат от консула.
	— Ако този човек беше в Китай — обясни ученият, след като изслуша Мун Ки — и беше бременна другата му съпруга, той щеше да помогне и на нея.
	— Каква друга съпруга? — попита озадачен Уипъл.
	— Тази му съпруга тук е номер две. Истинската е в дома му при неговите роднини в Китай.
	— Да не искате да кажете… — започна Уипъл със запъване, но отново бе прекъснат от консула.
	— Мун Ки твърди, че неговият чичо Чун Фат има три съпруги в Китай, две в Калифорния и една в Невада.
	— Има ли и деца? — попита докторът.
	Последва обсъждане на въпроса и Мун Ки съобщи:
	— Седем в Китай, четири в Калифорния и две в Невада.
	— И чичо му е помагал при раждането на всичките си тринайсет синове? — изсмя се Уипъл. — Защото съм сигурен, че те до едно са били момчета.
	— Разбира се — отвърна невъзмутимо консулът.
	— Кое се разбира — че е помагал при раждането им, или че са били момчета?
	Това обърка консула.
	— Може би ще е най-добре да почнем отначало — предложи той.
	На доктор Уипъл обаче вече му бе дошло много.
	— Постъпете като чичо си — рече троснато, сочейки към Мун Ки. — Изглежда, че има по-голям опит от мене. — И си тръгна.
	Мун Ки изроди съвсем сам чудесно момченце, но всички от бялата общност бяха скандализирани от това, че е възможно китайците да спазват подобен варварски обичай.
	— Само като си помисли човек — възмущаваше се едно от момичетата Хюлет — че през цялото време при тях се е намирал един от най-добрите лекари на Хаваите! Наистина китайците не може да са хора.
	И за всички фактът, че е възможно един човек да упорства да помага сам на собствената си съпруга при раждането, след като има на разположение квалифицираната помощ на истински лекар, бе доказателство, че китайците са нецивилизовани.
	Уипълови бяха отново потресени, когато попитаха как ще бъде наречено здравичкото бузесто момченце.
	— Още не са ни казали — отвърна Мун Ки.
	— Как така?! — възкликна доктор Уипъл.
	Мун Ки обясни нещо за поемата, която още не била отнесена в магазина, за да се разбере какво трябва да бъде името.
	Доктор Уипъл понечи да попита „Каква поема?“, но почувства, че е по-добре да не го прави. Няколко дни по-късно обаче Мун Ки помоли госпожа Уипъл да му разреши да излезе със съпругата си за няколко часа.
	— Трябва да занесем поемата в магазина, за да разберем какво е името на бебето — обясни той, когато тя го попита за причината.
	Госпожа Уипъл повика съпруга си.
	— Ти беше прав, Джон — каза му тя. — Семейство Кий се кани да занесе поемата в магазина, за да бъде наречено детето им.
	— Бих желал да видя как става това — рече доктор Уипъл, тъй като се интересуваше от подобни неща.
	Мун Ки заяви, че за него би било чест такъв изтъкнат човек да присъства при именуването на първия му син.
	— Може ли да видя поемата? — попита Уипъл, преди да тръгнат към магазина.
	Китаецът извади от безценната родословна книга една картичка с поемата, от която произтичаха всички имена във великото семейство Кий. Бе от скъп материал, приличащ на пергамент с жилки като мрамор, изписани на ръка четиринадесет китайски йероглифа, подредени вертикално в две колони.
	— Какво е съдържанието й? — попита Уипъл, чието любопитство на учен бе събудено, но Мун Ки не можа да обясни.
	Китайският магазин, към който тръгнаха, бе на ъгъла на Нууану стрийт и Мъргънт стрийт и бе известен просто като пунти-магазина, тъй като в него се говореше на този език и там имаше в наличност някои деликатеси, обичани от пунти. Собственикът му — важен човек в Хонолулу, видя в лицето на доктор Уипъл свой колега в търговията и му предложи тържествено стол.
	— Каква е тази поема, за която говори готвачът ми? — попита Уипъл.
	— Не питайте мен. Него! Него — отвърна китаецът.
	И посочи към учения, който поддържаше нещо като кабинет в единия ъгъл на магазина, където пишеше писма на китайски и английски за своите клиенти пунти. Той пое важно поемата и рече:
	— Тя принадлежи на рода Кий. От нея членовете му получават имената си.
	— Какво е съдържанието й?
	— Това е без значение. В тази тук пише:
P>
	Пролетта шества по континентите;
	земната благодат идва на твоя праг.
	Небесата отмериха още една година;
	и човекът остаря.
P$
	— Какво общо има това с имената? — недоумяваше Уипъл.
	— Отговорът е много сложен и много китайски — отвърна ученият. — Но ние се гордеем с нашата система. Вероятно тя е най-разумната в света.
	— Можете ли да я обясните? — попита Уипъл и се приведе напред на стола си.
	— В Китай имаме съвсем малък брой фамилни имена. В някои области те са по-малко от сто. Всички са едносрични и лесни за запомняне. Лум, Чун, Йип, Уон. Обаче нямаме собствени имена, като Том или Боб.
	— Нямате собствени имена? — учуди се Уипъл.
	— Изобщо. Вземаме фамилното име, в случая Кий, и към него прибавяме две обикновени думи. Те могат да бъдат всякакви, но, взети заедно, трябва да означават нещо. Да предположим, че баща ми е бил Кий и е смятал, че аз ще бъда първият от поредица учени. Той е можел да ме нарече Кий Чун Фей — Кий Пролетна Слава. Подобно име търсим за момчето на вашия готвач.
	— Къде е тук мястото на поемата? — настоя Уипъл.
	— От поемата получаваме задължителното второ име. Всички мъже от първото поколение трябва да бъдат наречени Чун — Пролет, според първата дума от поемата. Техните потомци от второто поколение ще носят името Мун — Шестващи. А на децата от третото поколение, като момчето, за което днес става въпрос, ще се даде името Чоу, Континент, третата дума от поемата. Няма как да се заобиколи това правило и ползата от него е следната. Ако вашият готвач Кий Мун Ки срещне непознат на име Кий Мун Тон, те ще разберат веднага, че са от едно и също поколение и може би са братовчеди.
	— Звучи разумно — призна докторът.
	— Така че именуването на сина на този човек трябва да започне с Кий, както е според поемата.
	— Тогава защо той просто не прибави каквото и да е трето име, което му харесва?
	— О! — оживи се писарят. — Ето къде е проблемът! Изборът на това трето име може да се повери само на някой учен, защото от него зависи изцяло щастието на детето. Ще попитам Мун Ки кой му е дал третото име. — Последва изключително енергично разискване на китайски, след което писарят обяви тържествуващо: — Родителите му извикали учен свещенослужител от Кантон. Човекът прекарал три дни в размишления какво да бъде името. Той се съветвал с оракули и хороскопи и накрая било избрано подходящото име. Разбирате ли, името на един човек може да даде отражение върху целия му живот.
	— И затова китайците на Хаваите се съветват с вас, защото вие сте учен? — попита Уипъл.
	— Уви, има хора, които се отнасят с такова пренебрежение към това, че дори не знаят фамилните си поеми и не ги е грижа как наричат синовете си. Но Мун Ки произхожда от достолепно семейство, почитащо традициите. То се е погрижило той да вземе със себе си фамилната поема.
	Ученият престана да обръща внимание на доктора и започна дълъг разговор с Мун Ки. След петнадесет или двадесет минути обясни на Уипъл.
	— Разпитвах Мун Ки какви надежди има за сина си, тъй като това е важно за избора на име.
	Обсъждането продължи още известно време и лека-полека ученият извади лист хартия и китайска четчица и след около час, погълнат от размишления над името, съобщи на Уипъл:
	— Почваме да стесняваме кръга. Опитваме се да намерим дума, която да хармонира с Кий и Чоу и същевременно да придава достойнство и смисъл на цялото име. Тя трябва да звучи хубаво, да изглежда добре, когато се напише, да има свое значение и да се съчетава с втората дума в името. Освен това е нужно да изразява надеждите на бащата по отношение на неговия син, така че ще ме извините, но трябва да се съсредоточа и да предложа няколко възможности.
	Той започна да драска с четчицата различни китайски йероглифи, някои от които отхвърли като прекалено женствени за един силен син като този на Мун Ки, а други — защото можеха да бъдат разчетени и по начин, който би могъл да бъде оскърбителен. Понякога самият Мун Ки отказваше да приеме някое име и постепенно ученият стигна до няколко варианта. Най-сетне той съобщи тържествуващо името на момчето:
	— Кий Чоу Чук — Кий, който Управлява Центъра на Континента. Не е ли това едно великолепно име?
	Доктор Уипъл кимна, след което ученият разтвори родословната книга на Мун Ки и вписа на съответната страница прекрасното ново име, изпълнено с родителски надежди. Огледа красивите йероглифи с очевидно удоволствие и рече на Уипъл:
	— Това е име, което изглежда добре от всички страни. За такова име казваме, че вещае добро.
	Взе лист хартия и попита Мун Ки:
	— Кое е твоето село? — И щом готвачът отговори, писарят адресира с няколко бързи движения писмото, с което уведомяваше възрастните: че Кий Мун Ки съобщава покорно, че има син, чието име е Кий Чоу Чук, и то трябва да се впише в родовата книга на предците. Семейството е продължено. В далечните Хаваи има един от рода Кий, който уважава своите предшественици и щом му дойде времето, ще започне да изпраща пари вкъщи и накрая ще се върне в селото, защото за него е немислимо да живее някъде другаде.
	И тогава, когато Кий Мун Ки и Нюк Цин си тръгнаха, ученият направи драматичен жест, променил цялата история на фамилията Кий в Хаваите.
	— Спрете! — Разкъса с бавни, величави движения писмото до Долното селище и разпиля парчетата по пода. Приближи Мун Ки като в транс, взе родословната книга и плисна черно мастило върху вещаещото добро име, току-що съставено от него. После обясни с тих глас:
	— Понякога е досущ светкавица в гореща нощ. След като си обмислял някое име часове наред, ти се явява видение какво може да стане от това дете и всички предишни имена, над които си разсъждавал, изчезват, защото в съзнанието ти се е появило ново, като че ли изсечено с длето.
	— Имате ли подобно име за момчето на Мун Ки? — попита почтително Уипъл.
	— Да! — отговори ученият и със замах написа с четчицата пламенното име: Кий А Чоу. Произнесе го с глас, изпълнен с благоговение от неговото великолепие.
	— Мислех, че трябва да е Кий Чоу А — каза доктор Уипъл.
	— Така е! — съгласи се ученият. — Понякога обаче правилата следва да се нарушат и със сигурност името на това дете е Кий А Чоу.
	Ученият подаде новото име на Мун Ки и обясни на пунти:
	— Като излизаше от магазина, изведнъж ми се яви видение за твоя живот. Семейството ти е предприемчиво и ти ще стигнеш далече. Ще имаш много синове и огромна смелост. Светът е твой, Мун Ки, и името на първородния ти син трябва да изразява този факт. Затова ще го наречем Кий А Чоу, Кий, който Владее Континента Азия. И следващите ти синове ще бъдат Европа, Африка, Америка и Австралия. Защото ти си бащата на континентите.
	Мун Ки се усмихна леко снизходително, но думите бяха сладки за ушите му. Винаги се бе смятал за по-специален, за човек, избран от боговете, и беше приятно да чуе как ученият потвърждава този факт. Като побутна настоятелно Нюк Цин, той се накани да излезе от магазина, но ученият ги спря отново, сочейки повелително Нюк Цин, и извика:
	— А нейното име ще бъде Майка на Ю Чоу, тъй като тя трябва да бъде майката на континентите.
	Тези пророчески думи предизвикаха объркване и се наложи Мун Ки да обясни на пунти:
	— Тя не е моя съпруга. Истинската ми съпруга е момиче от рода Кунг и живее в Китай. Тази е само…
	Ученият скръсти ръце, загледан в Нюк Цин, и отвърна на пунти:
	— Е, така е в Китай. Може би дори е по-добре, като се има предвид, че тя е хакка. — Сви рамене и се отправи към писалището си, но поспря и добави: — Нека бъде известна като Лелята на Ю Чоу.
	Мун Ки кимна и каза на съпругата си какво е новото й име.
	Доктор Уипъл бе объркан от тази размяна на реплики, които не разбираше, но прецени, че разискваният въпрос е важен. И от начина, по който стоеше Нюк Цин, от кръвта, заляла бузите и стигнала до ушите й, предположи, че говорят за нея, ала никой не обясни казаното. Накрая Мун Ки се поклони, също и Лелята на Ю Чоу. Взеха поемата и книгата с имената и щом ги подаде на Нюк Цин, за да ги носи тя, той докосна ръката й и рече гордо:
	— Ще имаме много синове.


	За важната си роля при именуването на първородния син на семейство Кий ученият получи такса от шестдесет цента и за Мун Ки тя беше оправдана, тъй като на детето му бе даден добър старт в живота; но доктор Уипъл, дълбоко загрижен по това време за заниманията, на които се бяха отдали неговите собствени деца и внуци на Хаваите, бе още повече впечатлен от станалото. Той го прие като символ на една от силните страни на китайците: „Те съществуват в йерархията на поколенията. Имената им казват към какъв род принадлежат и им напомнят какви надежди хранят техните родители за бъдещето им. Китаецът живее в определена, и то добра система. Няма значение къде отива, името му е записано в родовата книга в неговото село и там е домът му. Ние, американците, отиваме където пожелаем. Нямаме нито име, нито дом, нито надежден адрес. Бих искал да науча повече за китайците“.
	И така, макар тогава да беше шестдесет и седем годишен и твърде зает с ред важни неща, Джон Уипъл започна последната си научна работа: изследване на китайците, които бе довел на Хаваите. Много от нещата за тези първи представители на Изтока — непознати, потайни хора, доведени, за да работят на захарните полета — знаем от написаното от него. Именно Уипъл хвърли сянката на страха и сепна захарните плантатори, като публикува статия в хонолулския „Мейл“: „Заблуждение е да продължаваме да вярваме, че тези интелигентни, пестеливи и трудолюбиви хора ще се задоволяват дълго време да работят на плантациите. Естествената им съдба е да бъдат счетоводители и занаятчии в градовете ни. Те могат да са отлични учители и предполагам, че някои от тях ще станат банкери и предприемачи от голям мащаб. Веднага щом изпълнят договорите си, те се стичат към градовете ни и отварят магазини. Все повече и повече търговията в провинцията ще минава в работливите им ръце. Ето защо се налага да се огледаме и намерим други работници, които да се грижат за тръстиковите ни полета; защото китайците няма да останат в положението на слуги. Ще се научат да четат и пишат и ще поискат да участват в управлението на островите.
	Може би има хора, които подценяват или осъждат подобно развитие, но що се отнася до мен, аз го одобрявам. Хаваите ще станат по-силна общност, когато започнем да използваме нашите китайци докрай, и тъй като самият аз никога не бих се задоволил да бъда прост работник на полето и да върша едно и също ден след ден, изпитвам задоволство да видя други, които също като мен са непоколебими в решението си да се усъвършенстват. В един момент, докато се занимавах с превозването на китайци на тези острови, вярвах, че когато договорите им изтекат, те ще се върнат в страната си. Сега съм убеден, че няма да стане така. Те вече са част от Хаваите и ние трябва да ги насърчаваме да продължат по нашите стъпки. Нека се образоват. Да развият нови производства. Да станат наши приятели и съграждани. Защото чрез тях ще се възроди загиващата хавайска раса“.
	Реакцията на Хонолулу бе проста и изпълнена с драматизъм: „Да се линчува кучият син!“.
	Капитан Рейфър Хоксуърт вилнееше: „Ние доведохме проклетите китайци тук с изричната уговорка, че след пет години работа на захарните полета ще се върнат вкъщи. Мили Боже! Уипъл иска те да останат! Това е нечувано!“.
	Синът на капитан Джандърс, сега партньор на доктор Уипъл в „Джандърс и Уипъл“, заяви: „Старецът сигурно се е побъркал! Господи, един от най-големите ни проблеми е, че веднага щом им се удаде тази възможност, китайците ни напускат и отварят магазини в Хонолулу. Мога да ви заведа на Нууану стрийт и да ви покажа половин дузина магазини на хора, които в този момент би трябвало да работят за мен и да отглеждат тръстика“.
	Но най-много разяри Хаваите лукавият начин, по който китайците без свои жени крадяха хавайки, женеха се за тях и създаваха деца. Въпреки факта, че бебетата бяха едни от най-красивите, раждали се някога на островите, изключително интелигентни и здрави, бялата общност бе възмутена и прокара закони, за да се преустановят тези престъпни женитби. Един указ забраняваше на китайци да се женят за хавайски момичета, освен ако не станат членове на Християнската църква. Бързината, с която китайците учеха катехизиса, бе смайваща и те си предаваха един другиму отговорите на трудните въпроси, така че не беше нещо необичайно първите думи, произнесени от някой китаец на развален английски, да бъдат пълният текст на Никейското Верую, плюс обясненията на Триединството, Непорочното зачатие и Калвиновото учение за предопределението. Един пастор, след като изпитал няколко такива „ученици“, казал на свой приятел калвинист:
	— Чух със собствените си уши как тези хора отговарят вярно на всички важни въпроси и накрая се изкушавах да попитам: „Какво означава всичко това“. Никога обаче не съм дръзвал да задам този страшен въпрос дори на бостънските си приятели, така че се въздържах и тоя път.
	Всъщност китайците ставаха добри християни, и то без каквито и да било задръжки. Те бяха твърдо решени да имат жени и преминаването в новата вяра им се струваше съвсем нищожна цена, която трябваше да заплатят. Щастливците, взели за съпруги хавайски момичета със земя и натрупали голямо богатство от обработването й, създадоха здрави християнски семейства и поддържаха огромните църкви, построени от други китайци; но когато им се родеше внук, тези разумни мъже отиваха тихо в пунти-магазина и си тръгваха оттам с подходящо китайско име за момчето, после го изпращаха в селото, където то се вписваше в родовата книга в залата на предците.
	Що се отнася до хавайските жени, те предпочитаха китайските съпрузи пред всички останали, защото на островите нямаше други мъже, които да обичат повече жените и децата си от китайците, и не беше нещо необичайно някой слаб, мърляв китаец, работил цял ден като роб на доковете на „Хоксуърт и Хейл“, да се прибере вкъщи, където огромната му и дебела хавайска жена ще гледа, без да се помръдне, как той пере, къпе децата и готви вечерята. Китайският съпруг носи подаръци и отделя време, за да обучава синовете си. Той забелязва, че дъщерите му са накичени с панделки, и в неделя води цялата си челяд на църква. На островите бе общопризнато, че най-доброто, което би могло да се случи на едно хавайско момиче, е да хване китаец за съпруг. Защото тогава единственото, което й се налагаше да върши, бе да се смее, да носи най-фин брокат и да отглежда деца.
	Имаше обаче една тайна причина, поради която хавайците разрешаваха браковете с китайци: те виждаха с очите си, че китайско-хавайските деца са изключителни човешки същества. Когато първите такива момичета започнаха да съзряват, Хонолулу бе поразен от красотата им. Те имаха дълги черни коси, с леко загатната вълна по дължината им, мургава кожа, очи, които излъчваха мистериозен огън, и равни зъби. Бяха по-високи от китайските си бащи, много по-слаби от огромните си майки и съчетаваха практичността на китайците с веселата пламенност на хавайците. Бяха нещо невероятно, славата на островите; и всъщност всички писатели от Америка и Англия, взели участие в разпространението на живата легенда за красивите хавайски момичета, имаха предвид някои от тези първи китайско-хавайски шедьоври.
	Момчетата бяха многообещаващи в друго отношение. Схващаха бързо, бяха добри в игрите, много добри в деловата дейност и най-добри в политиката. Привличаха с безсрамен чар гласове за техните кандидати, бяха надарени с остроумие и притежаваха вродена честност, която обществото постепенно започна да цени. Така че хавайците, които бяха изчезваща раса — четиристотин хиляди през 1778 година и четиридесет и четири хиляди през 1878-а, изведнъж получиха жизнена сила от представителите на Изтока и започнаха да се умножават посредством китайско-хавайските бракове, докато по-късно жителите с частичен хавайски произход станаха най-бързо разрастващата се съставна част на островите.
	Капитан Рейфър Хоксуърт, като наблюдаваше началото на това чудо, изрази със следните думи мнението на всичките си приятели от бялата раса, с изключение на доктор Уипъл: „Всеки китаец, който напусне плантациите, за да стане амбулантен търговец, трябва да бъде незабавно депортиран, а онзи, който докосне хавайско момиче — обесен“.
	В хонолулския „Мейл“ представителите на рода Хюлет изказаха по-умерено схващане: „Хаваите са съсипани. Китайците бягат от плантациите. Кой тогава ще отглежда захарната тръстика?“.
	Доктор Уипъл, получил само обиди след последното си публично писание относно китайците, довери последващите си мисли на своя дневник: „През 1824-та видях за първи път на остров Оаху как дребната шарка върлува из едно хавайско село, оставяйки след себе си осемдесет процента мъртъвци. Скоро след това събитие започнах да разсъждавам какво да направим, за да влеем нов живот в тази обичлива раса, която бях започнал да харесвам толкова много. Прозрях, че само вкарването на нова, силна кръв би могло да предотврати унищожението на тези чудесни хора. Бях решил съвсем погрешно, че по-силните полинезийци от юга ще постигнат подобен обрат, но ние доведохме такива полинезийци и нищо не се случи. По-късно бях убеден, че навярно японците са подходящи, ала не успяхме да подсигурим представители на този народ. И ето, пристигнаха китайците и изиграха точно такава роля, каквато бях предрекъл. Изпитвам гордост от своето участие в спасението на една раса. Сега настроенията са срещу мен по този въпрос и аз запазвам мнението си за себе си, но съм уверен, че присъдата на бъдещето ще е на моя страна. Най-доброто, което съм направил за Хаваите, е, че доведох китайците“.
	Докато той пишеше в осветения от лампата кабинет, в малката къща наблизо Мун Ки и съпругата му зачеваха следващия си син, Континента Европа.


	Нюк Цин и съпругът й бяха живели на Хаваите около година, когато цялата китайска общност бе възбудена от новините, стигащи до Хонолулу от остров Мауи, където много китайци работеха на плантациите. Ето какво се беше случило, доколкото можаха да разберат: привечер, в края на горещ ден, в един от временните китайски храмове, издигнат там за нуждите на работниците, влязъл, накуцвайки, възрастен свещеник с бастун и разрушил мястото за поклонение. Жената, случила се в храма по това време, разказваше: „Дребният мъж удряше всичко с бастуна си, събори статуята на Куан Йин, съдра златистите украси и се разкрещя на всички, които бяхме вътре. След като отказа да напусне храма, макар че той беше наш и бе построен с наши, а не техни усилия, силният му гняв се насочи към нас и започна да ни удря с бастуна, като през цялото време крещеше. Но понеже бе възрастен човек, не ни беше трудно да избягваме ударите“.
	Китайците приеха случилото се като още едно доказателство за тежкия им живот в плантациите и неочакваното нападение на стареца породи голямо възмущение. Всички те — и пунти, и хакка, питаха: „Нима белите хора не уважават боговете?“. И пропастта между китайците и представителите на бялата раса се увеличи.
	За белите хора станалото в будисткия храм бе нежелано произшествие и плантаторите както от Мауи, така и от другите острови събраха бързо малки суми пари, които предадоха на засегнатите китайци, за да отстранят част от щетите от нападението. Доктор Уипъл, като говорител на плантаторите, отиде лично до Мауи, за да смекчи гнева на работниците, и след известен период, изпълнен с напрежение, бяха постигнати отново приемливо добри отношения. Всички бели, наели китайци, положиха специални старания, за да уверят чужденците, че могат да тачат онези богове, които желаят. Така в средата на шестдесетте години на XIX век на островите бе установена истинска верска свобода: конгрегационалисти, католици, членове на епископалната църква, мормони, будисти и конфуцианци изповядваха религиите си в относителна хармония.
	Когато спокойствието сред китайците бе възстановено, белите плантатори се заеха с проблема, който представляваше престарелият Абнър Хейл. По-младите потомци на старите семейства, мъже като тези от рода Хюлет, Уипъл или Хоксуърт, се събраха в Хонолулу, за да решат какво да правят със стареца.
	— Като нахлу с виковете „Отвратително! Подкупност!“, онзи жалък фанатик едва не разруши всичко, което бяхме постигнали по отношение на китайците — започна съвсем искрено един представител на рода Хюлет. — Длъжни сме да накараме дъртия глупак да се държи както трябва.
	— Доколкото разбирам, преди години е направил същото и по отношение на хавайците — обясни Бромли Хоксуърт. — Една прекрасна нощ, когато майка ми се омъжвала за брат си, той се втурнал насред тържеството и заудрял с бастуна си, разрушавайки идоли и създавайки бъркотия. Старецът все още мисли, че се бори срещу старите хавайски божества.
	— Някой трябва да му обясни, че нещата са се променили — настоя едно от момчетата на Уипъл. — Да разбиваш хавайски идоли, когато това не носи вреда, е едно, но да унищожаваш статуи на Буда, след като се стараем китайските ни помощници да се чувстват доволни, е съвсем друго.
	Мъжете се обърнаха към Дейвид Хейл с въпроса:
	— Можеш ли да поговориш с него, Дейв?
	— Бих предпочел да не го правя — опита се да се изплъзне будният младеж. — Никога не съм се разбирал с татко.
	— Трябва да го махнем от Мауи — предложи Бром Хоксуърт. — Така е, той не бива да стои там съвсем сам. Меси се в моряшкия параклис и обърка нещата с китайците. Наистина е цяла напаст и, Дейв, аз съм съгласен с останалите — трябва да поговориш с него. Убеди го, че е добре да се премести в някоя малка къща тук, в Хонолулу… където ще ни е под око.
	— Опитах. Михей също. Старецът просто не желае да изслуша нито едно предложение, ако е свързано с напускане на Мауи. Щом някой повдигне този въпрос, той отвръща упорито: „Тук са моята църква и моите гробове“. И толкова.
	— Чии гробове? — попита Бром Хоксуърт.
	— На майка ми, твоята баба — отговори екзалтирано по-младият Хейл. — Прави се на градинар, ревностно ги поддържа и от време на време настоява да се молим в старата каменна църква, построена от него. Но съм сигурен, че пасторът ще се зарадва безкрайно, ако го види да напуска Мауи.
	— Да погледнем честно на положението — започна едно от момчетата от семейство Уипъл. — Фактът, че е оставен сам на Мауи, всъщност хвърля отражение върху всички ни. Изглежда, като че ли сме го зарязали… не го искаме, защото не е съвсем наред с разсъдъка. Е, за мен е ясно, че това не е истина. Знам със сигурност, че баща ми предложи на преподобния Хейл да живее с него, също и майка ти, Бром. И, разбира се, на всички ни е известно, че Михей и Дейвид го каниха да се премести при тях. Така че съвестта ни е чиста. Ала все пак към нас се отправят доста укори, задето сме му позволили да остане в малката мръсна къща.
	— И ако продължи да се набърква в отношенията ни с китайците — изтъкна младият Хоксуърт — ще се наложи наистина да го махнем оттам.
	Така че групата предложи да бъде изпратен още веднъж доктор Уипъл в Лахайна, за да обсъди въпроса с Абнър. Спретнатият беловлас ръководител на „Джандърс и Уипъл“ се качи на борда на „Килауеа“ и пое през бурния канал към Мауи. Едва бе стъпил на кея, когато съзря своя грохнал стар приятел как си пробива път през тълпата и спира един моряк от ферибота.
	— Да си чул нещо за малко момиче на име Илики? — попита плачливо той.
	— Не, сър — отговори търпеливият моряк, на когото този въпрос се задаваше при всяко пристигане на „Килауеа“.
	Старият човек поклати тъжно глава, обърна се и пое към дома си. Доктор Уипъл извика: „Абнър!“, куцият мисионер спря, обърна се и го изгледа. Първоначално не бе съвсем сигурен кой е слабият, изправен мъж с черен костюм, после мозъкът му се избистри мигновено.
	— Джон — рече меко той, все още нежелаещ да назове отстъпника с предишната титла „братко“.
	— Дойдох, за да поговоря с теб — обясни внимателно Уипъл.
	— Дошъл си, за да ме укориш, задето разбих езическия храм — отвърна свадливо Абнър. — Не си хаби думите. Ако окървавените жертвени скали на хавайците бяха зло, което заслужаваше да бъде разрушено, то и натруфените храмове в червено и златисто на Буда заслужават същото.
	— Хайде да отидем в нашата кантора — предложи Уипъл.
	— По-рано разговаряхме тук, Джон, и това място все още ме устройва. — Седна под дърветата на дънер от кокосова палма, така че да може да наблюдава пътищата. — Вече рядко идват китоловни кораби — продължи замислено той. — Но виждаш ли скелета на онзи кораб ето там, върху рифа? „Тетис“. Колко отдавна беше, когато се качихме на този изключителен съд, Джон! Ти и Аманда, аз и Джеруша. По-късно той стана собственост на Малама. Сега ръждясва на скалите, като теб и мен.
	— Точно затова исках да те видя, Абнър — рече тихо доктор Уипъл. — Всички твои приятели, и в частност аз, желаем да напуснеш Лахайна и да дойдеш при нас в Хонолулу. Ръждясваш върху рифа, братко Абнър, искаме да те вземем у дома.
	— Никога не бих оставил Лахайна — отвърна упорито старият човек. — Тук е Джеруша, Малама също, и не мога да ги изоставя. Тук е моята църква и всички хора, които съм вкарал в Христовата вяра. Виждам „Тетис“ всеки ден… — При споменаването на стария кораб, довел го тука, където бе познал както тържество, така и неволи, мозъкът му се замъгли и той продължи прочувствено, сякаш съзнаваше, че губи нишката на спора: — Освен това очаквам скоро да се върне Илики и не бих желал да ме няма точно в този ден. — Погледна по детински победоносно стария си другар, като че ли доводите му бяха неоспорими.
	Доктор Уипъл, станал свидетел през живота си на гибелта на много умове и хора, не прояви раздразнение от твърдоглавието на своя приятел.
	— Абнър — започна търпеливо той — младежите, които управляват плантациите, са твърдо решени да не ти позволят да разрушиш добрите им отношения с китайците.
	— Тези опашати диваци се кланят на идоли, Джон. Казвам ти, видях го с очите си!
	— Доста е трудно човек да се оправя с китайците, братко Абнър — съгласи се кротко Джон — но като унищожаваш храмовете им, ти пораждаш съвсем нови проблеми.
	— Джон, с теб работихме дълго, за да изличим варварщината от тези острови, и не можем на стари години да седим със скръстени ръце и да гледаме как ни отмъкват победата.
	— Братко Абнър — възрази докторът — проблемът с китайците е различен от този, с който се сблъскахме при хавайците.
	Мозъкът на Абнър се проясни и той изгледа студено стария си приятел.
	— Различен ли? — повтори.
	Доктор Уипъл забеляза, че пелената се бе махнала от очите на Хейл, реши да се възползва докрай от този момент на прояснение, затова заговори бързо:
	— Китайската религия е стара и различна форма на преклонение. Буда и Конфуций са съществували дълго преди да се роди Христос и в развитите от тях системи от морални принципи има много достойнства. Те не бива да се бъркат с грубите езически ритуали, които заварихме при нашето пристигане тук, на Хаваите. Нещо повече, хавайците бяха затънали в невежество и трябваше да бъдат поведени към светлината. А китайците са имали процъфтяваща цивилизация, когато Масачузетс е бил див и нецивилизован, така че те нямат нужда от същия вид духовно наставление, както беше при хавайците. Но онова, което разстройва най-много по-младите, включително синовете ти Михей и Дейвид, възложили ми да дойда тук и да поговоря с теб, е, че хавайците никога не са били наистина част от нашето общество. Те живееха в покрайнините. Ала от китайците имаме нужда. Цялата ни икономика зависи от хармоничните връзки с тях и не бива да се допуска нищо, което носи риск те да избягат от плантациите — завърши със заплаха, каквато не бе възнамерявал да изрече.
	Абнър не я долови, защото още по средата на монолога на своя приятел бе схванал ясно основната му мисъл, и сега се отдръпна ужасен от опустошенията, които годините и успехът могат да нанесат на един човек, започнал кариерата си почтено и с достойнство. Сакатият дребен мисионер изгледа посетителя си с презрение и съжаление и накрая рече с глас, изпълнен със скръбта на Йеремия и Йезекиил:
	— Скъпи Джон, срамувам се, че доживях да видя как идваш на Мауи, принуден от богатството и загрижеността за захарните плантации, за да ми кажеш: „Беше правилно да разрушим боговете на хавайците, защото те не обработват полята ни, но имаме нужда от китайците, за да печелят пари за нас, така че трябва да почитаме езическите им богове“. Срамувам се, че съм свидетел на такава поквара в душата на един добър човек, Джон, и смятам, че е най-разумно да се върнеш на кораба си и да си отидеш вкъщи.
	Доктор Уипъл бе удивен от обрата, който взе разговора им, и поднови заплахите си:
	— Синовете ти казаха, че ако не…
	Старият Абнър Хейл се изправи с достойнство на нестабилните си крака и го прекъсна:
	— Не се страхувах от капитаните на китоловните кораби, нито от разюзданите им моряци, не се страхувам и от собствените си синове. В света, Джон, има добро и зло. Съществува Богът на всемира, също и езическите идоли, и аз никога не съм се съмнявал на чия страна се бия в последното велико сражение между силите на мрака и светлината. Идолът си е идол и ако един християнин се изкушава да трупа пари от някой идол, той трябва да бъде унищожен най-напред, спомни си думите на Йезекиил: „… тъй казва Господ — Бог: обърнете се и отвърнете се от вашите идоли, и от всички ваши гнусотии отвърнете лицето си“. Повече не желая да разговарям с теб, Джон, за тези неща, но след като си заминеш, ще се моля да възвърнеш преди смъртта си отново чистата си и невинна душа, с която пристигна на тези острови… ала изгуби нейде из захарните полета.
	Дребният мисионер обърна гръб на стария си приятел и закуцука към своята малка мръсна колиба. Доктор Уипъл опита да го настигне.
	— Абнър, трябва да дойдеш с мен в Хонолулу — рече той, ала мисионерът го отблъсна, без дума да каже, и понеже Уипъл го последва до прага на дома, в който прекарваше последните си дни, хлопна вратата пред него и Уипъл чу как той коленичи, подпирайки се на стол, и се замоли за покварената душа на човека, с когото някога бе споделял една каюта на „Тетис“.
	Доктор Уипъл се върна в Хонолулу и разпрати нареждания до управителите си в Мауи да държат Абнър Хейл далече от будистките храмове, тъй като бе абсолютно наложително да се спестят всякакви други вълнения сред китайците. Синовете на Хейл изпращаха редовно в Лахайна средства на разположение на управителите на плантациите, за да бъдат подсигурени на баща им добра храна и медицински грижи. Два пъти годишно те молеха немощния старец да се премести в Хонолулу и да живее с тях, но той неизменно отказваше.


	Беше 1868 година, когато Нюк Цин и цялата китайска общност на Хаваите най-сетне проумяха колко странно и варварско е всъщност обществото на белите, тъй като из Хонолулу се разнесе мълвата, че старият баща на Хейлови е починал сам, забравен и изоставен на остров Мауи. Новината им се стори невероятна и Нюк Цин се събра със своите приятели в хакка-магазина, докато в същото време Мун Ки стоеше приклекнал в пунти-магазина и се опитваше да проумее ужасната вест. И на двете места се говореше следното:
	— Казваш, че бащата на всички тези известни и богати хора е бил оставен да умре в беднота, така ли?
	— Да. С очите си видях как намериха изнемощялото му тяло на гробищата.
	— Какво е правил там?
	— Отишъл да се погрижи за гроба на съпругата си, а също и за гроба на някаква хавайка. Изглежда, е починал късно следобед, строполил се върху хавайския гроб и е престоял там цяла нощ.
	— И казваш, че живеел в някаква жалка къщичка?
	— Толкова малка и мръсна, че не би повярвал, ако я видиш.
	— А тук децата му имат такива огромни къщи. Виждал ли си домовете на синовете му?
	— Не. Хубави ли са?
	— Ли Лум Фон работи за сина му Михей и твърди, че неговата къща е сред най-красивите в Хонолулу. Първата дъщеря на стареца е омъжена в семейство Хюлет и те също са много богати. Другата му дъщеря е венчана за един от синовете на Уипъл и имат голяма къща, а по-малкият му син е женен за дъщеря на Уипъл, така че и той е доста богат.
	— Имат ли децата му свои деца, с които старецът е могъл да живее?
	— Семействата имат съответно две, пет и шест деца.
	— И той е умрял сам?
	— Умрял е сам, грижейки се за гробовете, но никой не се е грижел за него.
	След като бе казано това — едно сурово обобщение на изключителното незачитане на общочовешките ценности и липсата на уважение към предците, китайците в двата магазина замълчаха мрачни и озадачени. Някои, припомнили си своя копнеж да видят залата на предците си в далечното китайско село, се поклащаха приклекнали напред-назад, опитвайки се напразно да разберат това семейство с четири големи къщи и осемнадесет деца, позволило на стария човек да умре сам и изоставен. Как може семействата да са безразлични към такава печална участ? При тия разговори на китайците често им идваше да възкликнат: „Колко искам да видя баща си в Горното селище!“, но думите не се отронваха от устните им и те се връщаха към мрачното обсъждане на смъртта на Абнър Хейл.
	— Не беше ли той старецът, който разби китайските храмове?
	— Да. Видях го веднъж как се втурна към храма с една тояга. Беше куц, но се нахвърли с такава сила, та се наложи управителите на плантациите да поставят там постоянен пазач. Щом дребният старец се приближеше към храма, пазачът почваше да вика: „Ето го, пак идва!“, и белите се спускаха, хващаха го и го отвеждаха вкъщи.
	— При тези обстоятелства човек може да си помисли, че китайците биха искали да го видят мъртъв. Но ние скърбим за него, а собственото му семейство не го е грижа как е умрял.
	Ала в големите къщи се бе настанила дълбока, тиха скръб. Един мормонски мисионер разказа на Михей Хейл:
	— В последния си ден баща ви посрещна ферибота и попита за момичето Илики. После набра малко цветя и го видях на пътя, водещ към църковните гробища. Поклати заплашително бастуна си към мен и извика: „Ти си мерзко създание! Трябва да те изгонят от островите“. Ако се бях замислил, щях да го последвам — стори ми се слаб и като че ли леко залиташе. Но ние толкова често не правим онова, което трябва, и аз го отминах, като се пазех от бастуна му. Той отишъл в църквата и се опитал да убеди пастора да му разреши да проповядва отново в неделя. Както знаете обаче, мислите му блуждаеха толкова често, че проповедите му бяха безнадеждни, и пасторът отказал. Това бил последният път, когато някой го е видял. Намерили го паднал върху гроба на една Алии Нуи от Мауи, която, както предполагам, той сам е приобщил към църквата.
	Тази нощ имах ясното усещане, че извърших нехристиянско дело, като отминах баща ви, и дори в един момент понечих да тръгна да видя дали се е прибрал вкъщи, ала не го направих. По време на сутрешната си разходка спрях край дома му, за да му пожелая приятен ден, него обаче го нямаше. Забързах към гробището, като очаквах да го намеря паднал някъде по пътя, но, както вече казах, той бе умрял при гроба.
	Господин Хейл, ще бъда откровен. Имаше, както много добре знаете, сурови критики във връзка със смъртта на баща ви, оставен сам в Лахайна, но аз и всички като мене знаят колко упорито се стараехте да направите по-леки последните му дни. Той беше твърдоглав човек и не приемаше добрината ви. Знам, защото сам съм изпитал острия му език. Искам да ви уверя, че истината е известна и в града ви осъждат само глупците.


	Както вече казах, домовете на четирите семейства Хейл бяха потънали в дълбока скръб, тъй като децата помнеха как баща им се бе грижил за тях; помнеха, че ги беше обичал, учил, сменял чаршафите им, когато изгаряха от температура, и бе посветил живота си на тях, за да станат достойни хора. Представяха си го — изпълнен със смразяваща ярост, как ги държеше затворени в малката, оградена със стени градина; и сякаш чуваха ужасните му ридания, когато преподобният Елифалет Торн ги отне от него. От този ден нататък всяко от четирите деца бе опитвало напразно да върне на баща си обичта, която им бе дарил, но той не искаше да я приеме. Отказа се от най-големия си син Михей, задето се ожени за полухавайка. Презираше Дейвид за това, че не пожела да стане свещеник, а също и Люси, тъй като се омъжи за младия Хюлет, а той, макар да имаше съвсем бяла кожа, все пак беше природен брат на метиси. И пренебрегваше Естър — най-малката, понеже се омъжи за един Уипъл, който се бе присмял на обществено място на мисионерите. Мъката на четирите му деца бе голяма.
	Но те бяха също така и представители на Нова Англия и щом обществеността в Хонолулу започна да шушука и да ги осъжда, че са изоставили горкия си стар баща със замъглен разсъдък да умре в една мръсна колиба в отдалечената Лахайна, почувстваха, че се налага да се покажат пред очите на града. Приеха презрението и крачеха, вдигнали гордо глави, като че ли не бяха сподиряни от шушукане. Когато дразнещи ги домакини ги предизвикваха с покани, за да видят как ще се държат, те приемаха и се държаха нормално в хонолулското общество, поемайки мрачно обвиненията, отправени срещу тях. Бяха длъжни.
	Ала китайските слуги, като гледаха това, бяха по-озадачени от всякога и допълваха мълвите, когато отиваха в магазините:
	— Ли Лум Фон ми каза, че миналата вечер Михей Хейл, госпожа Хюлет и госпожа Уипъл отишли на забава. Кажете ми, моля ви, обяснете ми как е възможно едно семейство, оставило горкия си стар баща да умре в бедност и напълно сам, да бъде толкова безсрамно и да се появява на обществени места, да пие алкохол и да се смее? И то преди да е минала първата година от траура!
	— Никога няма да разберем тези безсърдечни хора — съгласяваха се китайците.

	* * *

	Когато континентът Азия, първородният син на Мун Ки, започна да се превръща в кривокрако, бузесто проходанче, той бе своевременно последван от Европа, а по-късно и от Африка, които препускаха по кухненския под, докато родителите им приготвяха яденетата на Уипъл; и с появата на тези деца във връзката между Мун Ки и съпругата му настъпи странна промяна. Преди много векове Конфуций бе изтъкнал, че най-трудно се поддържат хармонични отношения между мъжа и неговата съпруга: „Нека има уважение между двамата“.
	Ето защо в китайските семейства бе общоприето мъжът никога да не подава нищо на жената, защото тя може да сметне, че иска да каже: „Желая да ти дам това. Трябва да го вземеш“. Той оставяше предмета близо до съпругата си и тя го вземаше, когато поиска. Имаше хора, които пренебрегваха този обичай, но един друг се спазваше от всички. Както ученият от пунти-магазина обясни на доктор Уипъл: мъж, който уважава съпругата си, никога не я назовава по име — нито на обществено място, нито вкъщи. Веднага щом едно момиче се омъжи, то става просто съпругата на еди-кого си; това е нейна професия и самоличност. Но появят ли се децата, тогава се внимава особено много да се крие името й от тях и на Хаваите едва ли имаше китайско дете, което да знае името на майка си. То никога не се произнасяше.
	В случая на Мун Ки проблемът се задълбочаваше от факта, че неговото момиче хакка въобще не му беше съпруга, а само наложница, и тя не биваше никога да бъде наричана „майко“ — това би било обидно. Беше вярно, че бе дала живот на трите момчета, ала истинската им майка беше официалната съпруга Кун, очакваща го предано в Долното селище. Според китайския обичай тази първа съпруга щеше да бъде законната майка на всички деца, които Мун Ки би имал, където и да било по света.
	И така, слабото, мършаво момиче хакка стана Лелята на Ю Чоу — Лелята на Петте континента, и с това име бе известна в града. Тя се смяташе за щастливка, защото в много семейства наложниците като нея биваха наричани с презрителното „онази“ или просто „тя“, но Мун Ки не искаше да бъде назовавана така, защото бе впечатлен от предсказанието на учения пунти, че неговата съпруга хакка ще му роди много синове и те ще си поделят континентите. Така че винаги когато дребният хитър комарджия назовеше съпругата си Лелята на Ю Чоу, той изпитваше особена обич към нея.
	Нито едно от децата и многобройните й внуци нямаше да научи никога името й, нито щеше да мисли за нея като за своя майка, защото Мун Ки напомняше строго на момчетата: „Майка ви живее в Китай“. И постепенно те се убедиха, че майка им ги чака в Долното селище и че именно на нея дължат преданост. Един ден от Кантон потегли пътуващ фотограф, посрещан в някои села с камъни като магьосник, който се опитва да открадне душите на хората с магията си. Но в Долното селище чичо Чун Фат, дето бе живял в Калифорния, каза на хубавата съпруга на племенника си: „Нека ти направят снимка и после я изпрати в Страната на уханното дърво“. Тя го послуша и момчетата на Кий Мун Ки израснаха с тази снимка в кафяви тонове на една добре облечена жена пунти с царствена осанка, която ги гледаше от стената; и фотографията предизвикваше у тях по-силно чувство за синовен дълг, отколкото живата Нюк Цин.
	Всичко това не я засягаше, защото като хакка тя бе водена от два основни стремежа. Най-много от всичко желаеше синовете й да получат образование и за постигането на тази цел бе готова на всякакви жертви. На второ място бе мечтата й да притежава малко земя. Изпълнението на всяка от тези цели искаше пари и бяха минали само няколко седмици от пристигането й в Хонолулу, когато тя започна да разнася плодове. А сега, без да каже нищо на семейство Уипъл, пое прането на несемейните мъже хакка. Един ден обаче доктор Уипъл попита съпругата си:
	— Аманда, какво правят тези сини дрехи в дъното на двора?
	— Ние нямаме сини дрехи — отговори тя и двамата започнаха проучване.
	— Никакво пране повече! — заповяда доктор Уипъл, но Нюк Цин вече бе заработила известен брой монети.
	Тогава тя почна да приготвя храна за китайските ергени и това се оказа изключително доходоносно, докато Аманда Уипъл не бе обзета от подозрение, като гледаше многото непознати мъже, които идваха по Нууану стрийт и хлътваха през градинската порта в задния двор.
	— Джон, прости ми, че си позволявам да помисля подобно нещо — рече тя една нощ — но смяташ ли, че прислужницата ни… ами… с всичките тези мъже?
	— Е, какво, та тя е само втората съпруга на готвача и предполагам, че ако той е съгласен, може да реши да заработи малко повече пари.
	— Джон! Колко ужасно!
	Двамата се съгласиха, че трябва да се направи нещо, и доктор Уипъл се превърна в детектив. Няколко дни по-късно влезе във всекидневната, като се заливаше от смях.
	— Ох, тези опасни китайци! — рече той. — Аманда, би трябвало капитан Хоксуърт да види какво става в задния ни двор. То би потвърдило всичките му подозрения.
	— Джон! Какво има?
	— Госпожа Кий, какво ужасно нещо, поднася топли ястия. На неженени мъже.
	Объркана, госпожа Уипъл избухна в смях.
	— Защо нашите слуги опитват най-различни начини, за да заработят допълнително пари? — попита накрая тя. — Заплатите, който им даваме, са добри.
	— Имат твърдото намерение да изучат децата си — обясни доктор Уипъл.
	— Браво на тях, но не съм съгласна това да стане, като откриват ресторант на наша земя.
	Отново наредиха на Нюк Цин да престане с поредното си начинание, но и този път тя бе умножила монетите си.
	Голямата й авантюра започна, когато разбра, че два акра мочурлива земя от имението на Уипъл могат да й донесат пари. Този път отиде при доктор Уипъл и на разваления местен английски, който говореха всички в Хонолулу, му каза следното:
	— Мога ли да използвам мочурището?
	— За какво? — попита той.
	— Да отглеждам таро.
	— Вие, китайците, ядете ли таро?
	— Не. Ще правим пой.
	— Вие не ядете пой, нали?
	— Така е. Ще го продаваме на местните.
	Доктор Уипъл поразпита насам-натам и установи, че идеята на Нюк Цин е добра. Хавайците вече работеха на заплата в конюшните и механичните работилници и не желаеха да губят времето си за приготвяне на пой, така че това традиционно за островите занимание бе минало в ръцете на китайците. Странната идея се хареса на Уипъл и той рече на Аманда:
	— Притежавам мочурището от години, ала трябваше една китайка да ми каже какво да правя с него. Колкото повече опознавам тези хора, толкова повече ми харесват.
	Дните минаваха и той бе все по-силно впечатлен от онова, което Нюк Цин постигаше на парчето земя. Винаги щом й останеха няколко минути след дългите часове работа като прислужница, тя забързваше надолу към парчето земя, засято с таро, връзваше конусовидната шапка под брадичката си, навиваше сините си панталони и навлизаше боса в меката кал. Изгради диги, по-добри от тези на повечето мъже, и направи умно замислени канали, посредством които водата се оттичаше от земята, така че да може да бъде обработена, а по-късно залята отново за отглеждането на тарото. Доктор Уипъл наблюдаваше системата й, приличаща на тези, изграждани от бобрите, и си мислеше: „Тя определено има усет към земята“. Ето защо не беше изненадан, когато един горещ ден Нюк Цин дойде при него, като бършеше калните си ръце със сноп трева, и попита:
	— Ще ми продадете ли мочурището?
	— Откъде ще намерите пари? — подкачи я той.
	Тя го удиви, разкривайки му колко много е спестила.
	— Останалите ще набавя, като продавам пой, и ще ви се изплащам година след година.
	Това се хареса на Уипъл, защото приличаше на кроткото пазарене, на което може би са се решавали неговите предци от Нова Англия, когато са искали да пратят синовете си в колеж; но се налагаше да я разочарова.
	— Тази земя е твърде близо до къщата ни, за да бъде продадена. Но има друго парче нататък в долината, което бих ви дал.
	— Може ли да отидем да го видим? — попита Нюк Цин. — Сега?
	Жаждата й за земя беше толкова голяма, че бе готова да върви часове наред, за да види полето. Близо петдесет поколения от нейния народ хакка бяха копнели за земя в богата долина и ето я сега, застанала насред превъзходна местност, твърдо решена да стане собственичка. Този ден доктор Уипъл беше зает и не можеше да я заведе, за да види необработваемото мочурище, което имаше предвид, а сетне той забрави, но не и Нюк Цин.
	Постигането на целта й да стане собственичка бе забавено от две спънки. Първо съпругът й отхвърли идеята за покупка на земя.
	— Няма да стоим дълго тук — обясни й той. — Ще бъде глупаво да купуваме земя, която ще се наложи да изоставим, когато потеглим обратно към Китай.
	— Искам земя — възрази Нюк Цин по нейния твърдоглав хакка-начин.
	— Не — отсече Мун Ки — нашата цел трябва да бъде да пестим всеки цент, който получаваме, и да върнем богатството си в Долното селище. Когато стигнем там, ще те изпратя в твоето село, защото няма да се чувстваш като у дома си сред другите пунти, а и съпругата ми няма да те иска.
	— Какво ще стане с момчетата? — попита Нюк Цин.
	— Ами тъй като са истински пунти, с пунти-имена, те ще живеят с майка си. — И добави бързо, като видя колко потресена остана тя: — Разбира се, ще ти дам малко от парите, които сме спестили, за да си купиш парче земя в твоето село. А може и от време на време да се виждаме покрай пътя.
	— Бих предпочела да имам земя тук — замоли Нюк Цин.
	— Лельо на Ю Чоу! — рече троснато Мун Ки. — Няма да останем на островите.
	Втората пречка бе свързана с пой, понеже, макар да бяха умни като всички китайци, те не можаха да усвоят приготвянето на този важен за островите продукт. Нюк Цин отглеждаше прекрасно таро и доктор Уипъл каза, че рядко е виждал по-добра реколта. Тя го прибираше правилно, отстранявайки първо тъмнозелените листа, които продаваше като зеленчук, подобен на спанака. После обелваше стъблата, за да бъдат сготвени като аспарагус, а цветовете вече бяха продадени, за да бъдат използвани като карфиол. Така оставаха големите тъмни грудки за приготвянето на пой. В сурово състояние те съдържаха горчиви окиси, които ги правеха неядливи, но сварени и обелени, бяха вкусни, ако се изключеше това, че изглеждаха като сирене рокфор. Нюк Цин влачеше именно тези сварени грудки към дървеното корито за приготвяне на пой, дълго близо два метра. В него раздробяваше тарото с чукало от канара от лава, като го мачкаше и превръщаше постепенно в гъста течност, докато накрая се получеше топка лепкаво тесто. Това беше пой, най-забележителното нишесте в света: по-скоро алкално, отколкото киселинно, по-лесно смилаемо от картофите, по-хранително от ориза; с пой можеше съвсем спокойно да се храни двумесечно бебе и старец с разяден от язви стомах. Доктор Уипъл, който забавляваше съдружниците си с намерението да консумира пой вместо хляб или картофи, го определяше като единствената съвършена храна.
	Хавайците обичаха пой и се успокоиха, щом китайците поеха изтощителната работа по неговото производство, ала не можаха да се научат да го харесват такова, каквото го приготвяха Нюк Цин и съпругът й. На острова имаше обичай в дните, когато пой бе готово за продажба, край улицата да се провисва малък бял флаг и щом Нюк Цин го окачи за първи път, тя бе посетена от много зарадвани клиенти. По-късно обаче те се оплакаха, че приготвеният от нея продукт е с ниско качество. Нейното пой не беше леката неутрална храна, очаквана от тях, и те я попитаха, извинявайки се, дали съдовете й са били чисти. Защото, ако спрямо хигиената в ежедневието хавайците имаха фанатични изисквания, по отношение на приготвянето на пой бяха маниаци. Ако върху купата за пой кацнеше муха, те изхвърляха цялото съдържание. Така тръгна съкрушителната мълва, че китайското пой не е чисто. И което бе още по-лошо — в него имаше бучки.
	Получи се и друго допълнително усложнение. Доларът, използван като основна валута на островите, се разбиваше на три противоречащи си системи от монети: десет американски десетцентови монети бяха равни на един долар; същото важеше за осем испански реала и четири английски шилинга. Последните можеха да бъдат разсечени на половинки със студено длето, за да се получат осем монети от по шест пенита, които също правеха един долар. Тъй като десетцентовите монети и реалите бяха с почти еднаква големина, хавайците се опитваха да убедят китайците, че една десетцентова монета има същата стойност, както и един реал, равен на дванадесет цента и половина; докато от своя страна Нюк Цин се стараеше да взема реали и да връща десетцентови монети. Така че помежду им се водеше постоянна война.
	Когато семейство Кий приготви петата партида пой, белият флаг се вя дълго отвън, преди да се появят някакви клиенти. Накрая влезе една огромна хавайка, потопи пръст във възморавото тесто и го опита.
	— Ще взема три купчини на половин цена с десетцентови монети — избоботи тя.
	Това беше прекалено за Нюк Цин. Макар да тежеше една трета от грамадната клиентка, тя скочи и заблъска жената навън, докато едрата хавайка започна да я пляска, сякаш беше досадна муха. Последва голяма врява, в резултат на която в двора се появи доктор Уипъл.
	— Повече никаква продажба на пой — постанови докторът.
	Това огорчи Мун Ки, усетил загубата на много пари, и той укори съпругата си, че е толкова глупава, та не знае как се прави пой; ала най-тежкото унижение тепърва предстоеше. Семейство Кий имаше няколко галона противно на вид тесто и пестеливата Нюк Цин нареди всички да ядат пой вместо ориз. Докато гълташе храбро противното нишесте, съпругът й правеше кисели гримаси. После установи поразен, че синовете му го предпочитат пред ориза.
	— Край! — извика той и тресна купата си. — Връщаме се в Китай веднага щом договорите ни свършат!
	— Нека подпишем за още пет години — примоли се Нюк Цин.
	— Не! — разгорещи се Мун Ки. — Не мога да търпя собствените ми синове да предпочитат пой пред ориз. Те вече не са китайци. — Понечи да изхвърли нишестето, но Нюк Цин не му позволи. — Е, добре, Лельо на Ю Чоу — промърмори Мун Ки. — Ще ям пой, но изтече ли ми договорът, ще се върна в Китай.
	Нямаше съмнение, че чичо му Чун Фат бе натрупал в Калифорния милион долари, ала беше очевидно, че неговият племенник нямаше да постигне същото на Хаваите.


	Все пак от провала в производството на пой последва един положителен резултат. Нюк Цин, винаги готова да опита нещо ново, откри, че ако нареже стеблата на тарото на малки парчета и ги залее със силно осолена вода, като ги затисне с камъни в качето, след време те стават на туршия. Бяха много вкусни с риба или свинско и в резултат на откритието нейното парче земя, засадено с таро, стана неочакван източник на приходи. Продаваше цветовете като зеленчуци, листата като спанак, а непреработените коренища — на кралската фабрика за пой на Форт стрийт. Но стеблата запазваше и мариновани както трябва, ги слагаше в двете кошници и мяташе на рамо бамбуковия прът. Тръгваше боса из града и разнасяше китайското си „кисело зеле“. Доктор Уипъл, който я наблюдаваше как се възстановява от поражението и възвръща несломимия си дух, й каза един ден:
	— Госпожо Кий, помните ли онова поле, за което ви говорих?
	Очите на Нюк Цин светнаха и Уипъл забеляза колко жадно очаква тя следващите му думи.
	— Огледах го отново — продължи бавно той — и тъй като не струва кой знае колко, няма да ви го продам. — Лицето на Нюк Цин се превърна в пропит с отчаяние етюд в жълто и засрамен от шегата си, доктор Уипъл бързо добави: — Ще ви го подаря, госпожо Кий.
	По това време Нюк Цин бе само двадесет и две годишна, но се чувстваше много стара, като че ли бе живяла дълго, лелеейки надежди, които едва сега се сбъдват. Очите й с форма на бадеми се напълниха със сълзи и тя остана неподвижна, притиснала ръце към страните си. „Земята можеше да бъде моя — мислеше си — богата земя в Страната на уханното дърво.“ И при съзнанието за това две сълзи се търкулнаха по лицето й.
	— Бащата на Ю Чоу ми каза, че няма защо да мисля за земя тук — рече тя на глас, както подобава на една покорна съпруга. — Скоро ще заминем за Китай.
	— Жалко — отговори Уипъл, готов да остави тази тема като маловажна.
	Ала в упоритата жена хакка се надигна с голяма сила гладът за земя, наследен от поколения предци. Стоеше сред двора на Уипъл, обзета от няма паника, и гледаше как той се отдалечава, отнасяйки със себе си единствената й възможност за спасение — обещанието за земя. И в отговор на един велик порив тя извика:
	— Доктор Уипъл!
	Старият учен се обърна и мигом долови тежката борба, която се водеше в душата на неговата прислужница. Върна се при нея и попита меко:
	— Какво има, госпожо Кий?
	Тя се поколеба за миг, като се обливаше в сълзи. Не можеше да каже нито дума, а само го гледаше и отваряше уста, без да издаде звук. Накрая прошепна едва-едва:
	— Когато Бащата на Ю Чоу се върне в Китай, аз ще остана тук.
	— О, не! — прекъсна я бързо доктор Уипъл. — Жената трябва да следва съпруга си. Не бих могъл да ви дам земята при това положение.
	Потресаващата вероятност да изгуби земята си придаде смелост на дребната китайка.
	— Той не е мой съпруг, доктор Уипъл — довери му шепнешком тя.
	— Знам — отговори Уипъл.
	— Доведе ме тук, за да ме продаде на мъжа, когото видяхте до оградата при пристигането ни. Но постепенно започна да ме харесва и затова ме запази за себе си.
	Доктор Уипъл си припомни сцената край имиграционната служба и почувства, че Нюк Цин говори истината. Но той беше пастор по сърце, затова посъветва прислужницата си:
	— Мъжете често си вземат жени по странни причини, госпожо Кий, а по-късно ги обикват и имат щастливи семейства. Ваше задължение е да се върнете в Китай със съпруга си.
	— Но когато стигна там — продължи умолително Нюк Цин, — няма да мога да остана с него в Долното селище. Той ще се срамува от големите ми стъпала.
	— Какво ще правите? — попита Уипъл с все по-голям интерес.
	— Ще трябва да живея в селото на хакка.
	Доктор Уипъл бе често огорчаван от несправедливостите на живота, с които се сблъскваше, но бе убеден, че спасението на човека е в подчинението на дълга.
	— Тогава ще отидете в Горното селище, госпожо Кий — рече кротко той. — Вземете синовете си и водете порядъчен живот. Вашите богове ще ви помагат.
	— Синовете ми обаче ще останат в Долното селище и аз ще бъда отделена от тях — обясни тя с хладна логика. — Те няма да искат да се знае, че съм тяхна майка.
	Доктор Уипъл се отдалечи от китайската си прислужница, тъпка няколко минути на едно място, подритвайки тревата, после се върна и й зададе няколко въпроса. Как се е запознала с Кий? Истина ли е, че я е довел на Хаваите, за да я продаде? Истина ли е, че ако се върне в Китай, ще бъде отделена както от съпруга, така и от синовете си? Къде са родителите й? Когато чу за отвличането и безрадостното й бъдеще, той помисли известно време, после каза направо:
	— Най-добре да отидем и огледаме земята.
	Отвори плетената порта и поведе босоногата жена с конусовидната шапка по долината Нууану на около километър и половина от имението, докато стигнаха малка низина, била някога поле за отглеждане на таро, а сега изоставена. По-голямата част беше мочурище, което се оттичаше надолу към бреговете на потока Нууану, ала когато Уипъл и Нюк Цин погледнаха към нея този ден, те си представиха как би изглеждала: в далечния край засадена с чудесно таро; по-сухата земя ще е добра за отглеждане на зеленчуци; в онзи ъгъл жената би могла да си направи малка къщичка; а след години Хонолулу ще се разрасне и ще обхване мястото. Това беше интересен къс земя, която сега не струваше почти нищо, и истинско състояние, ако в нея се вложат енергия и замисъл.
	— Това е вашата земя, госпожо Кий.
	Странната двойка си стисна ръцете и пое обратно към имението на Уипъл.


	Нюк Цин не разкри този договор на съпруга си, нито му каза за своето намерение да остане на Хаваите, когато той тръгне за Китай, понеже Мун Ки бе добър човек. Докато беше с наложницата си в чуждата страна, той бе и любезен, и мил, ала като реалист знаеше, че тя не може да бъде част от живота му, щом се върне в Китай. Но Мун Ки никога не помисли, че тази перспектива ще даде отражение върху сегашната им връзка. Той обичаше Нюк Цин и ценеше четиримата й синове. Тя отново беше бременна и Мун Ки беше щастлив. Работите му като организатор на играта чифа вървяха добре, а и се бе наложил като един от основните играчи на маджонг в Хонолулу. Мун Ки харесваше особено много семейство Уипъл, които бяха взискателни, но справедливи работодатели.
	— Изглежда, че с моето пристигане тук е започнал шестгодишният ми период на добър късмет — отбеляза веднъж пред доктора.
	— Какъв период? — попита Уипъл, защото, макар да бе ужасен от коравосърдечния начин, по който Мун Ки смяташе да се отнесе с Нюк Цин след връщането им в Китай, докторът харесваше пробивния младеж и го намираше интересен.
	— Китайците казват: „Три години неудачи, шест години добър късмет“ — обясни Мун Ки.
	След като готвачът се зае с друга работа, доктор Уипъл остана замислен над тази фраза, която обясняваше много неща за китайците.
	— Ние, християните — обясни той на Аманда — изповядваме Стария завет: „След седем охолни години винаги следват седем години на несгоди“. Така в света съществува равновесие. Всеки има по равно добър и лош късмет. Това е израз на еврейско — християнското чувство за безмилостна справедливост. Но китайците си представят света по-щастлив: „Ако издържиш три лоши години, след тях със сигурност ще дойдат шест честити“. Процентното съотношение е много по-добро и то обяснява защо китайците, които познавам, са такива неуморни оптимисти. Ние, англосаксонците, мислим за злото, което идва след доброто. Китайците смятат, че доброто винаги надвива злото, и то в отношение шест към три.
	Един следобед го обзе прозрение, което го порази, като че ли му се бе явило видение.
	— След петдесет години моите потомци тук, на Хаваите, ще работят за китайците!
	В мига, в който тази мисъл се загнезди в главата му, наблюдаваше как Нюк Цин възстановява каналите след наскоро миналата буря и търпеливо насочва изплъзналия се поток обратно в своята земя, засята с таро. И като гледаше как калният ручей връща плодородието на почвата, той стовари юмрук върху дланта си и рече:
	— От петдесет години говоря за това. Сега ще го направя.
	Потегли към канторите на „Джандърс и Уипъл“, събра всички млади представители на родовете Джандърс и Уипъл и им показа една карта на остров Оаху.
	— Четири пети от него са пустиня — рече оживено той, напомняйки им нещо, което те вече знаеха. — Там не расте нищо друго, освен кактуси и тези земи не стават дори за отглеждане на добитък. Останалата една пета получава всичката вода, от която се нуждае, но теренът е толкова стръмен, че не може да се обработва и водата се стича в морето. Момчета, често съм говорил за изграждането на канал, който да улавя тази вода ето там — той посочи дъждовната ветровита страна на острова — и да я докарва ето тук. — Уипъл стовари юмрук върху голямата неплодородна площ. — Започвам тази седмица.
	Пръв проговори един от синовете му.
	— Ако Господ е искал, Той е щял да стори така, че в тези сухи земи да има вода, и всяко действие, което е против Божията воля, ми изглежда като проява на съмнение в Неговата безпределна мъдрост.
	Доктор Уипъл погледна сина си.
	— Мога да ти отговоря само с притчата за дарбите — отговори той. — Господ никога не е искал скритите дарове да останат неизползвани.
	— „Джандърс и Уипъл“ се разрасна твърде много — възрази едно от момчетата на Джандърс — голям консерватор. — Нямаме средства за несигурни начинания.
	— Добрата фирма винаги се разраства твърде много — отвърна Уипъл, но като видя, че младежите със сигурност ще гласуват срещу това да използва средства на компанията, добави бързо: — Не искам да влагате ваши пари. Аз обаче твърдо ще заложа моите. Единственото, което искам, е да ми дадете права над вашите неплодородни земи.
	Щом придоби контрол над шест хиляди акра пустееща земя, той нае двеста мъже и множество мулета и със собствени пари започна авантюрата, чиято цел бе да преобрази своята част на Оаху от пустиня в буйни, тучни захарни плантации. С лопати и теглени от мулетата шейни той прокопа напоителен канал с постоянен поток, дълъг повече от петнадесет километра, по който водата се спускаше надолу от високите планински склонове към сухите, покрити с кактуси земи. Когато каналът стигна дълбока долина, която не можеше да бъде избягната, доктор Уипъл насочи водата към едно тясно отверстие и оттам в широка тръба, която се спускаше към дъното на долината и се качваше от другата й страна, където се изливаше в продължението на канала. Водата, устремена да се издигне на предишното си ниво, се втурваше надолу по тръбата, а после нагоре по другия склон без помощта на помпи.
	Когато каналът бе завършен и влиянието му върху благосъстоянието на Уипъл стана очевидно, той събра мъжете от „Джандърс и Уипъл“ и им показа картата на Оаху, на която със зелено бяха отбелязани обработваемите земи.
	— Докарваме с канали водата дотам, докъдето можем. Но погледнете тази карта. Използваме по-малко от двайсет процента от земята, която е възможно да бъде оползотворена. Все още деветдесет процента от дъждовете се стичат в океана. Господа, ще минат доста години след смъртта ми, когато някой ще измисли как да прободе тези планини и да докара водата от тази страна, където има нужда от нея. Умолявам ви — каза беловласият учен — щом проектът се окаже осъществим, а това ще стане рано или късно, не се колебайте. Влейте в него вашите средства. Ако трябва, направете дългове. Защото онзи, който ще има контрол над тази вода, ще управлява Хаваите.
	— Хората винаги изглупяват на стари години — прошепна един от по-консервативните Джандърсови, който се дразнеше, че работи под ръководството на Уипъл.
	И компанията така се увлече в гоненето на печалби от каналите на Джон Уипъл, че собствениците й забравиха неговото видение за тунела през сърцето на планината.

	* * *

	Докато Нюк Цин и съпругът й преживяваха неблагоприятния изход от производството на пой, те забелязаха, че и честият гост на Уипълови също е споходен от трудности. Когато капитан Рейфър Хоксуърт идваше на вечеря у семейство Уипъл, по лицето му личеше напрежението, обзело го с напредването на болестта на неговата изискана съпруга Ноелани — високата, величествена хавайка, на чийто чар китайците се радваха толкова много. През 1869 година, докато сервираше многобройните ястия, за Нюк Цин стана очевидно, че госпожа Хоксуърт се нуждае от медицински грижи. На изисканата хавайка й беше все по-трудно да издържа дългите вечери, без да покаже признаци на умора, и на Нюк Цин й беше мъчно за нея.
	Хаолите, както наричаха на островите белите хора, не разбираха какво бе разклатило толкова силно здравето на обичната им приятелка, но не и канаките, както бяха известни хавайците. „Хоолана и ка уай ке ола — Животът й се носи по вълните“ — казваха те за умиращата си сестра. Дори и да го знаеше обаче, Ноелани не се издаваше пред никого. На външен вид бе ведра, доволна, грациозна и със спокойно изражение. Приличаше на непоклатима кафява скала, обърнала лице към морето и щедро окъпана в слънчева светлина; вълните й нашепваха за привързаността на нейния съпруг и приятелите й.
	Като истинска алии, Ноелани спеше през по-голямата част от деня, за да съхрани силите си. Но щом дойдеше вечерта, тя се оживяваше и когато каляската й с английски кочияш, теглена от два коня, приближеше голямата къща на Хоксуърт откъм Беретания стрийт, Ноелани се изпълваше с възбуда като малко дете. Качваше се величествено в нея и нареждаше на англичанина: „Можете да ме откарате у семейство Уипъл. Но по-бързичко“. Щом пристигнеше, тя поразяваше всички с удивителната си красота. Поначало висока, Ноелани подчертаваше този факт с големи гребени от черупка на костенурка, забодени в сребристобялата й, вдигната нагоре коса, и с рокля с шлейф, дълъг поне метър, който се влачеше подире й. По средата на шлейфа имаше зашита примка, наричаше се „канака-примка“. Гостите обичаха да гледат колко сръчно подритва тя шлейфа с десния крак и хваща канака-примката с лявата ръка. Роклите й бяха от твърд брокат, украсен по края с фина брюкселска дантела. Ноелани носеше нефритени мъниста, които се съчетаваха чудесно с тъмната й кожа, нефритени пръстени и гривни, закупени от Пекин. Близо до сърцето й проблясваше плосък златен часовник от Женева, забоден с брошка от Париж във формата на пеперуда, украсена със скъпоценни камъни, а в дясната си ръка обикновено държеше ветрило от Кантон, направено от пера и слонова кост. Отгоре бе наметната с шал от Шанхай, широк повече от метър, който беше избродиран с червени рози, изпъкващи върху тъканта, и в двата си края завършваше с ресни от пекински панделки.
	— Някоя дребна жена би се изгубила в такъв тоалет, ала Ноелани винаги е била огромна — рече веднъж капитан Хоксуърт, който обичаше да прави подаръци на съпругата си.
	Когато влезеше в стаята, с тия блестящи тъмни очи, тя изглеждаше много благородна — дама, която бе символ на една доблестна раса. И която умираше.
	Ноелани обожаваше дрехите си, забавите, обичаше да се радва на децата си вечер. Ако край нея не се събереше многолюдна компания, тя се чувстваше самотна, като че ли хавайските й приятели са я изоставили в последните й дни.
	— Рейфър — казваше в такива случаи — иди до леля Мел и виж дали там има някой, с когото да поприказвам.
	И той завеждаше цялата група у тях, за да побъбрят с Ноелани, на която й ставаше все по-трудно да диша.
	Нейните децата бяха задомени добре и четиринадесетте внуци й доставяха огромна радост. Малама, най-голямата й дъщеря, бе омъжена за бляскавия Михей Хейл, който сега играеше изключително важна роля на Хаваите, тъй като бе единственият управител на „Хоксуърт и Хейл“. Освен това бе благороден човек и бе спечелил място в горната камара на законодателното тяло, беше член на личния съвет на краля и заемаше отговорен пост в Министерството на природните богатства.
	— Михей — казваше му често Ноелани — спомням си първия ни разговор през онази неделя в Сан Франсиско, когато с теб бяхме толкова сигурни, че Америка ще погълне нашите острови. Е, това все още не е станало, няма и да стане, докато съм жива. Камехамеха Пети няма да продаде на Съединените щати дори един квадратен метър от нашата земя.
	— Ще се обединим — уверяваше я брадатият й зет. — По-сигурен съм от всякога, Ноелани, че такава е волята на съдбата.
	— Говориш това от двайсет години, а виж какво се случи. Твоята страна пламна в гражданска война, докато моята продължава щастливото си съществуване, така, както винаги е било.
	— Не си права, Ноелани — укоряваше я Михей, галейки гъстата си брада, като че ли се обръщаше към законодателното тяло. — Всяка вълна, достигаща бреговете на тези острови, носи нови доказателства, че скоро ще бъдем една страна. Очаквам това да стане до десет години.
	— Защо си толкова сигурен? — настояваше Ноелани.
	— Поради една проста причина. Америка има нужда от нашата захар. За да си подсигури доставките, тя ще трябва да присъедини островите.
	— Работиш ли за тази кауза, Михей? — попита възрастната жена.
	— Да, както и всички хора със здрав разум.
	— Знае ли кралят?
	— Той преценява проблема по-добре и от мен. Желае Хаваите да останат независими, ала ако това е невъзможно, предпочита Съединените щати да погълнат островите.
	— Радвам се, че няма да съм жива, за да го видя — казваше уморено Ноелани, преди китайските прислужници да почнат да сервират храната.
	Онова, което впечатляваше най-силно Нюк Цин, бе изключителната нежност, с която капитан Хоксуърт се грижеше за съпругата си. Той беше любимият хаол на цялата китайска общност. Защото, въпреки че ги бе малтретирал по време на пътуването им към Хаваите и ги проклинаше, задето напускат плантациите, капитанът се бе оказал почтен приятел. Мъжът, чието лице бе размазал с ритници, бе настанен на добра работа, а другият, който бе счупил глезена си, когато бе хвърлен в трюма, получи пари, за да си доведе съпруга на островите. Винаги щом пристигнеше някой кораб на „Хоксуърт и Хейл“, натоварен със специални храни за китайците, капитан Хоксуърт беше там, за да наблюдава разтоварването, тъй като обичаше аромата на далечни места, и бе чест посетител както в пунти, така и в хакка-магазините. Той пляскаше жените по задните части и се шегуваше с мъжете. Ако се случеше да носи бутилка уиски, което не бе рядкост, капитанът махаше тапата, отпиваше една голяма глътка, изтриваше гърлото на бутилката, подаваше я на китайците и отпиваше нова глътка, щом тя се върнеше при него. Държеше се непринудено и спокойно, което допадаше на китайците, и притежаваше способността да им налага изведнъж волята си, за което те го уважаваха. В частни разговори ги ругаеше; на обществени места беше любезен с тях.
	Най-много ги впечатляваше очевидната му любов към неговата хавайска съпруга. Високият суров капитан с белите бакенбарди бе особена трогателна гледка, когато помагаше нежно на Ноелани да се качи в каретата, за да отиде на вечеря у приятели. В такива моменти той избързваше пред нея с кашмиреното й одеяло, което разстилаше на задната седалка. После я изчакваше и й протягаше силната си ръка, за да се облегне, докато се качваше с мъка. Сетне завиваше краката й с одеялото и оправяше шала около раменете й. Минаваше спокойно пред конете — никога зад каретата, и ги потупваше по хълбоците и муцуните. Отиваше при задната врата, качваше се и сядаше до съпругата си. Даваше сигнал на кочияша англичанин, отпускаше се до нея и кимаше на вечерните минувачи, докато конете препускаха в лек тръс по прашните улици. След краля капитан Хоксуърт бе най-достойният и забележителен човек на Хаваите и той го знаеше.


	Понякога на островите ноемврийските нощи са студени, тъй като тогава денят е къс, а слънцето ниско, и през ноември 1869-а стана ясно за всички, че скоро Ноелани ще трябва да остане на легло.
	— Не мога да определя какво й е — каза доктор Уипъл — но е очевидно, че се налага да престане да излиза толкова много.
	— Ноелани не е обикновена жена — отговори капитан Хоксуърт. — Тя е Алии Нуи на тези острови и ще продължи да идва с мен дотогава, докато силите й позволяват, тъй като смята, че е правилно да се движи сред своя народ.
	Вечерите станаха студени и капитан Хоксуърт увиваше съпругата си с все повече шалове. Веднъж, когато тя изглеждаше много слаба и на границата да припадне, той я попита:
	— Не би ли предпочела, скъпа, да останеш вкъщи тази вечер?
	— Не — рече тя. — Има ли причина?
	Така че Хоксуърт й помогна да се качи в каретата и те потеглиха, но не направо по Беретания, а заобиколиха по Кинг стрийт и Нууану стрийт. Той й показваше различни места, като че ли тя беше турист, който вижда Хонолулу за първи път.
	— Ето там строим новите складове на „Хоксуърт и Хейл“ за пристигащите товари — обясни й — и аз предлагам да купим тук земя за кантората ни. А там китайците отварят магазин за зеленчуци и месо.
	Капитанът държеше чувствителния си пръст върху пулса на Хонолулу, докато той вървеше към новия живот, но в същото време не се отделяше от съпругата си, която се крепеше със сетни сили. Тази вечер семейство Хюлет промени обичайното си място, за да седне близо до нея, и когато тя залитна, капитан Хоксуърт рече спокойно:
	— Може би това е последната вечеря на лейди Ноелани с приятели.
	Но тя се посъвзе и щом дойде декември, каза на съпруга си, че от всичко най-голяма радост й доставят вечерните разходки с него. Така че на осмата вечер от декември той нареди да приготвят каретата, за да я отведе у семейство Уипъл. Ала Нюк Цин ахна, щом я видя да влиза в трапезарията — съсухрена, досущ тъмен призрак.
	По време на вечерята капитан Хоксуърт потресе всички, с изключение на Ноелани, разказвайки нещо ужасно.
	— Когато майката на Ноелани — благородната Алии Нуи от Мауи, легнала на смъртния си одър, съпругът й изпълзявал до нея на колене и лакти, за да я види, и й носел мейлови гирлянди от хълмовете. Мисля, че е срамно и недостойно една мила хавайска жена да няма огърлици от цветя, затова помолих хората си да ни донесат мейл от хълмовете и сега бих желал да ги дам на моята Алии Нуи.
	Отиде до вратата и свирна силно на кочияша. Англичанинът притича с гирлянди от мейл и капитан Хоксуърт окичи с тях раменете на съпругата си. После седна надалече от нея и бавно заразказва:
	— Може би беше 1820 година, когато срещнах Ноелани за първи път. Тогава тя бе още момиче. Съгледах я как се носи към брега на сърф — изправена, без нито една дрешка на себе си. Приличаше на богиня. И знаете ли кога я видях отново? През 1833-та. Отидох в нейния дом, почуках на вратата и първото, което й казах, беше: „Ноелани, дойдох, за да си намеря съпруга“. И знаете ли какви бяха първите й думи към мен? „Капитан Хоксуърт, ще дойда с вас на кораба“. И така, тя се качи на борда на „Картаджиниън“ и никога не го напусна. — Усмихна се на съпругата си и рече: — Като гледам сега как се годяват и женят хората, бих казал, че във връзките им почти няма романтика.
	Смигна й и се обърна към гостите.
	— Към вас, млади хора, които още не сте женени, имам един малък съвет. Навъртайте се около брега, докато видите някое красиво хавайско момиче на сърф, съвсем голо. Вземете го за съпруга и никога няма да съжалявате.
	Тази вечер той отведе болната си жена вкъщи и тя повече не се появи по улиците на Хонолулу. Смъртта й бе странна, обгърната в мистерия. Нито един доктор не можа да обясни защо умираше, но беше очевидно, че такова е решението й. Подобно на поетичната раса, чиято благородна представителка беше, Ноелани бавно се стопяваше и в края на декември обяви: „Ще умра в началото на януари“. Тъжната новина се разпространи из хавайската общност, така че по време на празниците на прага на дома на Хоксуърт почнаха да се появяват грамадни жени, боси и с цветя в ръце, които обясняваха: „Дошли сме, за да скърбим с нашата сестра“. Стояха с часове край леглото й, без да кажат дума, и привечер си отиваха — грамадни, обречени създания, оставяйки цветята край постелята. Преди да умре, Ноелани повика зет си, чернобрадия Михей Хейл от личния съвет на краля, и му повели:
	— Грижи се за Хаваите, Михей. Давай добри съвети на краля.
	— Всеки път, преди да говоря с него, се моля Бог да ми посочи правия път — увери я той.
	— Не искам само да бъдеш благочестив — рече тя. — Трябва да си и справедлив.
	— Само чрез молитвите мога да различа кое е справедливо и кое не — възрази зет й.
	— Все още ли си толкова твърдо убеден, че Хаваите трябва да се присъединят към Щатите? — попита Ноелани.
	— Ще го доживея — увери я той.
	Тя заплака.
	— Това ще бъде тъжен миг за хавайците — рече му. — В разгара на своето тържество, Михей, бъди мил и се отнасяй с разбиране към съпругата си. Малама, разбира се, ще те подкрепи, но в деня, в който ще унищожите хавайското кралство, тя ще те мрази.
	Непреклонният Михей Хейл искаше в този момент да прояви милосърдие, когато виждаше за последен път силната си тъща. Но също като някой пророк от Стария завет се почувства принуден да добави:
	— Всяка нация има своя съдба, Ноелани, която не може да бъде избягната.
	— Това важи и за расите — отговори тя — и съдбата на нашата не беше щастлива.
	Той се поклони и понечи да си тръгне, ала Ноелани го повика до леглото си и каза:
	— Бих желала да се помоля с теб, Михей. — Зет й коленичи и тя заговори монотонно: — Господи, напътствай делата на този вироглав брадат младеж. Вдъхни му благост и справедливост.


	На погребението в старите гробища Макики капитан Хоксуърт развълнува всички, като отказа да напусне гроба. Остана там няколко часа, без да плаче или да изпадне в истерия. Само стоеше и гледаше над Хонолулу към корабите и Диамантената глава. Край Уайкики се надигаха вълни и той виждаше дребните фигури на хора, яхнали гребените им. Небето беше синьо с разкъсани облаци на хоризонта, носени от вятъра, а под него лежеше морето — неспокойното, бурно море, в което бе минал животът му.
	„Колко прекрасно беше всичко — помисли си той. — Не бих променил нито ден. Дори в този миг някъде там се множат кашалоти и аз съм част от тях, Живейте, китове! Много скоро ще пристигне някой като мен и ще забие харпун в туловищата ви. Забавлявайте се, докато можете!“
	Капитан Хоксуърт никога не бе общувал с удоволствие с децата си и им беше позволявал да се развиват така, както искат, но сега, след като Ноелани почина, изведнъж се превърна в благ стар глава на семейството и за него стана обичай да събира сина и трите си дъщери с техните семейства и да стои кротко усмихнат начело на масата, излъчвайки чар и привързаност. Говореше за старото време в Южния Тихи океан и за приключенията си в Китай. Според него човек трябваше да дочака смъртта, за да познае що е Бог, освен ако не е познал морето на младини.
	— Да бъдеш моряк, когато си тринайсетгодишен, да изпиташ суровата сила на вятъра и на противни капитани, да откриеш духовната утеха, която дава помещението на моряците, и после да се издигнеш сантиметър по сантиметър към капитанството, а сетне и към притежаването на съда, това са най-важните изпитания за един мъж. Точно в такива борби със съдбата човек открива какво е отношението му към Бога. И не забравяйте тия мои думи, млади хора, стигнали по лекия начин до това, което сте. — Той погледна остро сина си Бромли и съпрузите на трите си дъщери: Джандърс, Уипъл, Хейл.
	Отдавна бе забелязал, че Михей е най-способен от всички, и по време на семейните вечери, на които младите мъже идваха с желание, капитан Хоксуърт се обръщаше все по-често към него.
	— Всяко начинание е като да командваш кораб, Михей. Има заговори срещу капитана, които той е длъжен да потушава безмилостно. Може да не ти харесва да риташ човек в лицето — на мен това никога не ми е доставяло удоволствие, но е възможно то да се окаже единственият начин да запазиш властта над кораба си. И точно това е най-важното. Властта.
	Той смяташе, че следващите десет години ще доведат до поредица от фундаментални кризи, които ще определят бъдещето на Хаваите, и което бе още по-съществено — бъдещето на могъщите фирми, желаещи да продължат да управляват деловите начинания на островите.
	— Не обръщайте внимание на милите стари дебели крале. Те нямат никакво значение и трябва да се държат само за забавление на хората. Сега са важни „Хоксуърт и Хейл“, „Джандърс и Уипъл“ и „Хюлет“. Управлявайте ги както трябва и на кралете няма да им остане нищо друго, освен да ви следват.
	Когато говореше така, той се разстройваше, защото установяваше, че Михей Хейл не е съгласен с него.
	— Налага се да решим веднъж завинаги този проблем с глупавите крале — настоя Хейл. — Вбесяващо е да се гледа как разсипват богатството на това кралство и съм по-твърдо убеден от всякога, че трябва да се направи нещо.
	— Михей! — укори го капитан Хоксуърт. — Бъди доволен, че „Хоксуърт и Хейл“ става най-могъщата компания в Тихия океан, и остави кралете да се грижат за себе си. Помни какво ти казвам. По дяволите, синко, ти ще бъдеш истинският крал, този, който има значение.
	— Съдбата на американците не е да живеят под управлението на крале — повтори упорито Михей.
	— Ще ти кажа каква е съдбата на Америка — изгърмя Хоксуърт и наведе красивата си побеляла глава напред. — Ако Хаваите преуспеят и натрупат пари, Америка изведнъж ще открие, че ние сме част от нея. Но ако позволите на фирмите да се мотаят и пилеят нашето наследство, Америка няма да даде пукнат грош за нас.
	По време на тези разговори жилавият стар капитан пренебрегваше неспособния си син Бромли и докато спореше с Михей по въпросите за гражданското управление на Хаваите, като се преструваше, че за него то е по-важно от преуспяването на „Хоксуърт и Хейл“ и другите големи компании, Хоксуърт постепенно забеляза, че сред присъстващите има един пъргав мозък, съответстващ на неговия. Без да насочва думите си нарочно и очевидно към този внимателен слушател, той взе да се изразява така, че да бъде ясен за тринадесетгодишния син на Бромли — Уип, и скоро изпита задоволство, като видя колко бързо това здраво пъргаво момче с жив поглед почна да разбира за какво се говори.
	— Винаги съм смятал — рече той, като привидно се обръщаше към вуйчото на момчето, Ед Джандърс, женен за Илики; беше интересно как капитан Хоксуърт бе назовал собствените си деца с имената на жените, които бе обичал: Джеруша, Бромли, Илики, ала съпругата му го бе разбирала — смятал съм, че един мъж трябва да започне живота си на тринайсет. Да стане моряк или да се захване с велики дела. Вече умът му трябва да се е заел с представата за Бога и би следвало да е погълнал половината от чудесните книги, които е нужно да прочете през живота си. Всяка минута, пропусната, след като си навършил тринайсет, представлява безвъзвратно изгубен час. — За стария капитан беше интересно, че съпругът на Илики не схваща нито дума от това, което казваше, ала внук му Уип Хоксуърт разбираше всичко.
	Ето защо Хоксуърт доби навика да взема със себе си жизнерадостното момче, когато се разхождаше из Хонолулу, и постепенно общността свикна да вижда как красивият капитан се движи важно из улиците с будния си внук, как го запознава официално с деловите си съдружници и обяснява на момчето митническите процедури при корабите.
	— Капитане — попита го един ден пасторът — момчето не ходи ли повече на училище?
	— Училището не може да му даде онова, на което го уча аз — отвърна Хоксуърт.
	Водеше внук си на пристана, за да види корабите на „Хоксуърт и Хейл“, пристигащи от Ява и Китай, и го караше да стои по цели дни долу в помещението на моряците, докато отиваше да свърши друга работа.
	— Ако си надарен с въображение — казваше му — а аз мисля, че си, ще можеш да си представиш какво е да бъдеш моряк. Има едно особено преживяване, свързано с морето, което всеки мъж трябва да открие сам — пристигането в някое непознато пристанище след дълго пътуване. Запомни това, Уип. Обиколи света. Виж забранени места и се гмурни в тях. — Говореше това, застанал между палубите на един преустроен китоловен кораб, и добави в полумрака: — Уип, двете най-велики неща в живота са да влезеш в непознато пристанище, като си мислиш: „Този град ще стане мой“, и да влезеш в пристана на непозната жена и да си кажеш: „Тази жена ще бъде моя“. Уип, когато умра, не искам да ме помниш как съм изглеждал в църквата или седнал вечер зад голямата маса. Искам да ме помниш такъв, какъвто съм.
	Той остави кабриолета при пристана и тръгна на запад от оживените докове, докато с внук си стигнаха до една част на града с ужасно миришещи малки къщи, наредени край истинска плетеница от тесни улички.
	— Това е Иуилеи — обясни капитан Хоксуърт. — Рат Али, Иуилеи, и тук аз съм кралят.
	Но дори думите му да бяха истина, той беше крал тайно, тъй като никой из уличките на Иуилеи не го заговори. Край тях минаваха китайци, спечелили пари от комар, моряци, дребни търговци от Хонолулу, тръгнали по работа. Първото нещо, което забеляза младият Уип Хоксуърт, бе, че тук не си приказваха дори хора, които се познаваха. Като че ли по силата на някаква магия човек ставаше невидим, защото желаеше да бъде такъв.
	— Ето, на това място идвам често — обясни капитанът и поведе внука си в тъмна и с нищо незабележима барака, добре осветена отвътре и обзаведена с вкус.
	Заведението се управляваше от китаец, който внасяше момичетата си от Макао. Той кимна на капитана.
	— Искам да видя всички момичета — рече старият Хоксуърт.
	Пред тях в редица застана доста разнородна група по халати и пантофи: испанка от Валпараисо без никакви гребени в косата; италианка от Неапол, пристигнала в Хонолулу на китоловен кораб; ирландка от Дъблин, която познаваше капитан Хоксуърт и го целуна — младият Уип я хареса и тя му се усмихна; две китайки и една японка, неприветливи и надменни.
	— Кое е най-младото момиче тук? — попита капитанът.
	— Ето тази китайка — отговори пазителят на шедьоврите.
	— Говори ли английски?
	— Не. Не се и налага.
	— Днес се налага — отвърна Хоксуърт. — Иди и ми доведи най-младото момиче, което успееш да намериш, но да знае английски. Искам да посвети моето момче.
	Щом собственикът напусна стаята, за да обиколи бордеите на Иуилеи, двете китайки и японката се оттеглиха, но останалите, които говореха английски, се събраха около капитана и повереника му, възхищавайки се на младежа.
	— На колко години е? — попита приятната ирландка.
	— Тринайсет — отговори капитанът и я обгърна със силната си ръка. — А точно на тази възраст е време един мъж да познае какво възхитително нещо са жените. На колко беше ти, Норийн, когато опозна мъжете?
	— Тринайсет — отвърна щастливо ирландката.
	— А ти, Констанца?
	— Бях на дванайсет, случи се в задната част на катедралата в Неапол.
	— А аз бях четиринайсетгодишен — рече извинително Хоксуърт. — И се случи в родния ти град, Ракела. Ето защо винаги съм обичал Валпараисо. Пристигнах на китоловен кораб… е, предполагам, че няма да ви е интересно, ала тогава проследих моряците, за да разбера къде отиват, изпълнени с толкова решителност. Влязох след тях и казах: „И аз съм с вас!“. Когато хвърлих шилингите си, всички се заляха от смях, но после почнаха да се отнасят към мен с по-голямо уважение. И, Уип, теб също ще те уважават повече. Не защото ще разберат, че си бил тука. Това трябва да остане тайна. А тъй като ти ще знаеш нещо, което те не знаят. И именно това познание прави от едни мъже, а други, които го нямат, остават момчета… за цял живот. Опасявам се, че твоите вуйчовци и баща ти са момчета. По дяволите, искам да бъдеш мъж!
	Съдържателят на публичния дом се върна с едно момиче — китайче на неопределена възраст, но изглеждаше по-младо от другите. Беше облечено с черна копринена риза, покриваща бели, широки като шалвари панталони. Беше босо, а косата му бе прибрана в дълга плитка така, че изглеждаше напълно чуждо на момчето, което щеше да е негов гост. Уип я погледна с неприкрито любопитство и когато китайката видя обърканото, но и нетърпеливо изражение на лицето му, се усмихна и пристъпи към него.
	— Искам да му покажа някои неща — рече тя.
	Младият Уип бе обзет веднага от страх и макар да не се отдръпна назад, той и не приближи. Дядо му обгърна спокойно с лявата си ръка малката китайка, а с дясната — своя внук.
	— Помниш ли какво ти казах за корабите, плаващи към непознати пристанища? Всеки има достатъчно смелост, за да люби момиче от своята раса, ала за да бъдеш мъж, Уип, трябва да гледаш право в очите кафявите, жълтите и каквито срещнеш момичета и да казваш: „Ти си жена и си моя“. Защото това, което един мъж е длъжен да разбере, е, че няма полза да обича точно определена жена. Трябва да преследваш представата за жената изобщо. А сега бъди наистина мил с това хубаво малко китайско момиче. Защото с негова помощ ще направиш първите стъпки в едно велико откритие.
	Като даде благословията си на любопитната двойка, той ги побутна нежно към тъмния коридор, водещ към стаите, и щом изчезнаха, хванати за ръце, сграбчи ирландката и извика:
	— По дяволите, Норийн, толкова е вълнуващо! Представи си! За първи път!
	Китайката заведе Уип в една стаичка и му показа мебелите.
	— Приятно е, не мислиш ли?
	— Наистина е хубаво — измънка той, стискайки все по-здраво топлата й длан.
	Тя го отблъсна от себе си и се обърна с лице към него.
	— Човек може да се забавлява доста с една жена. Разбираш ли?
	Свали бавно блузата си презглава и когато хвърли шумолящата коприна на един стол, се усмихна на Уип, сложи малките си кафяви ръце под гърдите си и разкърши рамене с бавни въртеливи движения.
	— Те са създадени за мъже — обясни тя и без повече указания младият Уип пристъпи напред, издърпа ръцете й и на тяхно място сложи своите. Той повдигна инстинктивно малките гърди към устните си и докато бе зает с тях, момичето свали панталоните си. Капитан Хоксуърт щеше да остане доволен, ако можеше да види от колко малко напътствия се нуждае неговият внук.


	Но в други отношения Уип се нуждаеше от съществено насочване. Той беше буен момък със средни оценки в училище и дядо му го изненада с настояването си да чете големи и трудни книги като „Джейн Еър“ или сериозни географски изследвания, докато учениците в Пунахоу се бореха с „Оливър Туист“ и „Легенда за спящата пещера“. Също така капитан Хоксуърт учеше внука си колко важно е да се търси печалба във всяка дейност, развивана от един човек, като деловите му принципи бяха прости: „Ако продадеш нещо, никога не давай даром образците. Накарай копелетата да платят. И винаги наглеждай помощниците си, иначе ще отмъкнат компанията изпод краката ти“.
	Имаше обаче един урок, който строгият капитан се постара да втълпи най-добре в главата на своя гледащ реалистично на живота внук.
	— Да живееш седемдесет години е изключително приключение. Сега си на тринайсет. Може би ти остават още само петдесет и седем Коледи. Радвай се на всяка от тях така, като че ли никога няма да видиш друга, защото по Божията милост скоро идва ден, когато това става. Имаш още само две хиляди и петстотин съботни вечери. Намери си момиче и му се наслаждавай. Никога не приемай някоя жена не сериозно. Може повече да не легнеш с друга. Или пък да си спомняш винаги за нея като за най-добрата от многото. Но, по дяволите, Уип, не се превръщай в слаб старец преждевременно. Не бъди като баща си и вуйчовците си. Господи, Уип, ти дори не можеш да си представиш какви ще бъдат Хаваите след двайсет или петдесет години. Може би никой вече няма да отглежда захар. Възможно е повече да няма нужда от кораби. Или този град и хълмовете край него да бъдат част от Китай. Но бъди смел в предвижданията си. Бъди на върха на колелото, докато то се върти, а не да се влачиш подире му, на дъното.
	След тази пламенна реч младият Уип направи стария капитан изключително щастлив. Представата, че един ден Хаваите могат да бъдат част от Китай, не впечатли особено младежа, но споменаването на тази страна му напомни за Иуилеи и той каза смело:
	— Иска ми се да видя отново онова китайско момиче.
	— На мене също! — изгърмя старият човек, подръпна юздите на коня и поведе внука си натам.
	Но когато стигнаха заведението на човека от Макао, не можаха да открият китайката, така че Уип се усмихна както преди на ирландката, която бе по-тежка от него, ала дядо му изрева:
	— Не, за бога! Норийн е моя!
	Младежът погледна пламенно Ракела от Валпараисо и испанката бе толкова завладяна от копнежа да бъде с това младо момче с искрящи очи, че когато остана насаме с него, се хвърли върху му като тигрица и Уип се вкопчи в нея, оставяйки червена следа по гърба й. Тя го свлече на пода със силна въздишка и го научи на неща, непознати на нито едно момче в Хонолулу и известни на малко мъже.
	И странно, когато този ден си тръгна от Иуилеи, той не мислеше за жени, а за шумни пристанища. За ненаситната борба със света и за кораби — неговите кораби, пътуващи по всички части на земното кълбо, за да докарат у дома непознати хора и стоки.
	— Не искам да се връщам в Пунахоу — заяви той същата вечер на голямата маса у дядо си.
	— Какво искаш да правиш? — попита благопристойният му баща, чиято главна грижа в живота бе да крие факта, че е полухаваец.
	— Искам да отида в морето — отвърна младият Уип.
	— Ще стане! — обеща дядо му.
	Ала това бе обещание, което му бе изключително трудно да удържи, и за известно време изглеждаше като че ли тесногръдите вуйчовци, които не познаваха буйните непринудени момичета от Иуилеи, ще възтържествуват.
	— Момчето трябва да завърши Пунахоу и да отиде в Йейл — настоя Бромли Хоксуърт.
	— По дяволите Йейл — изкрещя капитан Хоксуърт. — Той никога не е дал нищо добро на човек, който не е бил оформен от собствения си опит. Синът ти е от различна порода, Бромли. Създаден е за морето.
	— Уип трябва да получи образование, което да го подготви за по-нататъшните му задължения и отговорности в „Хоксуърт и Хейл“ — отговори Бромли.
	— Слушайте ме, слепи хора! — изгърмя Хоксуърт. — Точно такава е целта ми, като настоявам да отиде в морето. За да получи обучение по света, което ще му е нужно, ако желаете да ръководи добре компаниите ви. Именно заради вас искам той да стане моряк. Защото в тази група от плахи, стеснителни хора трябва да има някой, който да е развил в себе си смелост и да гледа на нещата по нов, освободен начин. — Отпусна се назад на стола си и рече: — Почва да ми омръзва да споря.
	Вуйчовците подкрепиха Бромли, като особено разпалени бяха думите на брадатия Михей, който заяви, че на Хаваите са настанали нови времена, изискващи благоразумие и умерено управление.
	— Нашата задача е да запазим позициите и да укрепим богатствата си, докато обмисляме какво да се направи, за да присъединим тези острови към орбитата на Америка. Предпазливост, усилна работа и интелектуални способности — ето от какво имаме нужда. Бромли е прав. Мястото, където може да се придобият тези достойнства, е Йейл.
	— Невероятна глупост! — отговори капитан Хоксуърт, отпуснал се на стола си начело на масата. — Качествата, за които говориш, Михей, могат винаги да се купят за хиляда и петстотин мексикански долара годишно и знаеш ли защо на такава ниска цена? Защото винаги се разчита, че проклетият ти Йейлски колеж ще произведе точно този вид хора в количество, по-голямо, отколкото пазарът може да поеме. Ала дръзки хора, школувани в морето, придобили опит чрез търговия и жестоки боеве… — Той стана от масата и я напусна с отвращение. — Такива мъже не излизат евтино. Никой не ги произвежда в големи количества.


	Вуйчовците изолираха младия Уип от дядо му, за да не би старецът да натовари момчето на някой от многото товарни кораби на „Хоксуърт и Хейл“, които предстоеше да отплават от Хонолулу. За да осуетят плана на стария капитан, какъвто подозираха, че има, те организираха изпращането на Уип обратно в Нова Англия, където да се подготви за Йейл в сравнително по-спокойна среда; но една мартенска сутрин на 1870 година капитан Хоксуърт успя да открие къде държат внука му и отиде там с кабриолета.
	— Бързо, Уип — рече той на момчето — имаме само няколко минути на разположение.
	— За какво?
	— Заминаваш с кораб за Суец.
	Здравият младеж, вече почти четиринайсетгодишен и висок за възрастта си, се усмихна на стария си дядо със стегната стойка.
	— Нямам никакви дрехи тука — каза той.
	— Тръгвай така, както си. Ще цениш дрехите повече, ако ти се наложи да работиш, за да си ги купуваш.
	Потеглиха бързо към доковете и Уип се втурна, без да се замисля, към огромния кораб „Хоксуърт и Хейл“, който изглеждаше готов да поеме в открито море, но дядо му го хвана за ръката и го завъртя.
	— Мили боже, Уип! — възкликна той. — Нима допускаш, че бих те качил на някой от моите съдове? Ето, с онзи там ще отплаваш, синко! — И посочи тримачтовия, носещ следите на годините китоловен кораб от Салем, Масачузетс.
	Личеше, че времето не е било благосклонно към него, защото бе навлязъл в търговията с китове, след като тя бе достигнала апогея си, и бе прехвърлян от един вид дейност към друг, без да успее някога да намери своето място сред корабите, скитащи по света. Бе сменял три пъти такелажа си и сега плаваше като баркентина, поела рискованото задължение да отиде до Манила за един прекалено голям товар от махагонови дървета, необходим на хедива на Египет за строежа на новия му палат. Вече чакаше на кея половин час след обявеното време за отплаване, но за него това не бе нищо ново, тъй като бе изпуснал безвъзвратно основния график, по който се движат океаните на света. Все пак капитанът губеше търпение и съвсем не беше в добро настроение, когато Рейфър Хоксуърт пристигна забързано с внука си.
	— Това е момчето, за което ти говорих — рече Хоксуърт.
	— Изглежда силно — изръмжа навъсеният капитан. — Слизай долу.
	— Бих искал да поговоря минута с него — каза Хоксуърт.
	— Имаш шест на разположение — съгласи се капитанът.
	Рейфър Хоксуърт се спусна бързо в помещението на моряците и сграбчи внука си за раменете.
	— Щом напуснеш пристанището, Уипъл — започна припряно той — онзи злобен мъж горе ще има пълна власт над живота ти. Думата му е закон и няма да спечелиш както неговото, така и моето съчувствие, ако се държиш като страхливец. Сбиеш ли се, а това непременно ще се случи, помни едно. Бори се на смърт. Няма други правила. И щом победиш и повалиш противника на палубата, винаги го ритай в лицето, така че когато стане, да не може да твърди, че едва не те е надвил. Бий го, ритай го, осакати го, та никога да не забрави кой е шефът. А след като го направиш, помогни му и бъди великодушен. Уип, ти вкуси китайките и испанките. Има още хиляди други, които ще опиташ. Не изпускай нито една. Това е единственото в живота, за което никога няма да съжаляваш. Момче, искам да се върнеш вкъщи мъж.
	Секундите летяха и младежът изпита желание този миг да продължи безкрай, тъй като се чувстваше дълбоко привързан към необуздания си дядо. Ала последният въпрос, който зададе, бе толкова изненадващ и за двамата, че Рейфър Хоксуърт се дръпна назад.
	— Дядо, след като винаги си харесвал толкова момичетата от Иуилеи, какви са били чувствата ти към Ноелани? Не ми е ясно.
	Последва мълчание.
	— Когато майката на Ноелани починала — отговори Рейфър — тя тежала повече от сто и петдесет килограма. Твоята прабаба. И всеки ден съпругът пълзял пред нея на ръце и колене и й носел гирлянди от мейл. Нещо, което всеки мъж би трябвало да прави.
	— Но как можеш да обичаш куп момичета и само една жена? Едновременно?
	— Заглеждал ли си се някога в небето нощем, Уип? В безбройните малки звездици? Можеш да се пресегнеш и пощипнеш всяка от тях. И тогава на изток изгрява луната — огромна и съвършена. Тя е нещо друго, съвсем различно.
	Стисна дланта на своя внук и се качи на палубата, където помаха на навъсения капитан и скочи на дока. Старият китоловен кораб запука и застена, щом разхлабиха въжетата. От планините оттатък Хонолулу се спусна прохладен вятър и пътешествието започна.
	Когато се разбра какво е направил Хоксуърт с внука си, цялата общност бе възмутена. Бромли Хоксуърт и зетьовете му обсъдиха въпроса дали да не пратят един от корабите на „Хоксуърт и Хейл“, за да пресрещне мръсния стар китоловен кораб и вземе момчето, ала Хоксуърт изтъкна:
	— Той вече е подписал документите и ако познавате капитана, би трябвало да ви е известно, че единственият начин Уип да напусне кораба е или като умре в открито море и бъде погребан с краката надолу, увит в корабно платно, или след като изслужи срока си както подобава.
	След време отношението на Хонолулу към твърдия стар капитан се смекчи и гражданството заговори за него с обич, признавайки, че е това, което е: един от изтъкнатите жители на островите. Ако влезеше в банка, към него се отнасяха с уважение. В църквата свещениците му се покланяха, а в библиотеката, която бе поддържал винаги с щедри дарения, бе посрещан като патрон и светец на познанието. Китайците от Хонолулу казваха за него „онзи любезен, сладък старец“.
	Той умря на преклонна възраст, почитан и уважаван от цялото общество, през юни 1870 година. Край смъртното му ложе бяха всички от родовете Хейл, Уипъл, Джандърс и Хоксуърт — най-важните жители на Хаваите. Ала единственият жив, към когото бяха насочени мислите му, бе неговият внук Уип, който в този момент лежеше блажено в един публичен дом в Манила със сръчно жълто момиче, доведено наскоро от Сайгон.

	* * *

	В деня на погребението на капитан Рейфър Хоксуърт доктор Джон Уипъл, тогава седемдесет и една годишен, но слаб и запазен, се върна следобед в дома си, където завари да го чака бременната Нюк Цин. Той предположи, че тя най-сетне е преодоляла предубежденията и е дошла при него, за да поиска медицински съвет във връзка с положението си, ала не се оказа така.
	— Мун Ки, боли го крак, иска помогнете — рече прислужницата и помоли за лекарство, което да спре сърбежа, получен, след като съпругът й бе работил на полето, засадено с таро. Доктор Уипъл познаваше това странно дразнене на кожата, което се явяваше понякога, щом човек потопеше крака в тресавището с таро, и затова даде на Нюк Цин малка кутийка с мехлем. Но в този миг в главата му изплува една съвсем ясна мисъл: „Ставам небрежен с възрастта. Би трябвало да отида и видя крака на човека“. След месеци щеше да се кори за пропуска си, но в дните непосредствено след случката не му се наложи.
	Нюк Цин нанесе мазилото на крака на съпруга си и както бе предполагала, след няколко дни сърбежът изчезна и той продължи работата си като готвач. На четвъртия ден доктор Уипъл си спомни случайно за мехлема, който бе предписал.
	— Как е кракът? — попита между другото той.
	— Много добре — увери го Мун Ки.
	Ала след известно време готвачът отново изпита странните усещания в десния си крак, също и в левия, и за сетен път стана очевидно, че американските доктори не знаят почти нищо за човешкото тяло. Затова започна да се лекува с китайски билки — нощем, за да не го види никой, освен съпругата му, която правеше отварата. Този път лечението се оказа резултатно и сърбежът изчезна. Мун Ки бе доволен и се закле оттук нататък да не се занимава повече с доктор Уипъл.
	Но през юли той откри ново болезнено място на палеца на десния си крак, което не се повлия от обикновеното китайско лечение.
	— Опитай мехлема на белия доктор — настоя съпругата му Нюк Цин, щом Мун Ки се оплака.
	Макар да знаеше, че това е глупост, той й позволи да намаже палеца и колкото и озадачен да остана, мястото заздравя идеално.
	— Ще видиш — предупреди объркан Мун Ки съпругата си. — Лекарството на белия човек не струва нищо. Следващата седмица болката ще се върне.
	И за негово лично удовлетворение се оказа прав. Болката се появи отново, по-лоша и отпреди. Той започна да пие пак китайски билки и в известна степен раната се оправи, но сега получи ужасен сърбеж, който не след дълго се прехвърли и на левия крак. Тогава видя поразен, че на показалеца на лявата му ръка се е отворила язва и не минава от нищо. Мун Ки запази в тайна този факт от доктор Уипъл, но не успя да го скрие от съпругата си.
	После, след години, Нюк Цин никога не можа да си припомни кога и как бе произнесена помежду им ужасната дума. Но помнеше растящия кошмар, изпълващ дните им, макар да не говореха изобщо за това и животът им да продължаваше както обикновено. Докато една сутрин тя чу как съпругът й си чеше краката, застана смело пред него, хвана го за ръката и каза:
	— Татко на Ю Чоу, трябва да се посъветвам с китайски лекар.
	Той сведе очи и седна, загледан в пода.
	— Най-добре е да го направиш — съгласи се накрая Мун Ки.
	След като бе поднесен обедът, Нюк Цин се измъкна през градинската порта и забърза към китайския храм в центъра, където след множество поклони запали тамян пред излъчващото състрадание изображение на Лу Цу, на чиято мъдрост довери следните факти:
	— Бащата на Ю Чоу има сърбеж, който не минава, а на пръста му се появи рана. Страхуваме се, Лу Цу, и се надяваме, че ти, който знаеш всякакви лекове, ще ни помогнеш.
	Моли се дълго време, после потърси свещенослужителя — мъж с бръсната глава, любезно лице и бамбукова кутия с почти сто номерирани дървени тресчици. Той движеше внимателно кутията в дъга, като повтаряше стари молитви с доказана сила. Постепенно една от тресчиците се отдели от другите, тя бе под номер четиридесет и едно — число, съдържащо в себе си надежда. Свещенослужителят написа „четиридесет и едно“ на малък къс хартия и го даде срещу десет цента на Нюк Цин.
	Тя отнесе рецептата оттатък реката в малък мръсен магазин за лекарства в Иуилеи и го подаде на билколечителя.
	— А, четирийсет и едно е много добро лекарство — рече той. — Днес късметът ви работи. — Зад него имаше множество редици с кутии, съдържащи безценни билки. Лечителят отмери една супена лъжица от кутия четиридесет и едно и каза: — Трябва да направите силна отвара и да я пиете с молитва. За бременността ли я вземате?
	— Не — отговори честно жената — за Бащата на Ю Чоу е.
	Изражението на лицето на лекаря не се промени, ала той веднага си помисли: „Аха, още един, който се страхува да дойде лично“.
	— Това лекарство е чудесно за сърбеж по краката — рече нехайно.
	— Радвам се — отговори Нюк Цин, без да съобрази, че досега не бе споменавала нищо за сърбящи крака.
	— Сигурен съм, че ще помогне на мъжа ви — рече непринудено лечителят, щом тя се накани да си тръгва. — Но ако ли не, запомнете, аз познавам всички лекарства! Не го забравяйте.
	Веднага щом Нюк Цин си отиде, лекарят изтича в съседната уличка.
	— Син! Син! Проследи онази жена.
	— Коя? — попита безделникът.
	— Жената хакка с големите стъпала.
	Нюк Цин обаче забърза по друг път към къщи и този ден шпионинът не я настигна. Когато съобщи за неуспеха си, билколечителят сви рамене.
	— Пак ще дойде — рече той.
	Лекарство четиридесет и едно бе съвсем неефикасно и мислите, измъчващи Нюк Цин, ставаха все по-настойчиви.
	— Татко на Ю Чоу — замоли се тя — трябва да дойдеш с мен при китайския лекар.
	— Страхувам се — отвърна Мун Ки.
	— Той ми каза, че познава всички лекове — увери го Нюк Цин и след като изми съдовете и повери четирите деца на грижите на една китайка, поведе бавно съпруга си, останала без дъх от страх, по Нууану стрийт, после оттатък реката към Иуилеи. Те представляваха необичайна двойка, тъй като Нюк Цин, облечена в черна блуза и черен панталон, не пристъпваше покорно зад съпруга си, както изискваше пунти-обичаят, а вървеше редом с него като хакка, защото беше негова съпруга, и ако подозренията й се окажеха истина, през дните, които предстояха, Мун Ки щеше да има по-голяма от всякога нужда от нея; той чувстваше това и се радваше, че до него крачи силната му съпруга.
	Когато стигнаха Иуилеи и видяха редицата от бараки, в които живееха момичетата, Нюк Цин изпита дълбока благодарност към мъжа, запазил я за себе си, вместо да я продаде на съдържателите на публични домове. И оценявайки какъв щеше да бъде животът й, ако Мун Ки не я беше купил, тя приближи към него, а щом уличката се стесни, дори взе ръката му. Отначало той се смути и понечи да я отблъсне, но сетне стисна ръката й и почувства как пръстите й нежно обгръщат неизлечимата рана на показалеца му; в този безмълвен момент те постигнаха споразумение, което всеки от тях разбираше, тъй като с жеста си Нюк Цин казваше: „Каквото и да решат докторите, аз ще остана с теб“.
	Щом ги видя да влизат в магазина, лекарят долови какви страхове ги изпълват и беше сигурен, че това означава пари за него. Ето защо със самочувствие на професионалист положи длан върху длан и се усмихна на разтревожената двойка.
	— Премахна ли лекарството сърбежа? — попита на пунти.
	— Не — отговори Нюк Цин. — И Бащата на Ю Чоу вече има язва на пръста на крака.
	— Бих желал да я видя — рече докторът, но щом дръпна завесата настрани, за да влезе слънчева светлина, и клекна да огледа незаздравяващата язва и нездравата на вид бяла плът около нея, той инстинктивно настръхна от ужас, макар да знаеше какво ще види. Нюк Цин забеляза реакцията му.
	— Има ли и други рани? — попита сподавено лекарят.
	— На останалите пръсти на краката, на показалеца на лявата ръка и го болят пищялите — обясни Нюк Цин на лош пунти.
	Докторът огледа замислено всяка от раните. После затърка ръце, като че ли искаше да се изчисти от някаква страшна напаст. Нюк Цин забеляза и този му жест.
	— Май пейк ли е, китайската болест?
	— Да — прошепна лечителят.
	— О, небеса, не! — ахна Мун Ки. Потрепери в мрачната приемна, сетне погледна като напердашено момче баща си. — Какво да правя?
	Вродената алчност на доктора заглуши хуманните му чувства и той продължи да имитира професионално поведение, тъй като не беше никакъв лекар, а полски работник, който мразеше усилния труд.
	— Няма защо да се тревожите — увери пациента си. — Имам сигурен лек срещу май пейк. Наистина.
	— Наистина ли? — повтори умоляващо Мун Ки с поглед на диво животно. — Можете ли да излекувате тези язви?
	— Разбира се! — Докторът се усмихна насърчително. — Имал съм вече няколко пациенти и на нито един от тях не се наложи да се остави в ръцете на белите доктори.
	Ала Нюк Цин го наблюдаваше внимателно и разбра, че той лъже.
	— Татко на Ю Чоу — рече открито тя — този човек няма никакво лекарство. По-добре още сега да се оставим на белите лекари.
	Мун Ки чу думите „да се оставим“, спомни си неизказаното обещание на своята съпруга да сподели болестта с него, дойде му много и заплака.
	— Хайде — каза смело Нюк Цин. — Да отидем и да поговорим с доктор Уипъл.
	— Нима вие, уважаваният пунти — възрази бързо на пунти лекарят от Иуилеи, като се страхуваше, че ще изгуби пациент, който, изглежда, имаше пари и добра работа — ще се откажете от възможността за избавление само защото глупавата ви съпруга хакка смята, че знае повече от мен за май пейк? Господине, замисляли ли сте се какво означава да съобщите за болестта си на белите доктори? — И лечителят започна да рисува мрачни картини. — Замисляли ли сте се за полицията, която ще дойде и ще ви залови? За малкия кораб в пристана? За клетката на дока? За пътуването до острова? Господине, съпругата ви е бременна. Да предположим, че ви се роди момче. Господи, та вие няма да видите никога сина си! Помисляли ли сте за това? И през цялото време ще знаете, че разполагам със сигурно лекарство тук.
	Разбира се, Мун Ки бе мислил за целия този кошмар и сега страховете му, изречени така открито, имаха ужасяващо въздействие върху него. Той рухна върху масата на лекаря.
	— Наистина ли е май пейк?
	— Да, май пейк е — отвърна студено лечителят. — Китайската болест. Заразен сте и ако не се лекувате с моите билки, след месец лицето ви ще се подуе, пред очите ви ще падне пелена, а ръцете и краката ви ще започнат да се разкапват. Погледнете дори сега, клетнико! — Той хвана показалеца на пациента си, бодна го с мръсна игла и Мун Ки не усети никаква болка. — Болен сте от май пейк, приятелю — повтори лекарят шарлатанин, видя как пациентът му потрепери от страх и продължи: — Болестта, която белите доктори наричат проказа.
	— Сигурен ли сте?
	— Всеки бял лекар ще разбере, че сте болен от проказа, и знаете ли какво ще направи? Ще ви постави в клетка и ще ви натовари на корабчето.
	— Но вие можете да ми помогнете, нали? — замоли ужасен Мун Ки.
	— Излекувал съм много хора, страдащи от май пейк — отговори билколечителят.
	— Не, Татко на Ю Чоу — започна умолително Нюк Цин, усещайки със сърцето си, че този доктор е мошеник.
	Лечителят обаче разбра, че е нужно да натисне само още малко, за да направи Мун Ки един от най-доходоносните си пациенти.
	— Млъкни, глупава жено — прекъсна я енергично той. — Нима би отнела на съпруга си единствената възможност за спасение?
	В предизвикателните му думи имаше твърде много логика, затова Нюк Цин се оттегли в един ъгъл и си помисли: „Моят клет, глупав съпруг. Ще даде всичките си пари на този лош човек и в края на краищата пак ще ни се наложи да избягаме в планините“.
	Мун Ки взе решение в настъпилата тишина.
	— Ще опитам вашите лекове — рече той.
	— Ще трябва малко време — отговори лукавият доктор — но доверете ми се и ще бъдете изцелен. Колко пари имате в себе си?
	Обзетият от страх Мун Ки отвори кесията си и показа на лекаря оскъдния запас от десетцентови монети, шилинги и реали.
	— Е — рече щастливо докторът — това ще е повече от достатъчно за първите няколко пакета билки, така че, както разбирате, съвсем няма да ви струва много.
	Но когато Нюк Цин понечи да прибере обратно част от реалите, лекарят благоразумно плъзна ръка над монетите.
	— Ще ви дам повече билки, за да не се налага да идвате скоро пак до Иуилеи — предложи той.
	— Тревите ще ме излекуват ли? — попита жално Мун Ки.
	— Не се тревожете — успокои го докторът и Мун Ки и неговата съпруга си тръгнаха с вързопа билки към дома.
	Сега обаче те бяха различна двойка. Неизречените страхове, които ги изпълваха, докато вървяха към Иуилеи, бяха станали действителност: Мун Ки бе прокажен, а законът строго повеляваше да се предаде и да бъде заточен до края на живота си на мрачния остров на прокажените. Беше различен от останалите, тъй като бе обречен да умре от най-ужасната болест, позната на хората. Знаеше, че пръстите му ще окапят; тялото му ще бъде мръсно и той ще мирише отдалече като животно. Лицето му ще стане голямо, кожата дебела, покрита със струпеи и окосмена, като на лъв; над очите му ще се спусне пелена като на сова денем, после носът му ще се стопи, устните ще окапят, а по страните му ще плъзнат гнойни рани и ще разядат брадата му, докато накрая ще умре обезформен в мъки, без лице, ръце и крака. Беше прокажен. Тези мисли се въртяха в главата на Мун Ки в горещия юлски ден на 1870 година, докато се връщаше напълно объркан и изтерзан от Иуилеи.
	Мислите на съпругата му, крачеща смело до него и обвила с ръка обречените му пръсти, бяха много по-прости: „Няма да го изоставя; ако се наложи да се крие в планината, и аз ще се крия с него; а ако го хванат и изпратят на острова на прокажените, ще отида с него“. Това решение й даваше утеха и тя нито за миг не се поколеба да го изпълни през следващите месеци.
	Когато отведе вцепенения от страх Мун Ки в кухнята на доктор Уипъл, Нюк Цин направи онова, което бе наредил лекарят шарлатанин: свари противно миришещите билки и даде на съпруга си да изпие отварата. Почисти раната там, където лечителят проби пръста с мръсната си игла, и я изсмука с устни. После го накара да си легне, приготви вечерята и я поднесе.
	— Мун Ки не добре — обясни Нюк Цин в просторната трапезария.
	— Да го прегледам ли? — попита доктор Уипъл.
	— Не — рече тя. — Той бъде скоро добре.
	Нюк Цин трябваше да пази болния си съпруг от очите на хората, тъй като лечението на мошеника не му помогна изобщо, а през тази година бе предприето повсеместно прибиране на прокажени. Около сто и шестдесет души бяха откарани на острова на прокажените, осъдени на вечно изгнание и бавна смърт; изпълнени с подозрение наблюдатели се бяха усъвършенствали дотолкова, та можеха да разкриват прокажени, за които никой не предполагаше, че са болни.
	— Щом погледна очите на някой прокажен, и веднага разбирам, че е заразен — похвали се един. — Стават като стъклени, което не може да не се забележи.
	— Истина е — рече друг — но то се получава с напредването на болестта. Номерът е тя да се открие рано, та да не я прихванат и други. И начинът да се постигне това е, като се гледа за удебеления по кожата на лицето. Много сигурен признак.
	— Не е вярно — възрази първият. — Съществува само един надежден способ. Когато се здрависваш с някого, забий нокът в дланта му и ако той не изохка, значи пред себе си имаш прокажен.
	Нюк Цин наблюдаваше внимателно съпруга си и с чувство на облекчение установяваше, че засега нито очите, нито кожата на лицето му издаваха тайните опустошения на болестта. Ала също така забелязваше, че той потреперва по-силно отпреди и че язвите на краката му растат. „Някой ще ги види и ще каже на полицията“ — мислеше си тя. За да не позволи това да се случи, Нюк Цин отиде в китайския храм и пренебрегвайки Лу Цу, който я бе предал, коленичи пред статуята на Куан Йин — богинята на милосърдието, и се замоли: „Помогни ми, благородна Куан Йин, да запазя свободата на Бащата на Ю Чоу. Помогни ми да го скрия“.


	Това бяха лоши години за Хаваите. Проказата бе непозната преди идването на белия човек. После по някакъв необясним начин алиите я прихванаха, вероятно от някой преминаващ моряк, заразил се във Филипините, и от 1835 година нататък страшната болест плъзна по благородниците от острова. Тайно бе назовавана май алии, болестта на благородниците. Но тъй като с пристигането на китайците убийствената зараза тръгна и по обикновените хора, те й дадоха постоянно име: май пейк. В областите, откъдето идваха пунти и хакка, проказата бе почти непозната и съвсем не бе китайска болест. Злополучното име обаче бе дадено и възприето, така че ако през 1870-а някой китаец се заразеше, мерките, които се вземаха срещу него, бяха често по-строги от тези, предприемани спрямо другите; ето защо шпионите бяха по-дейни сред китайците, а и възнагражденията бяха по-големи.
	В тези години се случваше някой иначе добронамерен човек да се загледа в лицето на врага си и щом видеше пъпка, люспа или екзема по него, го издаваше и той биваше преследван, арестуван и хвърлен в клетка. Нямаше никаква пощада, нито надежда или спасение. Обреченият имаше само една възможност да се радва на незначително по-добри условия на живот през дългите години на заточението си: ако някое незаразено лице, осъзнаващо напълно риска от своите действия, пожелаеше доброволно да го придружи в прокаженото селище, можеше да го стори в желанието си да направи неизбежната смърт малко по-лека. Светите хора, решили да споделят ада на проказата, бяха станали известни като кокуа, помощници. Повечето от тях бяха хавайски жени, които по този начин отдаваха собствения си живот в помощ на другите и понякога самите те прихващаха страшната болест и умираха в изгнание; ето защо в тези изпълнени с мъка години думата кокуа придоби особено значение. И ако на Хаваите се кажеше за някоя жена „Тя беше кокуа“, това означаваше да й се оказва специална почит, непозната в останалия свят.
	Затова в средата на септември, когато Нюк Цин бе и бременна с петото си дете и стана съвсем ясно, че Мун Ки не ще се излекува и от билките на шарлатанина няма никаква полза, един ден тя изчака да приключи вечерята, отпрати децата, коленичи пред съпруга си и сподели с него решението, което бе взела преди повече от месец.
	— Татко на Ю Чоу, аз ще бъда твоя кокуа.
	Няколко минути той не каза нищо, нито погледна жената пред себе си. Само взе бавно една от иглите й и предпазливо я забоде във всеки пръст на лявата си ръка.
	— Никаква чувствителност — рече, след като провери два пъти пръстите си.
	— Да се скрием ли в планината? — попита тя.
	— Никой още не ме е открил — отговори Мун Ки. — Може следващата седмица билките да помогнат.
	— Татко на Ю Чоу — каза предпазливо Нюк Цин — лекарят е шарлатанин.
	Той постави ръка на устните й.
	— Нека опитаме още веднъж — рече й.
	— Почти не ни останаха пари — замоли се тя. — Трябва да спестяваме за децата.
	— Моля те — прошепна Мун Ки. — Сигурен съм, че този път билките ще помогнат.
	И така, Нюк Цин взе последните скъпоценни десетцентови монети и реали на семейството и се повлече към Иуилеи под силното септемврийско слънце. Когато навлезе в тесните улички, забеляза, че двама мъже я наблюдават внимателно, и отначало си рече: „Сигурно мислят, че съм някое от онези момичета“. Ала бързо осъзна, че не я гледат по този начин, и ахна безмълвно: „Това са шпиони и следят кой посещава доктора. Ще получат малко пари, ако съобщят за Мун Ки“. Затова забърза по друга уличка, после по трета и накрая се вмъкна незабелязано в приемната на доктора.
	Той изглеждаше щастлив и изпълнен с надежда.
	— Как е твоят съпруг пунти, по-добре ли е? — попита я вежливо.
	Нещо в поведението му я накара да бъде нащрек и тя излъга:
	— Много ви е благодарен, докторе. Всички язви зараснаха и сърбежът по краката почти премина. Изпитахме голямо облекчение.
	Лекарят се изненада, като чу тези новини.
	— Ала все пак искате още билки? — попита той.
	— Да — отговори Нюк Цин, чувствайки как отвсякъде я обгръща злонамереност. — Още малко за краката, и вече ще бъде излекуван.
	— Ще бъде излекуван? — повтори любопитно докторът.
	— Да — потвърди тя, преструвайки се, че е изпълнена с щастие и лекота. — Изглежда, че изобщо не е било май пейк. По-скоро кожата му се е подлютила от тарото.
	— Къде живее излекуваният? — попита безразлично лекарят, докато пълнеше бурканчето, и начинът, по който говореше, убеди Нюк Цин, че той е в съюз с шпионите отвън и им дава имената на клиентите си, та след като заразените китайци изразходват всичките си средства за билки, да изстиска още малко реали от правителството като награда за това, че ги е предал на властите.
	— В „Малама Шугър“ — отвърна тихо Нюк Цин.
	— Хубава плантация — подхвърли нехайно докторът. — В кой лагер?
	— Номер две — отговори тя.
	Но когато предпазливият, подпитващ лекар й подаде билките и понечи да вземе последните монети на семейството й, Нюк Цин не можа да се сдържи повече, прибра обратно парите, грабна един син буркан, отчупи горната му част и тикна нащърбеното стъкло в лицето на мъжа. Щом то го сряза и собствената му шарлатания влезе в очите му, предизвиквайки болка, тя запокити парите по него и зашепна тихо, задавяна от омраза:
	— Нима мислиш, че си ме заблудил? Знам, че тайно донасяш на полицията! Мръсно прасе! Прасе!
	В необузданата си ярост Нюк Цин разби половин дузина буркани с билки на пода, разрита ги с босите си крака и пак грабна счупения буркан, за да се хвърли отново върху доктора, но той избяга, скимтейки, в задната част на приемната. Тя забърза по една странична уличка, като поспираше и се обръщаше назад към бараката на шарлатанина. Той продължи да вика и след малко двамата шпиони се втурнаха, за да спасят съучастника си, а през това време Нюк Цин се върна по обиколна пътека в имението на доктор Уипъл. Когато стигна, тя не отвори веднага портата, а продължи да върви, като спираше сегиз-тогиз, за да види дали не я следят. Сетне влезе с празни ръце при съпруга си.
	— Лекарят се оказа шпионин — рече му. — Имаше намерение да ни издаде — помощниците му бяха там и чакаха.
	— Ти какво направи? — попита Мун Ки.
	— Надявам се, че съм му избола очите — отговори Нюк Цин.
	През тази нощ в главата й съзря още един план и когато приключи с поднасянето на храната, тя излезе и тръгна тихо из китайския квартал. Отбиваше се у китайците, дошли на Хаваите заедно с нея в трюма на „Картаджиниън“, тъй като всички те бяха братя.
	— Ще вземете ли в дома си — питаше навсякъде Нюк Цин — един от синовете на вашия брат Мун Ки?
	Почти всички я изслушваха, без да кажат дума, поглеждаха я и накрая питаха:
	— Проказа?
	— Да — отговаряше тя честно без страх, тъй като знаеше, че нито един човек от „Картаджиниън“ не би издал брат си.
	— А ти ще бъдеш ли негова кокуа? — бе следващият въпрос.
	И щом Нюк Цин отговореше „Да“, мъжът или казваше: „Ще взема едно от децата“, или „Не мога, но ела да отидем при Чин Гар Фуу. Сигурен съм, че той ще вземе“. Тя забеляза обаче как те потръпваха, щом доближеха до нея.
	Към полунощ Нюк Цин бе разпределила четиримата си синове, покъщнината и се бе уговорила с готвача в едно от семействата Хюлет, че щом дойде нероденото й дете, тя ще го прати от острова на прокажените с кораб в Хонолулу, за да го отгледа той. Ето защо, когато се върна, за да каже на съпруга си, че има кой да се грижи за синовете им, тя беше ако не изпълнена с надежда, то поне успокоена. Но щом наближи имението на Уипъл, Нюк Цин съзря необичайна светлина в дома си и се затича, раздирана от подозрения. Когато се втурна в малката дървена барака, видя доктор Уипъл, застанал край леглото с лампа в дясната ръка.
	Американският лекар и китайката се погледнаха с мълчаливо уважение и тя забеляза, че по лицето на белия човек се стичат сълзи. Той вдигна ръката на Мун Ки, сочейки пораженията. Нюк Цин проследи движението на пръста на доктор Уипъл по обречената ръка и отвърна очи.
	— Проказа — рече докторът. После вдигна лампата към лицето на прислужницата си и попита: — Вие знаехте ли?
	— Да — каза тя.
	— Разбирам — отвърна той.
	Спусна лампата надолу и започна да я разпитва, но Нюк Цин го прекъсна.
	— Лошите хора ли ви подшушнаха?
	— Не — отговори Уипъл. — Сетих се, че от известно време не съм виждал Мун Ки, и си спомних за сърбежа по краката му. Бях си легнал, госпожо Кий, когато изведнъж си казах: „Мун Ки има проказа“. Дойдох тук и се оказах прав.
	— Сутринта на другия ден той заминава?
	— Да — рече спокойно доктор Уипъл, ала ужасът в думите, които бе произнесъл, го завладя и той продължи с треперещ глас: — Госпожо Кий, нека се помолим.
	Докторът коленичи в малката барака, накара прислужницата си да стори същото, преплете обречените пръсти на Мун Ки по християнски и се замоли.
	— Милостиви и всемогъщи Боже, сведи очи към Твоите покорни слуги и изпълни със смелост сърцата на тези хора, изпаднали в беда. Помогни на Мун Ки да посрещне следващите дни с твърдост, с която неговите богове биха се гордели. Помогни на госпожа Кий да разбере и приеме онова, което съм длъжен да направя. — Гласът му секна и известно време той не можа да проговори; после, през давещите го сълзи, доктор Уипъл се замоли отново: — Милостиви Боже, прости ми за ужасния дълг, който трябва да изпълня. Моля те, прости ми, прости ми.
	Когато молитвата свърши, той се свлече на пода и като че ли нямаше сили да се изправи. Но най-сетне стана и попита Нюк Цин:
	— Знаете ли какво трябва да направя?
	— Да, докторе. Утре полиция.
	— Длъжен съм да го сторя — каза тъжно той. — Ала вие можете да останете тук колкото искате, както и децата — увери я Уипъл.
	— Аз кокуа — рече просто тя.
	Доктор Уипъл трябваше да отвърне очи от лицето й, толкова го порази съкрушителната сила на тази дума, защото знаеше какво означава тя: изгнанието, ужасите на прокаженото селище, синовете, изгубени завинаги… „Не бих имал тази смелост“ — помисли той. После си спомни, че именно Мун Ки бе възнамерявал да изостави Нюк Цин веднага щом се върнат в Китай и да отнеме децата й, а сега тя искаше да замине с него като кокуа. Вдигна бавно глава и я погледна. Беше дребна китайка с рядка коса, косо разположени очи и тъмни бръчки около устните, ала бе негова сестра и той се наведе и я целуна по страните.
	— Трябваше да предположа, че ще станете кокуа — рече й. Извърна се, за да изтрие сълзите си, после попита бодро като свещеник: — Какво мога да направя за децата?
	— Тази нощ аз настаня едно момче тук, друго там и друго там, настаня всички. — Каза му кое семейство кого ще вземе и след като обясни всичко, попита: — Утре полиция?
	— Да, трябва да го направя. В името на Божията милост, трябва.
	— Знам, докторе. Отдавна казах на мой съпруг „Отива в полиция“, но се надявахме.
	— Господ ще прости на онези, които се надяват — рече старият човек.
	Веднага щом доктор Уипъл излезе, Мун Ки скочи от леглото, пълен с енергия.
	— Ще избягаме в планината! — заяви той. — Полицията никога няма да ни намери там.
	— Как ще се храним? — попита умоляващо Нюк Цин.
	— Ще вземем храна — заяви възбудено Мун Ки. Представяше си как свободно ще живеят в планината. Двамата с Нюк Цин нямаше да работят за никого и може би раните щяха да изчезнат. — Побързай! — извика той. — Трябва да се махнем, преди да е дошла полицията.
	Нюк Цин погледна скептично съпруга си. Как може той да се надява да се укрие сред хълмовете оттатък Хонолулу, след като полицаите щяха да бъдат по петите му подир шест часа, а всеки хаваец, видял двама китайци, промъкващи се по пътеките, би се досетил, че са май пейк? Беше глупаво, безумно и толкова безнадеждно, както упованието в доктора шарлатанин. Тя понечи да му каже всичко това, но в миг погледна по друг начин на своя съпруг, готов да води загубена битка, и го видя като преходна сплав от земя, кости, неясни желания, плитка и ръце, които скоро щяха да се разкапят от проказата. Той беше мъж, който в един момент можеше да бъде много мъдър, а в следващия доста глупав, както беше сега; беше човешко същество, което обичаше децата и старите хора, ала често забравяше за тези, които му бяха връстници. Находчив комарджия, изпълнен докрай с надежда: бе залагал на доктора шарлатанин да го изцели; сега се надяваше, че някак си горите ще го скрият. Ала над всичко това той бе най-вече нейният мъж: беше я избрал за своя жена, макар да беше пунти, и тя го обичаше повече от собствените си синове. Ако сега имаше това налудничаво желание да опита късмета си още веднъж сред хълмовете, Нюк Цин щеше да отиде с него, тъй като Мун Ки бе твърдоглав и понякога глупав, но беше човек, достоен за обич.
	Беше два часът сутринта, когато Нюк Цин успя да прибере или качи на по-високо място всичко, което можеше да нарани децата й. После отиде при всяко от момчетата, спящи на дългата гладка дъска, оправи дрехите им, така че да изглеждат прилично, когато ги откриеха на сутринта, и застла леглото си. Тогава хвана съпруга си за ръка и го поведе през портата на имението на Уипъл нагоре към планините зад Оаху. Те не се изплъзнаха незабелязано, тъй като доктор Уипъл не можеше да заспи и наблюдаваше жилището им, подозирайки, че ще направят опит за бягство. Ала когато това стана и той видя как дребната китайка повежда обречения си съпруг към хълмовете, не можа да събере сили да ги спре или да вдигне тревога. И щом тя се върна и затвори грижливо портата, за да не избягат кучетата му, докторът се замоли: „Нека Господ се смили над онези, които се надяват“. Отначало помисли дали да не отиде и прибере децата в дома си, но си рече: „Може някой да се събуди. Сигурен съм, Нюк Цин ги е оставила в добро състояние“. И седна край прозореца, за да наблюдава къщата, където спяха момчетата.
	Не след дълго обаче заговори новоанглийската му съвест, останала непоколебима след четиридесет и осем години в тропиците. „Децата не бива да остават дори минута повече в този дом, пълен със зараза. Възможно е да ги спася от болестта, ако ги прибера сега, докато само час забавяне би могъл да се окаже фатален.“ И в мрака преди зазоряване той поведе съпругата си към китайската къща, двамата събудиха нежно децата, да не ги изплашат, съблякоха ги, за да не остане на тях нито нишка от старите им дрехи, и ги отнесоха в дома си.
	След като направиха всичко това, доктор Уипъл погледна часовника, рече си: „Нюк Цин и съпругът й имат два часа преднина. Вече мога да повикам властите“, и изпрати един слуга да уведоми полицаите.
	— Мун Ки е болен от проказа — съобщи им той, когато те пристигнаха. — Трябва да изгорим къщата им и всичко в нея. — И подпали със собствения си кибрит както китайското жилище, така и кухненския навес. После, като сочеше към долината Нууану, каза: — Мисля, че поеха към онези хълмове.
	Цяла сутрин очакваше да се появят полицаите с двамата китайци, ала залавянето им се забави. Мина следобедът, после и вечерта, без да бъдат арестувани прислужниците на Уипъл. Това изглеждаше странно на доктора и рано на следващата сутрин той запита в полицията какво се е случило.
	— Няма и следа от тях — обясниха служителите.
	— Сигурен съм, че тръгнаха нататък по Нууану — увери ги доктор Уипъл.
	— Ако наистина е така, значи са изчезнали — отвърна полицаят.
	В главата на доктора изплува грозна мисъл.
	— Погледнахте ли в подножието на Пали? — попита той.
	— Помислихме и за самоубийство — потвърди полицаят — и огледахме скалите под Пали, но не открихме нищо.
	Ден след ден загадката се задълбочаваше. Нюк Цин и нейният съпруг фантазьор бяха постигнали чудото, на което Мун Ки се бе надявал: да стигнат планините и някак си да изчезнат. За техен късмет шарлатанинът билколечител и двамата му шпиони бяха донесли на полицията за подозрителното поведение на Нюк Цин преди доктор Уипъл.
	— Сигурни сме, че тя крие съпруга си, който е май пейк.
	Така те докопаха наградата и лечителят често изтъкваше пред свои приятели:
	— Ако бях изчакал до следващата сутрин, щяха да избягат и нямаше да получа нищо. Това доказва, че е най-добре винаги да изпълняваш своевременно дълга си. Само ленивците се излежават мързеливо и оставят работата си за другия ден.
	В края на седмицата полицията отново посети доктор Уипъл.
	— Претърсихме всяка сламена колиба оттук до другия бряг — довериха му служителите. — Никакви китайци. Почудихме се дали слугите ви не са се върнали отново и не се крият някъде наоколо. Споменахте за уговорките, които е имала жената, да раздаде децата си. Кои семейства беше избрала тя?
	При ненадейното претърсване на тези домове бегълците отново не бяха разкрити.
	— Изправени сме пред загадка — заключиха полицаите. — Някак си Нюк Цин и съпругът й са станали невидими.
	И така, официалното търсене на прокажения приключи, поне по отношение на активните действия.


	В нощта, когато Нюк Цин поведе съпруга си през портата на Уипъл и се върна да я затвори, за да не избягат кучетата, тя закрачи бързо към планините и докато стъпваше смело пред Мун Ки, който вървеше на няколко стъпки след нея, той не можеше да не поглежда към големите й невръзвани крака и си рече: „В подобна нощ не е никак зле жената да има такива крака“. Но мисълта за този древен проблем, разделящ пунти и хакка, му припомни тъжния факт, че никога вече няма да види своето село, обзе го тъга и той изгуби оптимизма си.
	— Скоро ще съмне и ще ни намерят — рече Мун Ки.
	Нюк Цин, която отначало бе против този глупав опит за бягство, сега започна да подтиква съпруга си.
	— Ако успеем да стигнем поне до по-ниските хълмове, преди да зазори, ще бъдем в безопасност — увери го тя и се зае да измисля разни хитрини, една от които приложи в действие веднага щом пукна зората.
	— Ще се скрием под онези гъсталаци — рече Нюк Цин — близо до пътя, където никой няма да погледне.
	— И ще останем така цял ден? — попита обзетият от нерешителност съпруг.
	— Да. Там минава поточе, имам и няколко топки студен ориз.
	Приближиха шубрака, като заобиколиха, за да не оставят следи, и когато с деня по пътя се появиха хора, никой не видя прокажения и неговата кокуа. Нито пък полицаите, минавайки току край тях, или децата, отиващи на училище. През целия ден храбрата Нюк Цин кри мъжа си, като двамата спяха през по-голямата част от времето, но докато Мун Ки спеше, а съпругата му будуваше, тя бе смутена от начина, по който той потръпваше. Изглежда, че проказата бе съпроводена с лека треска, та на заразения му беше постоянно студено и трепереше.
	Настана нощта и Нюк Цин събуди съпруга си, преброи топчетата ориз и пое нагоре по склона на планината. Тя не знаеше къде отива, тъй като бе тласкана само от една мисъл: колкото по-дълго успееха да се изплъзват на полицията, толкова по-дълго щяха да бъдат свободни; а подобен прост стремеж всеки би разбрал. Огладняха, беше им студено и се чувстваха слаби, но тя не отстъпваше и така успяха да избягнат залавянето три дни. Ала вече бяха на прага на глада и изтощението.
	— Нямам повече сили да вървя — запротестира болният.
	— Облегни се на раменете ми — отвърна Нюк Цин и през нощта те напреднаха още към своята неизвестна цел. Мун Ки се бе подпрял на гърба на съпругата си, ала все пак използваше собствените си болни крака. Но беше пределно ясно — това е последната нощ, през която той върви. Така че когато дойде утрото, Нюк Цин го положи да легне в едно закътано дефиле, изми лицето му със студена вода, стичаща се от хълмовете, и тръгна да търси храна.
	Този ден валя и докато тя шляпаше из горите, събираше корени и се опитваше неуспешно да хване някоя птичка, изстрадалият й съпруг зъзнеше върху хладната земя, а водата се стичаше по раменете и хълбоците му и скоро той бе мокър и вцепенен от студ. Нощта беше унила. Измъчваше ги глад — имаха само шепа корени за дъвчене и не им бе останала никаква надежда, която да ги крепи; Мун Ки смяташе да изпълзи на пътя и да изчака там, докато полицията го открие.
	Нюк Цин обаче замисляше други планове.
	— Татко на Ю Чоу — рече тя преди зазоряване на треперещия си съпруг — остани тук и ти обещавам, че ще намеря храна и помощ.
	Изравни влажната земя около него и забеляза объркана, че и този ден ще вали, но му каза да не унива, защото ще се върне скоро. Като се прокрадваше внимателно между дърветата покрай пътя, тя избираше тесни пътечки, водещи нагоре към хълмовете. Не след дълго попадна на една, добре отъпкана, и измина по нея неколкостотин метра, докато стигна някаква поляна. По средата й имаше почти рухнала колиба от трева, пред която седеше хавайка с щастливо изражение на лицето, тежаща почти сто и петдесет килограма. Нюк Цин продължи предпазливо, но и доверчиво по пътеката, за да поздрави огромната жена. Преди да успее обаче да обясни неочакваното си появяване на поляната, хавайката я попита:
	— Ти ли си китайката, дето е май пейк?
	— Моят съпруг, който сега се крие в дефилето, е май пейк — отвърна Нюк Цин на хавайски.
	Грамадната жена започна да се люлее напред-назад на нестабилния си стол.
	— Ауе! Ауе! Толкова е ужасна май пейк! — Сетне погледна китайката и рече: — От три дни полицията идва тук всеки ден и ви търси.
	— Може ли да ни дадеш малко храна? — примоли се Нюк Цин.
	— Разбира се! — откликна огромната жена. — Нямаме кой знае колко много. Кимо! — извика неочаквано тя и от ниската колиба се появи грамаден, дебел, мързелив хаваец без риза и само с чифт почти разпаднали се моряшки панталони, придържани от въже. Не беше бръснат, нито измит и очевидно от няколко месеца бе спал с панталоните си, но имаше едро и дружелюбно усмихнато лице.
	— Какво има, Апикела? — попита той, чието име произхождаше от библейското Авигея.
	— Май пейк се крие в дефилето — обясни Апикела. — Не е ял от четири дни.
	— Най-добре да му дадем храна! — отвърна Кимо, с библейско име Наков. Втурна се обратно в колибата и скоро се появи с листо от тий, пълно с пой, малко печено хлебно дърво и няколко резена кокосов орех. — Нямаме ориз — пошегува се Кимо.
	— Ще занеса всичко на болния — рече Нюк Цин.
	— Ще дойда с теб — предложи Кимо.
	— Не е необходимо — възрази Нюк Цин, тъй като не искаше да забърква тези любезни хора и да ги излага на риск.
	— А как ще го донесеш тука? — попита хаваецът.
	Нюк Цин не повярва на ушите си.
	— Значи мога да го скрия тук… — попита едва чуто тя, без да погледне Кимо в очите. — За няколко дни?
	— Разбира се! — разсмя се Апикела, като продължаваше да се клати напред-назад. — Проклета полиция!
	— Ужасно е да хващаш болните и да ги пращаш на самотен остров — съгласи се Кимо. — Ако човек е смъртно болен, защо да не умре сред приятелите си? Скоро няма да го има и никой не ще обеднее. — Загърна храната в листото и рече: — Покажи ми къде е клетникът.
	Но Апикела се надигна.
	— Не, Кимо — каза тя — аз ще отида. Ако по пътя има полиция, ще е по-добре да разпитват мен. Ще кажа, че съм тръгнала на работа, а дойдат ли тук, ще изглежда по-неподозрително, ако ти спиш вкъщи както обикновено.
	Кимо помисли за момент и се съгласи с прозорливата си съпруга, че ще бъде по-безопасно, ако не нарушат всекидневието си, затова се върна обратно в леглото; дебелата Апикела закрачи бавно надолу по пътеката, а Нюк Цин я последва, като вървеше крадешком през мократа гора. Бяха изминали съвсем малко разстояние, когато Апикела спря и повика китайката.
	— Добре ще е, ако окача два гирлянда от мейл на врата си — рече тя. — Върни се и кажи на Кимо да ти ги даде.
	И когато огромната жена се накичи с дъхавите цветове, шествието пое. Стратегията й беше добра, тъй като, щом стигнаха пътя, Нюк Цин продължи да върви приведена през гората, а Апикела тръгна по него и насреща й се появиха полицаи на коне.
	— Да си виждала китаеца май паке? — попитаха я те.
	— Не — отговори невъзмутимо тя.
	— Какво правиш тук толкова рано, Апикела?
	— Събирам мейл както обикновено — каза хавайката.
	Те видяха гирляндите на врата й и не се усъмниха в думите й.
	— Ако китайците се появят на поляната ти, ела и ни съобщи.
	— Добре — съгласи се грамадната жена и продължи да върви бавно.
	Сега Нюк Цин затича напред и имаше късмет, че избърза; защото, когато стигна мястото, където бе оставила съпруга си, видя, че Мун Ки е изчезнал, и за момент я обзе отчаяние. Скоро обаче откри следите му през калните листа и предположи, че е тръгнал към пътя, за да се предаде. Изпълнена с панически страх, Нюк Цин пое по стъпките му и го зърна точно когато се канеше да се изкатери по един насип и да извика на минаващите непознати. Тя скочи и се заизкачва нагоре. Хвана го за краката, вкопчи се в него и го повлече обратно надолу към гората.
	— Донесох ти храна — прошепна му задъхано.
	— Къде е? — попита той, съзрял празните ръце на съпругата си и убеден, че тя се опитва да го излъже.
	— Ето там! — отговори Нюк Цин и посочи през дърветата край пътя към фигурата на огромната жена, която се навърташе наоколо, дишайки тежко.
	Беше облечена в кафява рокля от бостънски плат, приличаща на палатка. Около врата си имаше гирлянди от мейл, а на огромното й лице бе грейнала спокойна, щастлива усмивка.
	— Коя е тя? — прошепна Мун Ки.
	— Апикела — отвърна съпругата му, изтича и дръпна хавайката — берачка на цветя. Едрата жена погледна прокажения и в очите й бликнаха сълзи. Подаде вързопа с храна на Нюк Цин, притисна мършавия китаец към огромните си гърди и прошепна:
	— Ще се погрижим за теб.


	Почти цял месец Апикела и ленивият й съпруг Кимо криха китайците, споделяйки с тях оскъдната си храна. Тъй като сега трябваше да изхранват четирима, налагаше се Апикела да излиза всеки ден из гората и да събира мейл. Нейният съпруг го подготвяше за продан, като разрязваше умело кората, издълбаваше гъбестата сърцевина и така оставаше уханно гъвкаво стебло, от което можеше да се оплетат гирлянди. Той отнасяше от време на време гирляндите в Хонолулу и ги разпродаваше на търговците на цветя. С така спечелените пари изиграваше някоя и друга игра на пуул, купуваше хлебни плодове, малко свинско и ориз. Тъй като хавайците ядяха рядко ориз, тази подозрителна покупка предизвика коментари, ала Кимо ги пресече, отбелязвайки:
	— Минавам на ориз, за да стана умен като китайците.
	Веднъж, когато грамадният ленив Кимо донесе ориз, Нюк Цин захапа долната си устна и попита:
	— Защо правиш това за нас, Кимо?
	— Като деца ходехме на църква — отвърна вместо него Апикела — и там често ни разказваха как Христос обичал прокажените и че отношението към болните е изпитание за всички добри хора. Нито един прокажен, отишъл при Христос, не си тръгнал, без да получи помощ, и нито един прокажен, дошъл в дома на Кимо и Апикела, няма да бъде отпратен.
	— Колко още можете да ни криете тук? — попита Нюк Цин.
	— Докато човекът умре — отговори твърдо Апикела.
	Така те продължиха да живеят още седмица, когато един шпионин в магазина в Хонолулу пресметна колко прави две и две и разсъди: „Никога по-рано Кимо не е продавал толкова много майл. Нито пък е купувал ориз. Значи той крие прокажения китаец“. И побърза да отиде в полицията.
	— Сигурен съм, че Кимо и Апикела, които живеят на поляната по пътя към Пали, крият май пейк.
	Шпионинът получи добро възнаграждение за това, че бе проявил съобразителност, и същия следобед полицаите се изкачиха към поляната. Когато изскочиха на откритото, Нюк Цин, отчаяна, грабна една тънка пръчка, за да ги отблъсне, а грамадната Апикела се опита да се бори с тях.
	— Кой беше този лош човек, който ни предаде? — извика Кимо.
	Но слабият и треперещ Мун Ки излезе от малката, почти рухнала колиба и се остави да го хванат. Полицаите бяха толкова доволни, че най-сетне са намерили бегълците, та веднага ги забутаха надолу.
	— Позволете ни поне да благодарим на тези добри хора — извика Нюк Цин на хавайски, но не й разрешиха.
	И докато я влачеха по пътеката към пътя, тя се обърна назад и видя огромните хавайци, които плачеха, гледайки как отвеждат приятелите им.
	Когато чу, че китайските му прислужници са заловени, доктор Уипъл забърза към пункта за прокажени, където събираха заразените, за да бъдат откарани в изгнание на острова, и потърси Нюк Цин и съпруга й.
	— Иска ми се да бяхте успели да избягате — каза им той на хавайски. — Съжалявам, че ви виждам тук.
	— Отведохте ли децата в домовете им? — попита Нюк Цин.
	— Твърдо ли сте решили да бъдете кокуа? — на свой ред попита Уипъл.
	— Да.
	— Можете да не стоите тук, ако желаете. Докато дойде време корабчето да отплава.
	Той я откара в дома си и й показа четирите деца — пълнички и щастливи, облечени с американски дрехи. Тя се разсмя и рече:
	— Не изглеждат като китайчета.
	Събра ги и им каза, че ще ги заведе в новите им домове. Доктор Уипъл ги натовари на каретата и подхванаха неприятната си мисия. В първата къща, където живееха пунти, Нюк Цин остави едно от момчетата.
	— Отгледайте го така, че да стане добър човек — рече тя.
	— Ще бъде трудно — отговори човекът — но ще опитаме.
	— Научете го да говори всички езици — каза Нюк Цин във втората къща, в която живееха хакка, и те приеха с неохота детето.
	В третата, отново пунти, тя помоли:
	— Възпитайте го да почита баща си.
	А в последната, хакка, пак настоя:
	— Научете го да говори всички езици.
	После помоли доктора да я откара в дома на Хюлет, където намери готвача и съпругата му, за да поговори с тях за нероденото дете.
	— Задръжте го, все едно е ваше собствено. Дайте му вие име. Учете го да ви тачи като истински родители.
	— Кога ще пристигне тук детето? — попитаха хората, които бяха пунти.
	— Веднага щом някой кораб тръгне от прокажения остров — отвърна Нюк Цин и двамата, избрани да бъдат родители, потръпнаха.
	Когато поеха обратно към карантинния пункт, доктор Уипъл отби по долината Нууану към полето, което беше дал на Нюк Цин.
	— Госпожо Кий, регистрирах това парче земя в съда и платих данъците за него — обясни той. Бе поставил камъни в ъглите на парцела от седем акра. — Когато съпругът ви почине, а той няма да живее още много дълго, върнете се тук, отглеждайте таро и си вземете децата.
	Нюк Цин погледна мокрото поле от каретата и то й се стори невероятно красиво.
	— Ще запомня тази земя — каза тя на хавайски.
	Но в този миг доктор Уипъл видя, че към тях идват двама грамадни хавайци.
	— Паке! Паке! — завикаха те, щом забелязаха Нюк Цин. — Дойдохме за децата!
	Двамата затичаха толкова бързо, колкото им позволяваха огромните тела, и хванаха за ръце приятелката си.
	— Нали ще ни позволиш да се грижим за децата вместо теб? — замолиха се те.
	— Но къщата ви е толкова малка — възрази Нюк Цин.
	— Достатъчно голяма е за децата! — извика сърдечно Апикела и разгърна ръце, като че ли разтваряше порти. — Моля те, паке уахин! Нали ще ни оставиш децата?
	Нюк Цин се замисли за момент над това странно искане. Щеше й се Мун Ки да бе с нея, но беше сигурна, че той би одобрил решението й. „Пунти и хакка семействата може да се отегчат от децата ни, нищо, че всички сме от «Картаджиниън» — разсъди тя. — А Апикела и Кимо ще ги обичат винаги.“
	— Ще дадем децата на вас — отговори Нюк Цин от името на семейството си.
	И помоли доктор Уипъл да подкара обратно към къщите, където бе оставила децата.
	— Така ще е по-добре, защото всички момчета ще бъдат заедно при Апикела и Кимо — обясняваше тя на китайците. — Но се надявам, че заради съпруга ми ще им давате от време на време малко пари.
	— Пари? Задето гледаме децата? — попита удивено дебелата Апикела и Нюк Цин помисли колко е странно, че за китайските семейства, които имаха добра работа, винаги биваше трудно да приемат едно чуждо дете, а хавайците, дето нямаха нищо, неизменно намираха място за едно, три или пет деца. Видя за последен път момчетата си по пътя към Пали — едното бебе беше в прегръдките на Апикела, другото — сгушено в ръцете на Кимо, а двете по-големи момчета крачеха с мъка, но щастливи зад тях.


	Когато дойде време лекарският съвет да удостовери, че Мун Ки е действително прокажен и следователно подлежащ на доживотно изгнание без право на обжалване, заключението му бе:
	— Тежък случай на проказа. Поражения както външни, така и вътрешни. Заточението на Калауао задължително.
	Подписаха документите и трима от лекарите си тръгнаха.
	— Мун Ки — рече доктор Уипъл на осъдения човек — където и да отиде едно човешко същество, там го очакват предизвикателства. Бъдете колкото може по-добър и боговете ви ще гледат благосклонно на вас. И нека Господ в небесата ви закриля. Сбогом.
	Като се поклони със скръб, която изпълва всички хора, сблъскали се с големи промени в живота, доктор Джон Уипъл се прибра вкъщи.
	Два дни по-късно четиридесет осъдени болни бяха сбрани заедно и отведени през улиците на Хонолулу към пристана, където ги чакаше корабът за прокажени „Килауеа“. Докато мъжете и жените привидения минаваха, жителите на града се отдръпваха в ужас, тъй като едни куцукаха с крака без пръсти, а други гледаха безучастно пред себе си със страшни лица без бузи, чиито устни и носове бяха окапали. Обречените приближиха в тишина „Килауеа“ — малък съд с тъп нос и водоизместимост четиристотин тона, с мръсен комин и палуби. На него имаше вързани домашни говеда за предстоящото кратко, но бурно пътуване до колонията на прокажените, и животните мучаха тъжно при поклащането на кораба. Щом болните се появиха, бе спуснат подвижен мост и полицаите, на които вече им бе прилошало, поведоха обречените мъже и жени към борда; в този финален момент, когато прокажените трябваше да бъдат откъснати завинаги от семействата си, се надигна чудовищен вопъл.
	— Ау! Ау! — виеха жени, на които отвеждаха съпрузите.
	— Сбогом, синко! — извика старец с лице, окъпано в сълзи.
	— Ще се срещнем в рая, край прохладните води! — плачеше сестра, чийто брат бе избутан към грозния съд, този безличен кораб към ада.
	— Ау! Ау! — скърбяха множеството зрители, докато наблюдаваха как поразените от болестта се качват бавно по моста, треперещи и обзети от ужас.
	В известен смисъл риданията на тези, които оставаха на брега, бяха традиционни и от благоприличие; но не и звуците, които сега се изтръгваха от палубите на „Килауеа“, където отчаяните прокажени се бяха подредили около перилата и изплакваха покъртителните си думи за сбогом. Обречени жени махаха с ръце без пръсти. Мъже с лица, останали без черти, изричаха прощални слова. Някои бяха в твърде напреднал стадий на болестта, за да могат да стоят прави, и ревяха, без да се обръщат към никого, присъединявайки стенанията си към всеобщия вопъл.
	От време на време обаче сред четиридесетте жертви се отделяше една, чието лице или име извикваха у всички инстинктивен изблик на мъка. Първият такъв сърцераздирателен случай бе едно прекрасно малко момиче, около десетгодишно, напуснало пристана, без да има нито един член на неговото семейство, който да му каже „сбогом“. Докато бързаше нагоре по моста, по лицето му се видяха наченки на рани и на всички стана ясно, че скоро то ще бъде напълно съсипано от болестта. Но детето прекрачи учудено и объркано върху палубата на „Килауеа“, без да разбира каква ужасна стъпка прави. Една по-възрастна жена, изпълнена със съчувствие и също осъдена на изгнание, се приведе, за да утеши момичето. Ала щом видя да се приближава страшното й лице без брадичка, то изпищя, без да съзнава, че скоро ще изглежда по същия начин.
	Следващият случай бе човек, известен с необикновените си умения като плувец — огромен, красив мъж с широки гърди и силни ръце. Мнозина бяха дошли да го изпратят на сетното пътешествие към острова, откъдето нито един прокажен не се бе върнал. Когато спря в горния край на моста и се обърна, за да помаха на своите приятели, показвайки пръстите си, вече разядени по краищата, трагедията му потресе всички и се понесоха викове „Ау, ау!“. Този израз на съпричастие към мъката му го трогна и той скри лице, но жестът му само усили плача.
	Третият случай обаче бе съвсем различен, толкова страшен, че хората на брега занемяха. Това бе една изключително прелестна млада жена с цветя в косата, по чието тяло никой не откри фаталните белези. Стъпалата й бяха чисти, пръстите на ръцете също. Нямаше и следа от зараза по лицето й, но очите й бяха стъклени и добре осведомената тълпа осъзна, че при нея болестта трупа силата си вътре в организма, готова да изригне навсякъде по тялото в огромна рана. Смъртта на тази жена щеше да бъде ужасна, съпроводена с цялостно разложение, и всички, които я гледаха как се качва бавно и изящно по моста, затаиха мъката в себе си.
	Ала тя не можа да замине спокойно, тъй като съпругът й разбута зяпачите и се опита да изтича след нея по мостчето, крещейки: „Кинау, Кинау! Ще бъда твой кокуа!“. Пазачите го спряха и съпругата му Кинау, наречена на името на една от най-изявените хавайски кралици, погледна надолу по мостчето и извика съчувствено:
	— Не можеш да дойдеш с мен, Кеалаикахики.
	След което пристъпи с огромно достойнство върху „Килауеа“ и нареди на пазачите да отведат съпруга й. Тя го наблюдаваше безучастно как се отдалечава и дори и неистовите му викове да стигаха до сърцето й, не го показа с нищо. Той изчезна от дока, крещейки: „Кинау, Кинау! Ще бъда твой кокуа!“.
	Когато всички обречени хавайци се качиха на борда, полицията доведе китаеца Кий Мун Ки и понеже убийствената болест бе известна като май пейк, тълпата реши, че е лично виновен за трагедията, разиграла се този ден, и всички замърмориха силно против него. Той мина сам през враждебно настроените групи, без да погледне нито наляво, нито надясно, докато най-сетне се озова при мостчето. Тогава напред се втурнаха двойка огромни хавайци, за да се простят с него. Това бяха Кимо и неговата съпруга Апикела, те прегърнаха без страх прокажения, целунаха го по страните и му казаха „сбогом“. Слабият треперещ китаец тръгна нагоре по мостчето, леко успокоен. Беше се надявал доктор Уипъл да бъде там и да го изпрати, ала лекарят нямаше повече сили да понесе гледката на хората, за които бе помогнал да бъдат осъдени, и да приеме последните им думи за сбогом. Сред днешната група имаше повече от двадесет души, явили се пред медицински комисии, в които бе участвал, и той не можеше да издържи да види как те заминават отчасти и по негово нареждане. В дните, когато „Килауеа“ отплаваше, докторът оставаше вкъщи и се молеше.
	Щом Мун Ки се качи благополучно на борда, капитанът извика: „Отворете клетката!“. Двама моряци се спуснаха към една плетена клетка, направена върху палубата на кораба на прокажените, и дръпнаха навън вратата, покрита с решетка. Тогава други моряци заподвикваха „Хайде! Влизайте!“, като внимаваха да не докосват прокажените.
	Клетката не бе голяма, а вратата бе ниска, и обречените се навеждаха, промъкваха се вътре един по един и си намираха място. Плетената врата бе затворена и завързана, след което капитанът извика успокояващо към тях:
	— При вас постоянно ще има човек. Ако почнем да потъваме, той ще пререже въжето и ще отвори вратата.
	Докато траеше всичко това, се появиха двама други моряци с кофи сапунена вода и се захванаха да мият перилата на мостчето, по което след малко трябваше да се качат на борда обикновените пътници. Щом моряците побързаха да се спуснат долу и да избягат от миризмата на четиридесетимата прокажени, капитанът извика:
	— А сега да се качват кокуа!
	Измежду тълпата пристъпиха напред около дванадесет хавайци — мъже и жени, и тръгнаха пипнешком, хванати за чистите перила на подвижното мостче, сякаш в неестествен унес. Те бяха кокуа, онази странна група хора, които доказаха в късните години на деветнадесетото столетие в Хаваите, че думата „любов“ има действително измерение. Щом всеки от тях стигнеше палубата на „Килауеа“, началникът на полицията го питаше внимателно:
	— Сигурен ли си, че знаеш какво вършиш, като заминаваш доброволно за лазарета?
	— Предпочитам да отида със съпругата си в лазарета, отколкото да остана тук на свобода, но без нея — отговори един мъж.
	Никой, който наблюдаваше кокуа, не би могъл да предвиди, че точно тези хора ще бъдат подтикнати от толкова силна любов. Наистина имаше няколко стари жени, чийто живот бе почти минал и за тях бе понятно, че са готови да се присъединят към прокажените си мъже, с които бяха живели толкова дълго; също така имаше възрастни мъже с млади съпруги, жертва на болестта, и за тях също беше ясно защо са предпочели да останат със своите момичета; ала освен това имаше мъже и жени в разцвета си, качващи се по мостчето, за чието поведение сякаш не можеше да се намери обяснение. Хората върху дока се питаха: „Защо трябва един мъж в добро здраве да пожелае да замине доброволно за лазарета, за да сподели участта на такава жена?“. И на този въпрос нямаше друг отговор, освен думата „любов“.
	Никой кокуа не застана край малкото десетгодишно момиче, нито край красивата Кинау. Ала последва всеобща изненада, когато полицаите оставиха китайката Нюк Цин да се присъедини към съпруга си. Щом тя доближи мостчето, двойката грамадни хавайци — Кимо и Апикела, пристъпиха напред, за да я прегърнат, и Апикела сложи върху отпуснатите рамене на жълтата си приятелка гирлянда от мейл.
	— Ще обичаме децата ти — рече й тя.
	Вдигнаха подвижното мостче на борда. Добичетата, вързани отпред, замучаха жалостиво. Тълпата на брега завика „Ау, ау!“ и „Килауеа“ пое към открито море с ужасния си товар. Когато доктор Уипъл чу в своя кабинет прощалното изсвирване на корабната сирена, той се замоли: „О, дано Господ бъде милостив към тях“. Защото единствен от всички, чули сирената, знаеше какво очаква Нюк Цин и Мун Ки. Беше виждал лазарета.

	* * *

	Остров Молокай, към който пътуваха затворените в клетката прокажени, бе един от притежаващите най-странна красота в хавайската група. Той лежеше в синия Тихи океан като огромна лява ръкавица на рицар. Отворът при китката гледаше на запад към остров Оаху, а свитите в шепа пръсти сочеха на изток към Мауи. Южната част на Молокай представляваше хълмисти ливади, често покрити със сивкави и изсъхнали треви, защото валеше рядко, докато северната бе осеяна със скали, едни от най-внушителните на островите. Изникваха подобно кули изпод разбиващите се вълни, а върховете им се губеха понякога на километър височина. Откъм морето представляваха само отвесни канари, а от двете им страни се стичаха десетки и десетки блестящи на слънцето водопади. В основата на тези скали се намираха възхитително красиви долини, вклинени на неколкостотин метра навътре в сушата, където опираха в извисяващи се отвесно нагоре стени от гранит. Но макар тесни и малки, те бяха може би едни от най-хубавите на Хаваите. Горе във висините живееха бели кози, така че корабите, хвърлящи котва откъм северния бряг на Молокай, се движеха постоянно под величествени скали, трептящи водопади и лудориите на хиляди кози. През дните, когато нямаше какво да правят, моряците изпразваха оръжията си безцелно към скалите, за да накарат козите да подскачат като луди по каменните стени, непристъпни за човешки крак. Така необитаемият северен бряг на Молокай бе напълно откъснат от равните пасища на южния, където живееха около две хиляди обикновени островитяни.
	От изолираната, ала внушителна северна страна стърчеше палецът на ръкавицата — малък, покрит със зеленина полуостров, образуван милиони години по-късно от острова. Дълго след като били замрели вулканите, чието действие бе създало Молокай, извън очертанията на брега последвало ново, допълнително изригване. То не идвало от главния вулкан и нямало намерение да сътвори голям остров; задоволило се да добави към възхитителните пропорции само един красив полуостров, от чиито тревисти брегове човек можеше да се любува на извисяващите се канари на запад и изток. Това бе великолепно парче земя, поетично творение на природата, и от най-ранните спомени за хавайската история се знаеше, че тук са живели щастливи рибари, изградили сплотена общност, наречена от тях Калауао.
	После, през 1865-а, годината, в която представителите на рода Кий напуснаха Китай, хавайското правителство постепенно осъзна факта, че новата болест, наречена май пейк, представлява епидемия от изключително опасен вид. Беше ирония на съдбата, че проказата бе наречена китайската болест, тъй като тази напаст не бе дошла от Китай, нито пък поразяваше само китайци. Но бе необходимо да се наложи някаква карантина и райският полуостров Калауао бе определен да стане лазарет. Беше известно, че проказата е заразна, но никой не знаеше лек за нея; затова в неистовото си желание да се предприеме някакво действие медицинските съветници на правителството казаха: „Можем поне да изолираме болните“. Поде се отчаяно преследване на прокажените; хавайците, живеещи на Калауао, бяха изселени завинаги от техния полуостров и „Килауеа“ започна мрачните си пътувания към лазарета. Никога в историята на земята не бе имало такова адско място, разположено сред подобни райски околности.
	В първия ден на ноември 1870-а корабът „Килауеа“ спря откъм източната страна на полуострова, пусна котва на около стотина метра от обточения със скали бряг и се заклатушка по вълните под царството на скачащите кози. Капитанът нареди да бъдат махнати част от перилата на палубата и моряците започнаха да пускат в океана огромни бъчви с осолено говеждо, пушена сьомга и сушено пой. След като товарът бе хвърлен, прокажените от Калауао заплуваха към кораба и повлякоха продуктите към брега, защото колонията нямаше пристан за разтоварване.
	Сега говедата от предната част на кораба бяха поведени назад към кърмата и избутани в океана сред силен рев и мучене. Плуващите прокажени ги яхваха и насочваха към брега. Понякога някоя изплашена крава хвърляше ездача си и поемаше към открито море, но плувците я настигаха и заставяха да свърне към брега. Един от моряците, отегчен от спортната надпревара на плувците, гръмна за развлечение към скалите с мускета си и прокажените от клетката на палубата видяха дивите кози, които заскачаха по канарите и се понесоха като песен от един зъбер към друг. Тези бели животни станаха за обречените мъченици символ на свободата, изгубена за тях завинаги.
	Спуснаха на вода най-голямата лодка на кораба с трима моряци на греблата и полицейският началник, който съпровождаше прокажените, нареди да отворят клетката, извикваше ги по имена и изчака първата група болни мъже и жени да се качат на лодката. С това задълженията на правителството свършваха, полицаят стоеше на палубата, гледайки как лодката се плъзга към брега, оставя човешкия си товар и се връща. После пусна следващата група и така четиридесетимата прокажени бяха изоставени на брега без други дрехи, освен тези на гърба им, без пари, храна и лекарства.
	— Сега можете да придружите съпрузите и съпругите си, но това е ваше доброволно решение — обърна се полицейският началник към близките на жертвите. — Правителството няма нищо общо с вашата постъпка. Желаете ли да отидете на брега и да живеете с прокажените?
	Всички кокуа стояха като хипнотизирани, загледани с ужас натам, и едва имаха сили да обърнат езиците си, за да изрекат нещо.
	— Аз желая — каза възрастна жена с дрезгав глас и слезе в лодката.
	— Аз желая — заяви млада жена и се спусна разтреперана подир нея.
	— Доброволно ли искате да направите това? — попита накрая началникът Нюк Цин.
	— Да — отговори тя.
	Лодката пое към брега и Нюк Цин затърси с очи селището на прокажените на Калауао.
	Когато наближиха зеления полуостров, тя видя изненадана, че на него всъщност изобщо няма постройки.
	— Къде са къщите? — попита на хавайски Нюк Цин един от гребците.
	— Няма никакви къщи — отвърна той, без да смее да я погледне в очите.
	И наистина нямаше… поне такива, за които да си струва да се говори. Имаше няколко колиби, покрити с трева, и тук-там руини от домовете, изоставени от хавайците при изселването им преди пет години, но нямаше истински къщи, нито болница, магазин, държавна сграда, църква, пътища, доктори, медицински сестри. Нюк Цин гледаше, обзета от паника, очакващата я естествена природна среда и търсеше да зърне някакви признаци на обществен живот. Нямаше полиция и каквито и да е държавни служители, нито свещеници. Нямаше кой да продава дрехи, нито да прави пой.
	Носът на лодката се удари в брега, ала никой не помръдна. Моряците изчакаха и тогава един от тях каза, сякаш се срамуваше, че участва в подобна мрачна сцена:
	— Това е Калауао.
	Ужасени от онова, пред което бяха изправени, кокуа станаха и слязоха от лодката.
	— Алоха — извика морякът, щом лодката потегли за последен път към кораба. „Килауеа“ пое отново в открито море.
	— Къде е болницата? — извика Нюк Цин, без да се обръща към никого, докато опитваше да открие Мун Ки сред захвърлените прокажени.
	Плачът й бе чут от едър, висок хаваец, известен сред прокажените като Кауло Нуи, Големия Саул от Библията. Той нямаше нито нос, нито пръсти, но все още притежаваше огромна сила. Отиде при Нюк Цин и извика на хавайски:
	— Тук няма закони. Важи само онова, което кажа аз.
	Всички новопристигнали бяха толкова уплашени от подобно положение на нещата, колкото и Нюк Цин. Големия Саул обаче не обърна внимание на останалите, а посочи китайската двойка с осакатената си ръка.
	— Вие донесохте май пейк! — извика той. — И ще живеете отделно!
	— Къде? — попита смело Нюк Цин.
	— Настрани — рече грамадният мъж. Тогава погледът му попадна върху младата Кинау, която все още бе с цветя в косите, той тръгна към нея и обяви: — Тази жена е за мен.
	Кинау заотстъпва назад ужасена от едрия мъж без нос и със силно деформирани ръце. Тя потрепери, Големия Саул забеляза това и за да й даде урок, я сграбчи за лявата ръка, дръпна я към себе си и я целуна по устните.
	— Ти си моя! — заяви отново той.
	Нюк Цин очакваше да види как някой — сама не знаеше кой, ще пристъпи напред и ще събори грамадния грубиян на земята, но когато никой не го направи, тя, както и всички останали, постепенно проумя страшната истина за Калауао. Големия Саул, хванал треперещата Кинау, огледа новопристигналите и повтори:
	— Тук няма закони.
	И това бе истина. В целия Калауао не се чуваше думата на властта, нито гласът на Бога, нямаше никакви лекарства. На полуострова без къщи нямаше дори редовен източник на вода, а храна имаше само когато „Килауеа“ благоволеше да подхвърли в морето достатъчно бъчви и добитък. В действителност прокажените бяха захвърлени на брега без нищо друго, освен присъдата да умрат. А какво правеха, докато дойдеше този момент, никой не го беше грижа.
	Ако някой от току-що пристигналите таеше някаква надежда, той скоро бе изтръгнат от заблуждението си по потресаващ начин от това, което се случи след малко. Кинау беше необикновено хубаво момиче и фактът, че нямаше никакви отворени язви, я правеше нещо изключително в обществото на обречените. Големия Саул и неговите приятели грубияни бяха възбудени от нейната красота и не можеха да чакат да падне нощта, когато обикновено ставаха подобни неща. Затова трима от тях я завлякоха зад една стена, останала от къща, в която някога бе живяло семейството на рибар. Двамата, присъединили се към Големия Саул, бяха сред най-отвратителните в групата, тъй като месата им се разкапваха, но те си мислеха: „Хаваите ни захвърлиха тук. На никой не му пука какво става, а освен това скоро ще бъдем мъртви“. Ето защо те замъкнаха Кинау зад стената и започнаха да късат и свалят дрехите й с онова, което бе останало от ръцете им.
	— Моля ви! Моля ви! — плачеше тя, но нищо не можеше да се направи, за да се попречи на тримата, изпълнени с похот мъже.
	Когато остана гола, те й се възхищаваха известно време, опипваха тялото й, разглеждаха го и се смееха, а после й се изредиха — двама я държаха, докато третият бе върху нея. След време тя припадна.
	Пет дни Големия Саул и неговите приятели я пазеха само за себе си, сетне всички останали, които смятаха, че са достатъчно силни, за да се включат в групата, имаха възможността да го сторят. Щом видеха голата Кинау, все още непоразена от болестта, те се изпълваха със спомени за дните, когато бяха истински мъже, и изобщо не се притесняваха от това, което вършеха.
	Понякога Големия Саул зарязваше момичето, за да реши как да се разположат прокажените. Беше непреклонен в решението си, че китайците трябва да бъдат отделени. Така че Нюк Цин и съпругът й бяха принудени да живеят на края на колонията от шестстотин умиращи мъже и жени. Първите шест дни спаха на голата земя; после намериха изоставена стена, която използваха да направят груб навес с помощта на клони от храстите и листа, тъй като нямаше никакъв дървен материал. Легло им беше твърдата земя и когато заваля, водата се стичаше под тях, така че Мун Ки, когото и без това го тресеше, едва не умря от пневмония. Тогава с голи ръце, защото нямаше никакви инструменти, Нюк Цин изгреба пръст и я струпа на малък насип. Покри го с клонки и листа и така стъкми легло, което не можеше да подгизне, освен ако дъждът не бе изключително проливен.
	На двамата китайци, обявени извън закона, бе забранен достъп до бъчвите с храна, преди всички останали да са взели своите дажби, след което Големия Саул обяви, че на тях се полагат половин дажби. И ако не беше находчивостта на Нюк Цин, двамата щяха да умрат от глад. Тя намери при рифовете дребни охлюви, които ставаха за ядене, а в една от изоставените долини откри подивяло таро, растящо на суха земя. С помощта на клонки, събрани от скалите, Нюк Цин направи малка подземна пещ и в нея печеше тарото. Така че животът отделно от другите имаше и своите дребни предимства. Без съмнение семейство Кий живееше по-добре от изглеждащите покъртително прокажени, които вече не можеха да ходят.
	През 1870 година на Калауао имаше над шестдесет такива болни, неподлежащи на описание: стъпалата им бяха окапали, ръцете им наподобяваха чукани и те пълзяха из колонията, молейки за храна, която не можеха да си осигурят, нито да си приготвят. Често тези хора, представляващи ужасяващи човешки останки, нямаха изобщо лица, а само очи и гласове, които се вдълбаваха в спомените на околните. За тях нямаше лекарства и легла, не се полагаха каквито и да било грижи. Те пълзяха покрай брега на Калауао и когато им дойдеше времето, умираха. Обикновено дори не намираха покой в гроб, а просто ги оставяха настрани, докато костите им се оголеха и ги заровеха в плитка яма.
	Понякога властите в Хонолулу забравяха да изпратят „Килауеа“ с нови запаси храна и тогава в селището наставаше пълен терор. Големия Саул и неговите приятели се разпореждаха със запасите, които бяха останали, и защитаваха правата си с насилие. Смъртността се увеличаваше, всеки ден умираха по четири-пет души. Жена без крака можеше да лежи цял ден на пътеката, молейки за храна или вода, без да бъде чута, а останалите се надяваха единствено тя да умре през студената нощ. Обикновено така и ставаше. Изтерзаното й тяло се въргаляше цял ден, а понякога и три дни там, където я бе сварила смъртта, докато Големия Саул не наредеше на някого да го махне.
	На Калауао нямаше закони, а също така почти липсваше и човечност. Това, което правеше положението още по-ужасно, бе, че грозният малък кораб „Килауеа“ се появяваше редовно с поредния товар прокажени и щом те биваха захвърлени на брега без нищо, Големия Саул тръгваше сред тях и им съобщаваше безусловната смразяваща истина: „Тук няма закони“.
	Красивата млада Кинау бе държана като затворница в течение на шест седмици, през които повече от осемнадесет мъже се насладиха на небелязаното от болестта й тяло. После я оставиха на свобода, така че всеки можеше да се възползва от нея. Позволиха й да облече една съвсем лека рокля, но начинът, по който я носеше, показваше, че по Божията милост младата жена бе изгубила разсъдъка си. Не помнеше нищо от онова, което й се беше случило, и ходеше като замаяна, без да може да насочи вниманието си към настоящето. Така че в течение на три или четири месеца, който и мъж да я пожелаеше, просто я хващаше и отвеждаше там, където спеше върху студената земя, и се забавляваше с нея колкото искаше. После я отблъскваше и тя тръгваше като привидение с развлечена рокля и без цветя в косите, изгубили блясъка си, докато някой друг я помъкнеше към леговището си. Жените от Калауао изпитваха съжаление към нея, ала всяка имаше свои проблеми, така че никой не се грижеше за горката полудяла жена.
	На четвъртия месец от пристигането на Кинау — беше февруари 1871 година, страшната проказа, стаила се в нея, изби. В течение на няколко седмици тялото й се осея с язви и тя се превърна в ходещ труп с дебела, подпухнала кожа на лицето, треперещи устни, готови да окапят, и болка в гърдите, от която й прилошаваше. Сега мъжете я оставиха на мира, ала в умопомрачението си клетницата сваляше тънката рокля и показваше язвите по тялото си. Отиваше бавно при Големия Саул, после при първия му заместник, а след него — при втория, като хленчеше:
	— Искам пак да легна с теб.
	Стана такъв тежък проблем за общността, че мъжете не можеха да я понасят, щом я видеха да приближава с окапващо тяло.
	— Някой трябва да я тресне по главата — рече накрая Големия Саул.
	И това се случи в една тъмна нощ. Тя остана да лежи мъртва два дни върху пътеката, преди най-сетне да я отмъкнат надалеч и да я погребат.


	Естествено, никоя жена не се намираше в безопасност на Калауао, тъй като Големия Саул и неговите хора се чувстваха свободни да посегнат на всяка, която пожелаят. Онези от тях, пристигнали на брега без мъже, които да ги защитават, страдаха ужасно. Обикновено те бяха в ненапреднал стадий на болестта и да бъдат изнасилвани нееднократно от мъже без лица или с ръце, превърнали се в чукани, бе непоносимо. Ала нямаше спасение и Калауао бе пълен с жени, изпаднали във вцепенение, които оплакваха сами себе си:
	— Защо Господ ме наказа така?
	Не бива обаче да се смята, че единствено мъжете носеха вина за упадъка, обзел Калауао, тъй като и сред жените имаше много, нелоши на външен вид, които разсъждаваха така: „Обществото ме изостави. Тук няма никакви закони и никой не се интересува какво правя“. Те помагаха на мъжете да приготвят силна и недобре преработена спиртна напитка от корени на растението тий или мътна бира от варени сладки картофи и понякога големи групи прокажени пиеха със седмици до умопомрачение, обикаляха шумно из селището, като се караха, крещяха неприлични думи на цялото население, накрая, изпълнени с похот, се събличаха съвсем голи и задоволяваха желанието си под аплодисментите на насърчаващите ги зрители. Онези, които разпалваха подобни оргии и като че ли най-много им се наслаждаваха, бяха жени, и в тези времена на полуострова, където нямаше свещеници, нито държавни служители, за да защитят реда, не бе необичайно в края на деветдневно пиянство да се види някоя полугола жена да залита и крещи:
	— Мога да задоволя едновременно които и да са четирима и когато свърша с тях, те ще са полуживи.
	Веднага скачаха доброволци и следваше дива, безумна проверка дали тя ще удържи на предизвикателството. Щом свършеше, жената заспиваше пияна и изтощена направо на голата земя. През нощта почваше да вали, но никой не я завиваше и след няколко дни тя умираше, ала не от проказата, а от туберкулоза.
	Ако през онези години някой пожелаеше да види представители на човешкия род, паднали възможно най-ниско и затънали в собствената си мръсотия, той би трябвало да посети Калауао. Защото полуостровът бе прокълнат не само заради проказата; той бе също така белязан и с човешката глупост и тъпота. Калауао имаше две области — източна, където духаха студени ветрове и валеше непрестанно, и западна, с топъл и приятен климат. Колонията на прокажените обаче бе въдворена на суровия източен бряг и правителството настояваше да бъде там, докато по-благоприятният западен бряг оставаше ненаселен. В източната част, която беше близо до извисяващите се скали, първите слънчеви лъчи падаха късно сутринта и се скриваха рано следобед; а на западния склон слънцето грееше много по-дълго. И, което бе най-глупавото, въпреки че по скалите течаха стотици водопади, нито един от тях не бе хванат в канал и насочен към селището на прокажените. Отначало бе осигурен слаб приток на вода чрез неподходяща, снадена на няколко места тръба, но тя отдавна се беше счупила и водата трябваше да се влачи на ръце от километри. Често умиращите, без кокуа край тях, молеха безпомощно за вода, която така и не получаваха. Цели шест, изпълнени с безразличие години нито един служител от Хонолулу не намери време, за да се замисли над тези проблеми или да отпусне поне някакви мизерни суми за тяхното решаване. Някога, в стари времена, хората казвали: „Далеч от очите, далеч от сърцето“. И рядко в човешката история тази мъдра мисъл, пропита с безчувственост, е бивала така вярна, както в случая с лазарета на Калауао. Правителството бе постановило: „Прокажените трябва да бъдат пратени в изгнание“, и едва ли не смяташе, че заточаването на прокажените тела решаваше проблема.

	* * *

	Не би било справедливо обаче да се каже, че през тези първи, ужасяващи години никой не бе проявил загриженост. Понякога смели християнски свещенослужители от другите острови посещаваха Калауао, за да извършат служба по случай женитбата на умиращи хора, нежелаещи да изживеят последните си дни в грях. Случваше се пастори и последователи на мормоните да обиколят набързо лазарета и посещенията им се помнеха дълго след като си бяха заминали. Доктор Уипъл бе идвал веднъж на седемдесетгодишна възраст, за да види от какво има нужда селището, и докладва: „От всичко“. В един момент група набожни прокажени оформиха нещо като църква и прелиствайки скъпоценната си Библия, бяха стигнали до онзи изпълнен с надежда откъс, в който Апостол Йоан съобщава: „И като минаваше, видя един човек, сляп по рождение. Учениците Му Го попитаха и казваха: Рави, кой е съгрешил, тоя или родителите му, за да се роди сляп? Иисус отговори: Нито тоя е съгрешил, нито родителите му… плюна на земята, направи калчица от плюнката и намаза с нея очите на слепия; и му рече: Иди се мий в къпалнята Силоам… Той отиде, уми се и се върна прогледнал“. Прокажените нарекоха своята църква Силоама. Тя нямаше сграда, понеже Хонолулу не можеше да отдели никакъв дървен материал, но пазеше вярата им жива, защото всеки прокажен бе убеден, че някъде в света трябва да има езеро, наречено Силоам, лекарство или мехлем, които биха могли да го излекуват.
	Тъй като беше бременна, Нюк Цин се изплъзна от вниманието на Големия Саул и безскрупулната му банда, а и с приближаването на времето да роди тя забрави за него и бе завладяна от страхове от различно естество. Най-напред я безпокоеше липсата на вода и Нюк Цин се питаше какво ще прави съпругът й, когато дойдеше бебето. Имаха само един малък съд за вода, но нямаше къде да я сгреят.
	— Ще помоля някои от хавайките да помогнат — обеща й Мун Ки — те имат кофи.
	Ала Големия Саул не позволи никому да приближи китайския заслон и когато настъпи денят, Нюк Цин роди петия си син в условия, в каквито не би било оставено дори животно — без вода, без чисти дрешки, очакващи детето, без храна, която да ускори притока на майчиното мляко, без легло за новороденото, освен студената земя; нямаше дори чиста слама, на която да легне майката. Въпреки това тя даде живот на едно бебче с червено личице и косо разположени очички. И от този момент започнаха тревогите й.
	Дотогава никой не знаеше как се предава заразата — беше факт, че много кокуа подобно на Нюк Цин живееха в лазарета с години в най-тесен контакт с прокажените, без изобщо да прихванат май пейк. Затова обикновеният допир не можеше да е обяснението за разпространението на болестта; ала тя бе научила, че ако дете под осемгодишна възраст остане в продължителен контакт с прокажен, то със сигурност ще се зарази; ето защо се грижеше колкото може по-добре за новороденото и се молеше то да дочака следващото пристигане на „Килауеа“. И докато чакаше, Нюк Цин правеше редица неща, които да закалят преждевременно сина й. Всеки ден го подлагаше на ветровете, за да свикне с тях; хранеше го постоянно, за да бъде здрав; пляскаше го силно, за да добие устойчивост спрямо сътресенията. Но нощем го гушваше нежно до мършавите си гърди, изпълнена с обич и отчаяние.
	Когато „Килауеа“ най-сетне се зададе, Нюк Цин бе обзета от вълнение и решителност да действа внимателно. Ето защо веднага щом пристигна първият товар от прокажени, тя отиде на мястото, където спря лодката.
	— Моето бебе трябва да се върне с кораба ви — извика Нюк Цин на един от гребците и пристъпи, като че ли се канеше да се качи заедно с детето.
	Но моряците от „Килауеа“, изпълнени със смъртен страх, че някой ден прокажените от Калауао ще опитат да завладеят кораба им и да избягат, решиха, че Нюк Цин има точно такова намерение. Затова този, към когото се беше обърнала, я събори с едно от греблата и завика на другарите си:
	— Гребете! Гребете!
	Когато те вече бяха на безопасно разстояние навътре в морето, Нюк Цин се изправи и отново извика:
	— Искам да вземете само бебето ми на кораба.
	— Ще питаме капитана — отговори един от моряците и след като лодката се върна, той каза високо: — Къде е китайката с бебето?
	Нюк Цин затича толкова бързо, че едва не се препъна, и почти се разплака, щом морякът отблъсна детето.
	— Капитанът иска да знае къде трябва да се предаде — рече той.
	— На доктор Уипъл, в голямата къща — обясни усърдно тя.
	— Доктор Уипъл почина миналия месец — измърмори морякът и се накани да отплава.
	Нюк Цин бе зашеметена от новината и затърси трескаво друга възможност.
	— Дайте бебето на Кимо и Апикела, събирачите на мейл — извика припряно тя.
	— Къде, по дяволите, живеят те? — попита морякът и лодката се отправи отново към кораба.
	При следващото идване казаха на изтерзаната китайка, че е по-добре да не вземат детето, понеже нямат никаква представа какво да правят с него, когато се върнат в Хонолулу, а и на борда на кораба нямат кърмачка и не могат да осигурят храна за бебето.
	Нюк Цин се опита да обясни, че капитанът може да даде детето на който и да е китаец, а що се касае до храната — че е приготвила малки торбички с пой, които то да смуче. Но лодката пое обратно и обзета от паника, Нюк Цин видя, че „Килауеа“ се готви да отплава. Затова, без да знае какво всъщност възнамерява да стори, тя нагази във водата с детето на ръце и се опита напразно да плува към заминаващия кораб. Тогава обаче прекрасният хавайски плувец, споделял клетката на прокажените с Мун Ки, разбра в какво положение се е озовала тя, хвърли се към нея, грабна бебето с лявата си ръка и заплува бързо към кораба. Капитанът го видя и спря машината, докато силният мъж с бронзова кожа се хвана за едно въже, оттласна се, вдигна се нагоре и подхвърли детето в ръцете на един моряк, който го очакваше. После, без да се задържа секунда време, скочи и заплува обратно с лекота към брега на прокаженото селище. Сирената на „Килауеа“ изсвири и високо горе по скалите заскачаха белите кози. Нюк Цин стоеше със съпруга си Мун Ки и гледаше как заминава синът им Австралия; и всички, които заедно с тях наблюдаваха отплаващия кораб, знаеха, че където и да бъдеше занесено детето, то щеше да е по-добре, отколкото на Калауао.

	* * *

	На седмия месец от престоя им на Калауао изстъпленията на Големия Саул и неговите приятели застрашиха и китайците, тъй като Нюк Цин вече се бе възстановила от бременността. Те започнаха да я заглеждат и да си шушукат: „Човек би могъл да се позабавлява добре с нея, при това изобщо не е болна“.
	И така, една нощ трима от тях нападнаха ненадейно заслона и се нахвърлиха върху Нюк Цин. Ала тя и съпругът й се бяха приготвили отдавна за този момент и нашествениците бяха посрещнати от двойка съпротивляващи се китайци, въоръжени с пръчки с остри върхове. Беше жестока, мълчалива борба. Обреченият Мун Ки се надигна от постелята си от листа за отчаяна битка с Големия Саул, докато Нюк Цин пореше и ръгаше другите двама с острите пръчки.
	В миг обгърнаха талията й ръце с остатъци от длани и Нюк Цин усети отвратителния дъх на прокажения, притискащ я към себе си, ала тя удари назад с пръчките, той изпищя от болка и я пусна. Сега бяха двама срещу двама и, подобно на животно от джунглата, Нюк Цин заряза инстинктивно втория нападател, хвърли се към Големия Саул и с огромна сила заби пръчката отстрани в главата му. Изглежда, бе улучила ухото, прониквайки навътре в черепа, или меката област на слепоочието, защото пръчката потъна… дълбоко, дълбоко, доставяйки й удоволствие. В същото време Мун Ки го разпори от долу на горе с острата си пръчка и Големия Саул изстена.
	Той се отдалечи, залитайки в нощта, притиснал ръце към двете си смъртоносни рани, и закрещя:
	— Китайците ме убиха!
	Това привлече вниманието на помощника му, останал невредим, който затича, за да помогне на шефа си, докато третият се запрепъва в тъмнината с неколкосантиметрово парче пръчка, стърчащо от лявото му око.
	— Китайците ме убиха! — ревеше Големия Саул и разбуди цялата колония, така че в момента, когато действително започна да се олюлява в предсмъртна агония, заобиколен от факли, всички, които можеха да ходят, се бяха събрали, за да станат свидетели на мъчителната му смърт. Щом издъхна, те се отдръпнаха от грозния труп. Малцина не бяха пострадали от ръцете на Големия Саул и сега, след като видяха неговото разядено от проказата тяло в праха, си тръгнаха доволни. Ослепеният му приятел изчезна в нощта и скоро над прокаженото селище в Калауао се възцари тишина.
	Това беше кошмарна нощ за двамата китайци. Те нямаше как да знаят, че общността като цяло одобрява смъртта на Големия Саул и ослепяването на другаря му побойник. Не можеха да знаят, сгушили се сами един до друг в тъмнината, че няма човек в Калауао, който да не бе научил как грамадният грубиян е намерил смъртта си.
	— Отишъл да изнасили китайката и съпругът й го убил. Браво на него.
	След полунощ заваля и тъжните капки, които падаха на покрива от листа и потекоха по пода отначало на тънки струйки, а сетне като малка река, увеличиха нещастието на двамата.
	— Постъпихме правилно, Татко на Ю Чоу — прошепна Нюк Цин на треперещия си съпруг. — Трябвало е другите да го направят още преди години.
	— Останаха ли ни пръчки? — попита Мун Ки.
	— Загубих и двете — отговори съпругата му.
	— Аз имам една и съм скрил друга под листата. Мисля, че когато дойдат на сутринта, за да ни хванат, трябва да се бием до смърт.
	— Аз също — отвърна Нюк Цин, отиде в ъгъла на мизерната колиба и взе оръжието от калната земя. Зачакаха мълчаливо, като не знаеха кога ще бъдат нападнати отново от хората на Големия Саул, и накрая тя рече: — Радвам се, Татко на Ю Чоу, че дойдох с тебе. Смирено поласкана съм, че ми помогна тази нощ.
	— Бях забравил, че си хакка — отвърна той.
	Дъждът се усили и в един момент двамата помислиха, че дочуват шум от прокажени, които се събират, за да ги нападнат. Но това бе само водата, стичаща се по скалата, така че Нюк Цин попита:
	— Прощаваш ли ми за моите некрасиви стъпала?
	А съпругът й отговори:
	— Вече не ги забелязвам.
	Те се сгушиха един до друг в студената тъмна нощ и Мун Ки рече:
	— Трябва да ми обещаеш, Лельо на Ю Чоу, че ако някога избягаш оттука, ще се погрижиш да изпращаш на истинската ми съпруга в Китай толкова пари, колкото можеш.
	— Обещавам — отвърна Нюк Цин.
	— Ще запишеш имената на момчетата ми в залата на предците.
	— Ще го сторя.
	— Когато пишеш писма до Долното селище, не бива да споменаваш, че си хакка. Това ще смути съпругата ми.
	— Няма да кажа нищо на писаря — увери го Нюк Цин.
	— Искам да обещаеш, че ще ме погребеш на склона на някой хълм.
	— Ще го направя така, все едно че сме в Китай.
	— И че ще възпиташ синовете ми да се отнасят с почит към моя гроб.
	— Ще го изпълня — съгласи се Нюк Цин, а Мун Ки продължи:
	— Щом се зазори, Лельо на Ю Чоу, ние двамата ще умрем и обещанията, които ми даде, не означават нищо. Но все пак се чувствам по-добре.
	Останаха така през цялата дълга, дъждовна нощ и когато настъпи сивата студена зора, комарджията Мун Ки рече:
	— Хайде да не ги чакаме повече. Да вървим да ги посрещнем.
	Двамата китайци напуснаха мизерния навес от трева, всеки стиснал нащърбено, остро парче дърво в дясната си ръка.
	Те съзряха с ужас трупа на Големия Саул на залятата от дъжда пътека и изобщо не се съмняваха, че ги очаква отмъщението на другите от бандата. Но щом приближиха предпазливо селището с пръчки, приготвени за последен бой, видяха смаяни, че прокажените хавайци не се отдръпват враждебно, а ги посрещат с желание за помирение. Нюк Цин и Мун Ки отпуснаха бавно смъртоносното си оръжие и накрая се озоваха заобиколени от умиращи мъже и жени, които казваха:
	— Вие направихте добро дело.
	А една жена, която бе тежко малтретирана от Големия Саул и неговата банда, но упорито отказваше да се раздели с разсъдъка си, изрече тихо:
	— Ние сме твърдо решени да превърнем Калауао в място със закони.


	Обновлението на този ужасен лазарет, където в течение на шест години бяха захвърляни, за да умрат, обречени човешки същества без никаква помощ от отритналото ги общество, започна онази сутрин, когато изпълнената с решителност жена, чийто дух не бе прекършен нито от проказата, нито от насилието и обидите, на каквито малко хора са били подлагани, заяви тържествено:
	— Калауао ще бъде място със закони.
	Създаде се груба организация, включваща хора, които отговаряха за разпределянето на храната, екип със задача да докара вода в селото и полицай доброволец, който трябваше да спре изнасилванията на беззащитните жени. На всяко от момичетата, пристигащи на полуострова недокоснати, се нареждаше да си намери възможно най-бързо мъж, с когото да живее. И когато една млада жена възрази: „Но аз съм омъжена и обичам съпруга си“, по-възрастните й отвърнаха остро:
	— Вече си напуснала външния свят. Сега се намираш на междинна спирка на път към ада. Вземи си мъж. Предупреждаваме те.
	Така имаше жени, минали от един умиращ мъж към друг, но в условията на някакъв порядък, а не според правилата на насилието.
	Децата, изселени без родителите им, се даваха на кокуа, които се грижеха за тях като за свои собствени и ги хранеха. Наложи се един върховен закон: когато станеше очевидно, че някой възрастен човек е на умиране, вече бе недопустимо той да бъде зарязан на открито; трябваше да му се осигури подслон.
	Но дори след като селището създаде само тези порядки, правителството в Хонолулу остана безучастно и продължи да бездейства. Прокажените биваха все така захвърляни на брега, за да умрат, нямаше лекарства и дървен материал, никаква утеха. В средата на 1871-ва обаче в лазарета пристигна хаваец, прочел много книги, който организира по-съвършен орган на управление. Едно от първите му решения бе, че не бива повече китайците да живеят изолирани в подножието на скалите, а следва да бъдат допуснати сред другите. То бе приветствано от прокажените, тъй като всички признаваха, че налагането на някакви що-годе човешки отношения на Калауао датираше от нощта, в която Мун Ки реши да защити съпругата си от насилниците или да умре. Бе създадена примитивна болница, в която нямаше лекари, но имаше медицински сестри — прокажени; а жените, които можеха да четат, отвориха училище за децата, родени в лазарета. Един комитет поиска от правителството да изпраща редовно хранителни провизии — по два килограма прясно месо седмично на обитател плюс десет килограма зеленчуци или пой, и понякога те биваха доставяни. Тук-там се появиха градини, осигури се вода, а жените продължаваха да казват:
	— Калауао ще бъде място със закони.
	Разбира се, все още в прокаженото селище нямаше истински къщи и повече от половината болни спяха година след година под храстите, без постеля и само с един кат дрехи. Съвсем естествено те умираха по-бързо, като причината за смъртта им не бе само проказата, и може би така бе по-добре. Ала дори най-ужасните пълзящи човешки останки мечтаеха за собствен дом, за колиба с покрив от трева, където да съхранят илюзията, че все още са човешки същества.
	Ето защо през юни 1871-ва Нюк Цин, след като бе живяла пет седмици сред колонията, ала на голата земя, реши:
	— Татко на Ю Чоу, ще си построим къща!
	Съсипаният й съпруг вече бе почнал да губи пръстите на краката и ръцете си и не можеше да й бъде от голяма полза, но тя го накара да вярва, че именно той ще върши основната работа, и за да насочи мислите му към бъдещето, обсъждаше с него всяка стъпка от строежа. Всеки ден отиваше до една разрушена хавайска къща, построена преди век, влачеше оттам тежки камъни и стоеше с тях на ръце, докато Мун Ки решеше къде точно да бъдат сложени. Не след дълго бе издигната една стена и двойката треперещи китайци имаше поне заслон от ветровете, виещи над Калауао през сезона на ураганите.
	После Нюк Цин почна да търси надлъжната и напречната греда, нужни за изграждането на покрива. Това обаче бе трудна задача, тъй като правителството в Хонолулу забравяше постоянно да достави на прокажените от скъпия дървен материал, който се внасяше чак от Орегон; защото, макар ръководителите на държавата да бяха истински християни и съвестта им да ги измъчваше заради положението на прокажените, те инстинктивно разсъждаваха: „Болните от май пейк скоро ще умрат. Защо всъщност трябва да харчим пари за тях?“. Ето затова, за да намери безценния дървен материал, Нюк Цин накара съпруга си да седи на брега. Там той се молеше морето да изхвърли някоя греда, а също така и да бъде достатъчно бърз, за да я грабне, преди някой друг да го е сторил. Един ден докуцука гордо вкъщи с дълго парче дърво и надлъжната греда на покрива бе осигурена. Сега, когато двойката китайци лежаха в своята строяща се къща, те можеха да вдигнат очи по време на буря, да видят многообещаващата греда и да си кажат: „Скоро дъждовете няма да ни валят“.
	Докато съпругът й дебнеше на брега, Нюк Цин се научи да се катери по ниските скали, опасващи прокажения полуостров. Не след дълго стана пъргава като козите и скачаше от една канара на друга, търсейки дребни дървета, които да използва като напречни греди; но козите бродеха по тези скали от толкова дълго, че бяха оцелели съвсем малко дървета там, където някога бе имало гори. Винаги обаче, щом забележеше някое, подвижната китайка хукваше към него така, като че ли се надпреварваше с козите в преследването на някакво богатство.
	Това бяха дни, в които се редуваха въодушевление и отчаяние. Беше хубаво, че вижда Мун Ки да проявява интерес към живота, а самата тя често изпитваше прилив на гордост от себе си, щом изкоренеше някое дърво високо сред скалите; ала в следобедите, когато двамата събираха трева пили и плетяха плочите за бъдещия покрив, ги обземаше гняв и често Мун Ки изкрещяваше:
	— Вече привършваме плочите от трева, но не можем да намерим напречните греди, на които да ги вържем!
	Това бяха дни, в които в Хонолулу мисионерите, съветници на краля, го уверяваха: „Не трябва да харчим напразно пари за Калауао“.
	Веднъж морето изхвърли на брега хубава дъска, достатъчно дълга, за да осигури греди за цял покрив, ако се разцепи внимателно, и за момент Мун Ки помисли, че ще бъде негова. Но един едър мъж, на име Палани, чиито крака бяха все още здрави, се хвърли и я грабна. Така китайците продължиха да спят без покрив и дъждът ги валеше нощ след нощ; ала те бяха по късметлии от много хора и го знаеха, тъй като бяха издигнали странични стени да ги пазят от вятъра; освен това имаха здравата надлъжна греда на техния покрив и готовите плочи от трева, чакащи само да бъдат сложени на мястото им.
	Нещо повече, у тях се бе възцарил душевен мир. Както седеше на камъните край морето и чакаше то да донесе някоя дъска, Мун Ки често поглеждаше към скалите, където неговата съпруга със силни стъпала рискуваше всеки ден живота си в търсене на дървен материал, и в него настъпи промяна. Той не я съзнаваше, но Нюк Цин започна да усеща, че съпругът й вече не се срамува вътрешно от нейната сила на хакка. Един ден дори той стигна толкова далече, че призна с неохота:
	— Гледах те как се катериш високо по скалите. Бих се страхувал да се кача там.
	Думите му бяха голяма утеха за нея, ала в основата си източникът на душевния им покой бе друг. Докато двамата китайци бяха пълни изгнаници, дори сред прокажените, помежду им сякаш имаше някаква принудена вярност, тъй като ако се скараха, то тогава наистина не им оставаше никаква надежда. Свързваше ги пълното отчаяние. Но сега, след като бяха приети в общността и признати за разумни, почтени хора, те вече можеха да бъдат обикновени съпруг и съпруга и да се препират как да се построи къщата. И понякога Мун Ки, почти готов да избухне от упоритостта на своята съпруга хакка, скачаше ядосан, докуцукваше на краката си без пръсти до брега, сядаше там при умиращите хавайци и признаваше:
	— Никой мъж не може да разбере жените.
	Тогава болните мъже почваха да разказват за победите, които бяха удържали над своите жени. После, когато денят си отидеше, той тръгваше, накуцвайки, обратно към къщи, където чакаше Нюк Цин. И щом я чуеше да се връща, сърцето му се изпълваше с радост. При едно подобно помирение Мун Ки й довери:
	— Ако не беше моя кокуа, отдавна щях да съм мъртъв. — Погледна я в тропическия сумрак без помен от гордост, че е пунти, а тя хакка, и продължи: — Доктор Уипъл беше прав. Където и да отиде човек, навсякъде го дебнат предизвикателства. Днес комитетът ме помоли да се заема с разпределянето на храната, защото знаят, че съм честен човек. Всъщност — призна гордо той — вече съм негов член.
	Една голяма тревога терзаеше и двамата: какво е станало с бебето им? Разпитаха моряците от „Килауеа“, но не научиха нищо. Един от тях си спомни смътно, че детето е било дадено на някакъв човек на дока в Хонолулу, може би китаец, но не беше сигурен. Доктор Уипъл бе мъртъв и нямаше как Нюк Цин да направи запитване по съответния ред, така че китайското семейство прекара няколко месеца във вътрешно безпокойство, което се усили, когато един новопристигнал прокажен им каза:
	— Познавам Кимо и Апикела. Те събират мейл, но имат само четири деца китайчета.
	Двамата родители продължиха да се измъчват, ала Нюк Цин често повтаряше:
	— Където и да е момчето, ще е по-добре, само да не е тук.


	Мун Ки намери спасение от тревогите благодарение на едно щастливо откритие. Веднъж, докато дебнеше, надявайки се да зърне някое дърво, забеляза, че някои от дребните черни вулканични камъчета, осеяли целия бряг, приличат на бобовите зърна, използвани в играта фантан. Започна да ги събира и когато струпа доста над сто с еднаква големина, прекара немалко време в търсене на съвсем гладка скала. Макар да не намери точно такава, той се натъкна на плоча, която би могла да стане достатъчно гладка, като се полира с друг камък. Когато бе готова, Мун Ки пръсна върху нея подобните на бобови зърна камъчета, почна да ги загребва с увредените си ръце, да ги хвърля обратно върху плоската скала и да ги брои на четворки. Скоро стана толкова добър в определянето на броя на камъчетата при първото загребване, че можеше да познае с голяма точност дали остатъкът, подир преброяването на четворки, ще е едно, две, три или четири камъчета; и след като се занимава с това известно време, той повика няколко хавайци и им показа играта. През първите два дни просто проверяваше съобразителността си, като я сравняваше с тяхната, и един от хавайците беше този, който предложи:
	— Можем да играем с тези камъчета.
	— Мислиш ли? — попита нехайно Мун Ки.
	Тъй като никой нямаше пари, те огледаха брега, за да открият нещо, което да използват като жетони. Натъкнаха се на твърдите жълти семена на някакъв храст, растящ навътре в сушата, и беше очевидно, че те могат да минат за монети. Така започна историческата игра на фантан на прокажените от Калауао. Когато Мун Ки беше банка, бе странно как успяваше да загребе с двете си ръце като чукани известен брой камъчета, очевидно произволен, и да прецени дали са тек или чифт; а след като се направеха облозите, съумяваше да скрие едно от камъчетата, хващайки го между основата на палеца и възглавничката на увредената си ръка. Ако повечето от съперниците бяха заложили жълтите семена на чифт, той изпускаше скритото камъче и така остатъкът ставаше тек, а джобът му — пълен с жетони; но ако обзалаганията бяха най-вече на тек, Мун Ки задържаше камъчето и отново печелеше.
	Играта продължи със седмици и повече от десетина мъже бяха така погълнати от нея, че веднага щом изгрееше слънцето, бързаха да отидат на брега, където зоркият китайски комарджия бе готов да посрещне предизвикателствата им. Играеха за нищо — само за жълти семена, ала изгаряха от надежда при по-големи облози и след време един от тях — грамадният, раздразнителен мъж на име Палани, библейският Павел, започна да трупа все повече жетони. Мун Ки остана доволен, щом забеляза този факт, и в деня, в който Палани най-сетне владееше голяма част от жълтото богатство на прокажените, китайският му противник съобщи на Нюк Цин:
	— Палани се хвана точно както предвиждахме. Моли се за мен.
	През следващите дни Палани почна да губи. Ако се обзаложеше на чифт, Мун Ки пускаше камъчето, скрито в ръката му, и хвърляше на скалата тек брой. А щом хаваецът решеше да рискува със сериозен облог и да тръгне към голяма печалба, като заложи на определено число, да речем три, за Мун Ки бе съвсем проста работа да направи камъчетата четен брой, за да не бъде остатъкът три. Той би могъл да е две или четири, но не и три.
	Постепенно купчината на Палани намаля, ала опитът от миналото бе научил Мун Ки, че наивник, пристрастен към играта, се създава с търпение и умение. Така че имаше дни, в които Палани побеждаваше. Ала в дългосрочен аспект той губеше и дойде следобед, в който Мун Ки сведе безмилостно запаса му от жълти семена до една шепа. С развитието на играта фантан възбудата сред прокажените растеше и когато китаецът най-сетне разби окончателно противника си, наоколо бе пълно със зяпачи и хавайците сред тях почнаха да подкачат победения. Точно това желаеше Мун Ки. Шегите бяха в разгара си, когато китаецът подхвърли нехайно:
	— Палани, хайде да направим следния облог. Ти имаш надлъжна греда за твоята къща, аз също. Глупаво е никой от нас да няма завършен покрив. Така че аз ще заложа моята греда срещу твоята.
	Около плоската скала настъпи тишина, изпълнена с напрежение, а Мун Ки се молеше хаваецът да приеме предизвикателството. Но след като се съгласи, грамадният мъж добави условие, което обърка китаеца.
	— Добре, ще се обзаложа за гредата… утре — рече просто Палани, а Мун Ки се опита да прикрие радостта си. Ала хаваецът продължи: — Но утре няма да вземаме камъчетата с ръка. Ще ги загребваме с чаша. И няма да ги броиш ти, Мун Ки. Ще го прави Кеоки, дето стои ей там.
	— Не ми ли вярваш? — рече умолително китаецът.
	Грамадният Палани изгледа дребния комарджия.
	— Ще ги загребваме с чаша — повтори той и си тръгна със своите приятели.
	Мун Ки остана сам дълго време, загледан мрачно в камъчетата върху скалата за фантан, като си припомняше старателно всяка неприятност в отношенията си с Палани: „Всичко започна в онзи ден, когато видях пръв голямата греда. Но той имаше здрави крака, изтича и я грабна. Сигурно съм показал яда си. Така че през цялото време Палани е знаел какви са били намеренията ми, когато го оставях да побеждава, а после правех така, че да изгуби. Този злобен човек! Дразнех го постоянно, но всъщност той си е играел с мен и ми е позволявал да го надхитрям. И докато си мислех, че го вкарвам в капана, предизвиквайки го да заложи покрива си, той е кроял свой капан, за да ме накара да заложа моя. Проклети хавайци!“.
	Закуцука объркан към къщи, огледа безценната греда и се остави на снизхождението на съпругата си.
	— Утре може да изгубим покрива — рече сериозно Мун Ки.
	— Нямаме покрив… засега — отвърна Нюк Цин.
	— Имаме надлъжната греда — каза мрачно Мун Ки. — И ще я загубим.
	— Нашата греда? — извика съпругата му.
	— Тихо, Нюк Цин! — примоли се той.
	— Какво си направил? — изкрещя тя отново, като го блъскаше към стената. — Да не си я проиграл на комар?
	— Все още има вероятност да успеем — увери я той и й обясни как, докато е водел грамадния тъп Палани към капана, хитрият хаваец го е тласкал към своя.
	— О, съпруже! — изхлипа Нюк Цин и заплака, ала Мун Ки я заутешава и цяла нощ двамата китайци се мъчеха да определят какви са шансовете им, след като Палани бе настоял да играят честно.
	Когато настана зората, неспокойният Мун Ки изведнъж погледна, както чертаеше с пръчка по мокрия пясък, своята съпруга с щастлива усмивка на дебелите си прокажени устни.
	— Днес започва добрият ни късмет — увери я той и притесненията му за гредата се стопиха. — Преди три години почнахме да обработваме полето с таро и това бе началото на несполуките ни. Загубихме парите си, аз се разболях, китайският доктор ни измами и се наложи да напуснем дома си. Но трите години свършиха. Сега, Нюк Цин, започва нашият период на добър късмет! — извика победоносно Мун Ки. — Предстоят ни шест щастливи години. Днес ще спечеля гредата на Палани и довечера ще спим под наш собствен покрив!
	Изпълнен с надежда, той поведе съпругата си към скалата за фантан, където го чакаха Палани и неговите хавайци. Камъчетата бяха върху плоската повърхност и до тях имаше метална чаша с дръжка. След известно обсъждане двамата се договориха, че играта ще протече по следния начин: Палани ще загребе камъчета с чашата и съдията Кеоки ще ги преброи на четворки, стриктно наблюдаван от Нюк Цин, докато се определи остатъкът. Междувременно Мун Ки ще направи облог на тек или чифт и освен това ще назове число. Така, ако каже чифт и четири, ще спечели две точки при положение че броят е чифт, и четири точки, в случай че остатъкът е четири. След това той ще загребе камъчета, Палани ще назове облога си и първият, който набере сто точки, ще спечели покрива на другия.
	Палани, доволен, че е принудил китаеца да играе честно, бе уверен в победата си, ала и Мун Ки бе изпълнен с радост от започването на шестгодишния му период на добър късмет, бе сигурен, че той ще победи. Гледаше как огромният хаваец загребва камъчетата, вдига ги нагоре и чака облога му.
	— Тек, три — извика Мун Ки и камъчетата бяха изсипани пред съдията. Заобиколи го кръг от лица, нетърпеливи да проследят преброяването.
	Тълпата, събрала се да гледа борбата за гредите, приличаше на сборище на духове. Някои нямаха ръце, други бяха без крака. Едни бяха с окапали устни, а на мнозина липсваха носовете. От групата се излъчваше миризмата на проказа и често бронзовите тела бяха белязани с огромни болезнено бели петна. Косите им бяха окапали, а понякога и веждите. Това бяха жалки подобия на човешки създания, прокълнати така безмилостно от природата, че много малко хора в света биха могли да си го представят. Тези играчи на фантан бяха наистина ходещи трупове, пълзящи души, толкова противни, че при вида им здравите не можеха да не потреперят. Те бяха мъртви, трупове, захвърлени на брега на Калауао, забравени, възненавидени.
	Но сега се смееха радостно под яркото слънце и макар че с увредените си пръсти съдията едва отброяваше четворките, беше оставен да върши тази работа, понеже бе познат като човек, на когото може да се вярва.
	— Тек, едно — извика той. — Две точки за китаеца.
	Тълпата нададе радостни викове.
	Когато дойде ред на Мун Ки да загребе камъчетата, той се изправи пред една трудност. Въпреки че можеше да играе с ръцете си, подобни на чукани, китаецът нямаше достатъчно пръсти, за да хване дръжката на чашата. Така че след като направи два опита, Мун Ки помоли тълпата за помощ и искането му бе изпълнено: чашата пое Нюк Цин и загреба вместо него камъчетата.
	— Тек и три — извика Палани.
	Съдията преброи съдържанието на чашата и обяви:
	— Чифт.
	— Това е щастливата ни година! — изкрещя възбуден Мун Ки и спря, за да обясни как в живота на китайците след три години на лош късмет винаги идват шест години на благополучие. — Нашият добър период започна тази нощ! — заяви ухилен той и при следващото загребване на Палани спечели шест точки, тъй като се обзаложи на чифт и две и точно такъв беше остатъкът.
	Към пладне Мун Ки водеше с петдесет на тридесет и девет и наистина начинът, по който печелеше, беше много странен.
	— Това е щастливата ни година! — ликуваше той и когато слънцето почна да прежуря, стана ясно, че Палани май ще изгуби покрива си. Въпреки това той продължи да играе упорито до края и щом китаецът комарджия спечели честно с резултат сто на осемдесет и три, грамадният хаваец скочи, протегна се и рече:
	— Аз лично ще отнеса гредата в къщата ти!
	Всички хавайци, които можеха да ходят, се включиха в процесията. Когато отнесоха изхвърленото от морето дърво на Палани до каменните стени, изградени от Нюк Цин, те го нарязаха по дължина за напречни греди и мъжете, които бяха по-пъргави, се качиха на стените, поставиха гредите по местата им и почнаха да връзват плочите от трева пили, подавани им от другите. Следобед покривът бе готов и Мун Ки обясняваше на всички, загледан гордо в него:
	— Наистина това е щастливата ми година.
	Ала Нюк Цин забеляза разочарованието върху обезформеното лице на грамадния Палани и без да се посъветва със съпруга си, отиде при него и рече:
	— В новата ни къща има място за още един човек. — Хвана хаваеца за ръка и го въведе вътре.
	Тълпата приветства с радостни викове нейното великодушие и всички погледнаха Мун Ки в очакване на реакцията му.
	— Това е началото на моите шест щастливи години — извика той.


	Това, дето прибра умиращия Палани в дома си, бе една от най-добрите постъпки на Нюк Цин през живота й, впоследствие се оказа, че той е бил моряк, а също и сладкодумен лъжец; когато навън вилнееше буря, хаваецът сядаше в тъмната колиба и разказваше на китайците за далечни страни и на Нюк Цин й се струваше, че е чудесно един мъж да е изживял толкова много.
	— Азия, Африка, Америка! — възклицаваше той. — Има толкова земи, които трябва да се видят.
	И докато разказваше, Мун Ки и съпругата му си представяха далечните континенти и оценяваха какво изключително богатство ще наследят синовете им.
	— Когато се върнеш при момчетата, Лельо на Ю Чоу — рече една нощ Мун Ки — погрижи се те да се научат да четат. Хубаво е да знаят нещата, които ни разказа Палани. — А веднъж дори каза: — Радвам се, че дойдох в Страната на уханното дърво. Човек трябва да изживее много приключения.
	Моряшките истории на Палани разбудиха въображението и на Нюк Цин, и тя разбра колко по-добре е човек да е близък със съседите си, вместо да се дели от тях, както бе принудена да прави тя като съпруга хакка. Понякога нощем, когато дъждът трополеше по покрива им, тримата странни другари определено изпитваха радост да бъдат заедно и това беше началото на забележителната служба на Нюк Цин в помощ на обречените на Калауао. Щом големият Палани почина, тя помогна да бъде погребан и тогава покани в покритата си къща един мъж и съпругата му, а когато те също умряха, погреба и тях. Стана известна като пейк кокуа и винаги щом на ужасните и негостоприемни брегове на Калауао биваше захвърлена нова група прокажени, тя тръгваше сред тях и им показваше как да си създадат най-прости удобства през първите седмици, когато трябваше да спят на открито. Учеше ги да си строят къщи, както самата тя бе построила своята, и ден след ден катереше скалите и търсеше дървета за другите. Нюк Цин имаше и следния особено важен принос: когато корабът оставяше на брега някое младо момиче, тя го прибираше в къщата си за около седмица. Там то беше в безопасност, все едно че се намираше в някое от древните светилища, поддържани от хавайците, преди да дойдат белите хора. През това време Нюк Цин представяше на момичето редица евентуални съпрузи и го предупреждаваше строго:
	— Лилиха, дошла си тук, за да умреш. Направи го с достойнство.
	И много от женитбите, ако можеше да се нарекат така, бяха уредени и консумирани в дома на Нюк Цин и мълвата за пейк кокуа стигна чак до Хонолулу. От своя страна Мун Ки се наслаждаваше на периода си на добър късмет.
	Продължи да играе на фантан и един ден разбра с голяма радост, че корабът бе докарал някакъв кантонец на прага на смъртта. Той бе успял да се крие две години в Иуилеи, преди билколечителят шарлатанин да го предаде, и бе също толкова добър комарджия, както и самият Мун Ки. Двамата играеха фантан до късно, като Мун Ки настояваше:
	— Моля те, загребвай камъчетата с чашата.
	После проказата изби с ужасна сила навред по тялото му и той вече не можеше да напуска каменната къща, построена от Нюк Цин за него. Тя не беше в състояние да му подсигури никакви лекарства — нито за ужасните язви, нито за пневмонията, която го мъчеше. Не можеше да му приготви разнообразна храна, а само солено говеждо и пой. Нямаше одеяла, които да постеле на твърдото ложе на гола земя. Ала беше край него с търпеливите си грижи и докато се точеха страшните дни, през които смъртта се бавеше непоносимо, Нюк Цин седеше до съпруга си и слушаше последните му напътствия.
	— Длъжна си да изпращаш пари на съпругата ми — напомняше й той. — И когато момчетата се оженят, прати вест до селото. Поемай каквито искаш рискове, тъй като това са щастливите ми години.
	С наближаването на смъртта Мун Ки, превърнал се в сянка, в привидение, стана необичайно мил.
	— Играта фантан е твоя — рече той на самоназначилия се управител на селището.
	А в сетния си миг каза на Нюк Цин:
	— Обичам те. Ти си моята истинска съпруга.
	И издъхна.
	Тя изгреба с ръце гроба му в песъчливата почва, като избра, както беше обещала, склона на един хълм, място, където не духаха ветрове и където, ако нямаше дърво, то поне имаше скална издатина, на която да почива духът му при своите странствания.


	Нюк Цин превърна къщата си в болница и вече не можеше да се видят останки от човешки същества, захвърлени на открито. Беше край тях, докато умрат, и понякога се случваше да не види непоразен от проказата човек цели пет-шест дни. Грижеше се за забравените от Бога и нямаше болен, когото да не приеме, колкото и отвратителен да бе в крайното си разложение. В Хонолулу правителството все не намираше начин да изпрати на изоставените хора лекарства, бинтове и дори скалпели, за да се изрязват поразените крайници, но Нюк Цин измисляше разни хитрини и много хавайци я благославяха като пейк кокуа. Ако някой я попиташе „Паке, защо се грижиш толкова усърдно за прокажените хавайци?“, тя отговаряше „Защото Кимо и Апикела ме приеха в дома си“.
	През тези дни Нюк Цин доби следния навик. Всяка привечер сядаше някъде встрани и сваляше всичките си дрехи. Търсеше някакви признаци на проказа, като почваше от лицето, после минаваше през гърдите и слабините. Оглеждаше внимателно ръцете си, след това краката. Накрая вдигаше големите си стъпала, проверяваше всеки пръст поотделно и когато установеше със задоволство, че и този ден се е отървала от проказата, се обличаше и лягаше. Правеше този оглед по сумрак, защото правителството в Хонолулу не намираше средства, за да осигури на прокажените лампи и масло, така че щом паднеше нощта, над лазарета се спускаше адска тъмнина и грозота. Но въпреки че вече бе необвързана жена, Нюк Цин бе оставена сама и спеше в мир, защото знаеше, че поне засега не е прокажена.
	В началото на 1873-та до нея стигна вестта, че като награда за помощта й в Калауао ще й бъде позволено да се върне в цивилизацията, но при пристигането й трима лекари ще трябва да удостоверят, че не е заразена. Новината предизвика множество коментари сред болните, ала едно мнение надделяваше: макар всички да съжаляваха, че тя си отива, никой не завидя на това й право. През времето до идването на кораба двадесет и шест годишната китайка тръгна да обикаля полуостров Калауао. Изкачи се до кратера на вулкана, създал този къс земя, и отиде в западната половина на полуострова, където по нейно мнение малкото селище Калаупапа предлагаше много по-добри условия за болните в сравнение с източната част на Калауао. Но най-често гледаше към извисяващите се скали, опасали полуострова, и наблюдаваше как дивите кози скачат на свобода. „Никога не предполагах, че ще напусна Калауао — казваше си тя. — Дано онези, които остават тук, живеят по-човешки.“
	В деня на заминаването на Нюк Цин от лазарета малкият „Килауеа“ допухтя и зае мястото си под скалите; моряците хвърлиха бъчвите и добитъка във вълните; дойде лодката с нов товар обречени, но Нюк Цин, макар да бе мислила да тръгне още при първия й курс, сега промени решението си и почна да обикаля треперещите новопристигнали и да им обяснява на развален хавайски какви са условията. И когато лодката доплава за последен път, моряците трябваше да й подвикнат:
	— Хей, паке! Май е най-добре да идваш, а?
	В това време тя видя, че от лодката слиза дребен мъж с пребледняло лице, облечен в свещенически дрехи. Носеше очила и имаше съвсем близо разположени очи. Косата му бе сресана право напред, като на момче. Беше се изцапал от пътуването сред добитъка и ноктите на ръцете му бяха мръсни. Когато стъпи на брега на Калауао, той дишаше дълбоко, сякаш беше в транс, и гледаше ужасен онова, което се разкри пред очите му.
	— Аз съм отец Дамиън — каза едва чуто на самоназначилия се управител. — Дойдох да ви служа. Има ли къща, където да се настаня?
	Нюк Цин бе толкова изненадана от това, че един бял може да пожелае да помага на нейните прокажени, та не се сети да извика: „Настанете се в моята!“. Когато тази мисъл дойде в главата й, моряците вече я издърпваха в лодката. Така тя замина и докато плаваха към кораба, видя как прокажените обясняват на свещеника, че в Калауао няма къщи и той, както всички новопристигнали, трябва да се устрои под някой храст върху голата земя.

	* * *

	Когато се върна от лазарета, Нюк Цин имаше само едно желание — да намери децата си. Веднага щом „Килауеа“ пристигна, тя слезе бързо — слаба китайка, с рядка коса, вдовица на двадесет и шест години, облечена в синя блуза, сини панталони и с конусовидна бамбукова шапка, изпод която се показваше стегнатият кок на тила й. Беше боса и след осем години живот на Хаваите, наситени със събития, единственото й притежание бе това, което носеше на себе си — нищо повече, нито дори четка за зъби или поне още една блуза — плюс седем акра неразработена мочурлива земя, оставена й от доктор Уипъл. Докато се влачеше из долината Нууану, тя не спря, за да огледа мястото, ала си помисли, след като го отмина: „Трябва да почна да го обработвам още тази вечер“.
	Тръгна към горския дом на Кимо и Апикела и когато най-сетне стигна до пътеката, отклоняваща се от пътя сред гъстата растителност, Нюк Цин се затича. От вятъра шапката падна назад и увисна на шията й. Най-сетне излезе на сечището, където трябваше да са децата й. Семейството беше вътре в къщата и тя бе почти на вратата, когато я видя Апикела.
	— Паке! Паке! — извика едрата жена, втурна се да я прегърне и я вдигна в обятията си.
	Но докато грамадната хавайка я държеше, Нюк Цин гледаше през рамото й и броеше. Вътре имаше само четири момчета — от четири до седемгодишна възраст. Бяха се свили в сенките, уплашени от внезапно нахълталата жена.
	— Къде е другото момче? — попита накрая Нюк Цин.
	— Няма друго момче — отговори Апикела.
	— Не получихте ли бебето от кораба?
	— Не сме чували за никакво бебе.
	Нюк Цин стоеше, измъчвана от загубата на детето си, ала и изпълнена с радост, че вижда другите си синове. Погледна първо едрата Апикела, после сънения Кимо и накрая четирите момчета, обзети от неувереност. Тогава забрави липсващото дете и пристъпи към тях, като че ли се канеше да ги прегърне. Съвсем естествено обаче двете най-малки се оттеглиха назад, тъй като не я познаваха, а другите се дръпнаха, понеже бяха чули шушуканията, че майка им е прокажена. Нюк Цин се поколеба, усетила страха им, спря и се обърна, към Апикела.
	— Добре си се грижила за децата ми — рече й.
	— За мен беше радост да ги гледам — отвърна грамадната хавайка и се разсмя.
	— Как ги изхранвахте? — попита Нюк Цин, наслаждавайки се с поглед на здравите си синове.
	— Човек винаги може да изхрани няколко деца — увери я Кимо. — Понякога работех и аз. Случваше се китайците да ни дадат малко пари.
	— Дали другото дете е при тях? — попита Нюк Цин.
	— Никога не са споменавали — отвърна Апикела.
	Тя забеляза колко изплашени са момчетата от майка си и с широк замах на едрите си ръце ги обгърна така, както бе правила често преди. И когато те се озоваха сгушени до топлото й грамадно тяло, изведнъж хавайката ги изтласка с корема си, разтвори обятия и изстреля плетеницата от ръце и крака към Нюк Цин. Кокалестата дребна китайка се оказа затрупана и тогава се случи нещо странно. Този път тя се боеше да не е прокажена и вместо да прегърне синовете си, се отдръпна, като че ли беше мръсна. Момчетата гледаха мълчаливо как майка им скрива ръце зад гърба си, да не би да докосне някого от тях.
	— Страхувам се — едва промълви тя и Апикела прибра децата.
	След шумната вечеря, по време на която момчетата бърбореха с Кимо, а Апикела задаваше десетки въпроси относно Калауао, Нюк Цин рече:
	— Трябва да отида да видя земята си. — И пое обратно надолу през долината към мочурливото поле.
	И отново мина край него, без да спре, тъй като всъщност се бе запътила към някои китайски семейства. Оказа се обаче, че никое от тях не знае нищо за сина й. Понеже мъжете бяха от „Картаджиниън“, те се чувстваха длъжни да помогнат на вдовицата на Мун Ки. Събраха няколко градински инструменти, малко различни семена, отделно торба със семена от таро и бамбуков прът за носене с две кошници на него. С всичко това Нюк Цин се върна при земята си и работи там до полунощ.
	Загради с насипи ниската мочурлива част, тъй като тук щеше да вирее добре таро. При оформянето на лехата се оттече водата от средната част и така се откри хубава наносна почва, която Нюк Цин подготви за отглеждане на китайски зеленчуци. По този начин остана едно малко, но все пак подходящо парче във високия край, където можеше да се посадят зеленчуци за хаолите. Така още от първата нощ Нюк Цин въведе системата, която щеше да следва дълги години: таро за хавайците, китайско зеле и грах за хората от Изтока, перуански боб, зелен фасул и ирландски картофи за хаолите. Защото знаеше, че всички те трябва да ядат.
	Всеки ден призори слагаше бамбуковия прът на рамо, окачваше на него двете кошници, връзваше конусовидната шапка под брадичката си и тръгваше боса към градината. Когато зеленчуците узряха, Нюк Цин пълнеше кошниците и подхващаше дългите си обиколки из Хонолулу. Нямаше значение дали успяваше да продаде нещо в някоя къща, тъй като тя никога не мислеше толкова за парите, колкото да използва възможността да огледа дали семейството няма китайско момченце на около четири години. Не намери сина си, ала разработи търговията със зеленчуци, която ставаше все по-доходоносна.
	Когато паднеше нощ, Нюк Цин продължаваше работата, като внасяше ред в полето си, и щом изгрееха звездите, прибираше грижливо в кошниците зеленчуците, които не бе успяла да продаде. Качваше ги на рамо и поемаше по дългия повече от пет километра път обратно нагоре към сечището, където синовете й вече спяха. Имаше дни, през които не ги виждаше, но докато седяха с Кимо и Апикела в нощната тъмнина, тя говореше най-вече за тяхното бъдеще. Една вечер, след като се бе влачила по склона под силния дъжд, Нюк Цин пристигна вкъщи мокра и измръзнала. Изведнъж си спомни за дните в лазарета, когато прокаженият Палани им разказваше за големия свят.
	Събуди четиримата си синове, застана мокра и кална пред тях, а те затъркаха сънено очи, като се мъчеха да разберат какво им говори, защото почти не знаеха китайски, а нейният хавайски не бе добър.
	— Вие имате брат някъде в Хонолулу — успя тя някак си да им обясни — който се казва…
	Момчетата започнаха да шават и Нюк Цин ги смъмри да стоят мирно, но те не я разбраха.
	— Хей, вие, канака! — извика Апикела. — Шшт! Леля ви говори! Проклети китайчета!
	И децата утихнаха.
	— Баща ви искаше да си поделите света — заговори бавно Лелята на Ю Чоу. — Искаше да учите… да бъдете умни момчета. „Работете усърдно и светът ще бъде ваш“, казваше той.
	Хвана за ръката първородния си син и го поведе към средата на стаята.
	— Азия, трябва да почиташ паметта на баща си, като работиш усърдно.
	Сънливото момче кимна, без да разбира съвсем каква задача поема.
	Нюк Цин повтори на всеки от синовете си бащината заръка:
	— Работи усърдно. — Те стояха, загледани внимателно в нея, и тя добави: — Освен това трябва да ми помогнете да намеря вашия брат Австралия.
	— Къде е той? — попита Азия.
	— Не знам — отвърна Лелята на Ю Чоу — но трябва да го открием.
	Щом обърканите и сънени момчета се върнаха в леглото, дребната китайка остана дълго с двамата хавайци, като се опитваше да реши кой от синовете й се очертава най-интелигентен. Това беше важно, понеже Нюк Цин бе преценила, че ще има възможност да даде пълно образование в Америка само на едного, затова беше съществено да се определи отрано най-подходящият и усилията да се насочат към него.
	— Кой мислиш, че е най-добрият? — попита тя Кимо.
	— Европа ми харесва — отвърна хаваецът.
	— Добре е, че го харесваш — съгласи се Нюк Цин — но кой е най-умният?
	— Америка — рече едрият мъж.
	Тя смяташе същото, ала реши да попита и Апикела.
	— Мислиш ли, че Америка има достатъчно смелост, за да се бори? — обърна се Нюк Цин към хавайката.
	— Африка е най-неотстъпчив при бой — отговори Апикела.
	— Но кого би изпратила ти на континента?
	— Америка — заяви Апикела без колебание.


	През 1875 година Нюк Цин бе спестила почти двадесет и пет долара и стана очевидно, че ако приходите й продължат да растат по същия начин, ще може да изучи всичките си синове. Тя знаеше обаче, че е поела тежко задължение, затова, когато парите достигнаха кръглата цифра от двадесет и пет, Нюк Цин ги завърза, взе със себе си четиримата си синове и тръгна тържествено към пунти-магазина.
	— Искам да разберете добре какво правим — рече тя няколко пъти и щом пристигнаха, подреди момчетата така, че дори шестгодишният Америка да може да проследи операцията, която предстоеше да бъде извършена.
	През онези години китайците не използваха банките, тъй като нямаше китайски банки, а кой представител на Изтока би се доверил на някой бял да борави с парите му? Богатството се пазеше скрито, докато достигнеше значително количество, и тогава се отнасяше в пунти или хакка-магазина, където при спазването на пълна тайна се предаваше на собственика. Срещу три процента от цялата сума той щеше да уреди по начин, известен само нему, прехвърлянето на остатъка или в Долното селище, както беше в случая, или в Горното селище, ако получателят беше хакка. Избухваха войни и революции. Хаваите процъфтяваха или преживяваха тежки периоди. Хора умираха и кораби попадаха в ръцете на пирати, ала парите, изпращани от магазина на пунти в Хонолулу, неизменно пристигаха в Долното селище.
	— Тези пари са за съпругата на Кий Мун Ки — обясни Нюк Цин на собственика. Той кимна и тя продължи: — Неговата вдовица от Долното селище. Кажи й, че четирите й момчета ги изпращат като синове, зачитащи своя дълг. — Собственикът кимна отново и почна да пише писмо.
	Когато то бе завършено — изпъстрено със странни китайски йероглифи, които много малко хора на Хаваите можеха да разчетат — Нюк Цин го подаде гордо на всяко от момчетата.
	— Вие пращате пари на вашата майка — обясняваше тя. — И трябва да го правите, докато е жива. Това е уважение, което й дължите.
	Малките деца с плитки, облечени в чисти костюмчета, разгледаха сериозно писмото и всяко от тях си представяше по детски наивно Китай и своята майка, как тя отваря писмото, облечена с червена роба, и намира неговите пари вътре. Когато писмото бе върнато на собственика на магазина, за да бъде изпратено, Нюк Цин подреди момчетата си в една редица и рече:
	— Запомнете! Това е ваш дълг, докато майка ви е жива.
	И те я разбраха. Огромната Апикела им беше като майка, защото им пееше и ги целуваше; и Лелята на Ю Чоу им беше понякога като майка, защото им носеше храна; ала тяхната истинска майка, тази, която имаше значение, беше в Китай.
	Тъй като денят, когато отнесе парите в пунти-магазина, бе и без това провален, Нюк Цин реши да провери нещо, за което бе чула и я бе изпълнило с огромно вълнение. Поведе четирите си момчета с грейнали лица обратно към долината Нууану, но преди това свърна в друга, по-тясна долина, където на една поляна се издигаше грамадно здание. То принадлежеше на Англиканската църква, тъй като веднага щом хавайските алии откриха умерената, отличаваща се с търпимост религия на епископалната църква с нейните прекрасни церемонии, те осъзнаха контраста между нея и суровия, не-хавайски калвинизъм на конгрегационалистите и не след дълго почти всички възприеха англиканството. Те харесваха разкошното пеене, тамяна и одеждите. Едно от първите неща, направени от английските мисионери, бе да отворят училището, към което сега приближаваше Нюк Цин. За изненада на островитяните, англичаните обявиха: „В нашето училище са добре дошли и китайски момчета“. През 1875 година да се напълни голямото престижно училище Пунахоу с китайчета бе немислимо, а също така там бе и неприемливо скъпо за китайците, така че най-талантливите отидоха в Йолани, където сега Нюк Цин бе довела синовете си.
	Тя бе посрещната от най-невероятния човек, живял някога на Хаваите — Улиасутай Каракорам Блейк, висок, внушаващ уважение, изключително слаб англичанин с внушителни мустаци и напълно гола глава, макар да беше само двадесет и осем годишен. Неговите родители от Шропшир, любители на приключенията, прекосявали далечния край на Монголия с керван камили от града, дал първото му име, до града, от който произлязло второто му име, когато той се родил преждевременно. „… Изскочил съм навън, преди да ми е дошло времето — обясняваше самият Блейк — поради подхвърлящото движение на камилата, съсипало всъщност тазовата структура на светата ми майчица.“ Бе израсъл, говорейки китайски, руски, монголски, френски, немски и английски. Сега беше също така майстор на английското наречие пиджин, разпространено в страните от Изтока, бе страшен поддръжник на строгата дисциплина и обичаше децата. Отдавна бе разбрал, че няма смисъл да опитва китайския си с ориенталците, живеещи на Хаваите, защото те говореха само кантонски и пунти, а за него това бяха непознати езици. Но когато Нюк Цин подхвана на хакка, той му прозвуча като мандаринския, което му позволи да й отговори, и тя веднага му стана симпатична.
	— Значи искате да запишете тези четирима бъдещи Лаодзъ в нашето училище? — отбеляза многословно той на мандарински.
	— Те не са Лаодзъ — поправи го Нюк Цин — а Мун Ки.
	Улиасутай Каракорам Блейк — той изискваше от познатите си да го наричат с пълното му име, погледна строго Нюк Цин.
	— Има ли изобщо някакви пари в ковчежето на Мун Ки, още наричан Кий?
	— Той е мъртъв.
	Блейк преглътна. Харесваше му тази практична жена, ала все пак опита още веднъж да я обърка с пореден порой от думи.
	— Имате ли някакви причини да смятате, че тези четирима сираци на Мун Ки притежават дори най-нищожни способности за учение?
	Нюк Цин помисли за момент.
	— Америка може да учи — отвърна тя. — Другите не са толкова умни.
	— Госпожо — извика Улиасутай Каракорам с нисък поклон, при който мустаците му стигнаха почти до пода — през трите години, откакто съм в Йолани, вие сте първата майка, чиято преценка за децата й е толкова сходна с моята. Откровено казано, синовете ви не са особено блестящи, но аз се обръщам със смирено сърце с „добре дошли“ в нашето училище към Азия, Европа, Африка и Америка. — Той се ръкува тържествено с всяко дете, след което изрева на пиджин: — И най-добре ще е да ме слушате, иначе ще ядете як пердах, повярвайте ми.
	И момчетата му повярваха.
	След години, когато Хаваите бяха вече цивилизовани и живееха по строги официални правила, никой учител, изтърсил се един следобед с китоловен кораб, с обръсната глава и без препоръки, с десетсантиметрови мустаци и име като това на Улиасутай Каракорам Блейк, не би бил нает в училищата. Но през 1872-ра, когато този необикновен човек се появи точно по този странен начин, училището в Йолани имаше нужда от преподаватели и управата видя в Блейк личност, която щеше да остави на островите незаличима следа.
	— Какви са препоръките ви като учител? — попита епископът страховития на вид младеж, когато го видя за първи път.
	— Сър, отгледан съм с камилско мляко — отвърна Блейк.
	Отговорът беше толкова нелеп, че той бе назначен. Ако Блейк беше кандидатствал за работа в някое първокласно училище като Пунахоу, по това време едно от най-добрите на запад от Илинойс, нямаше да има значение дали е кадърен, или не, тъй като след Пунахоу учениците щяха да заминат за Йейл и пропуските в образованието им можеха да бъдат попълнени. Или пък ако преподавателите не бяха съвсем на ниво, родителите вкъщи щяха да помогнат. Но в Йолани учениците разчитаха само на местните учители и уникалният принос на Блейк към Хаваите бе, че със свирепите си мустаци и своите нечувани изисквания по отношение на тънкостите в английските маниери той даваше образование на китайчетата. Заставяше ги да говорят безупречен английски и ги ругаеше на пиджин, когато не го правеха. Накара ги да преминат в Англиканската църква, докато сам остана будист. Учеше ги да управляват лодки в пристанището, като твърдеше, че човек не може да бъде джентълмен, ако не притежава кон и лодка. И, което бе най-важно, държеше се към тях все едно че не са китайци; отнасяше се към момчетата, като че ли бяха предопределени да ръководят банки, да бъдат избирани в законодателното тяло или да притежават земя. През онези години мнозина на Хаваите се вглеждаха неспокойно в бъдещето и се бояха от онова, което предугаждаха. Те не желаеха китайците да учат в колежи или да притежават големи компании. Искрено се страхуваха от делови мъже и интелектуалци, произхождащи от Изтока. Надяваха се — както се оказа, съвсем погрешно — че китайците ще останат завинаги на захарните плантации, без да имат каквито и да било по-високи стремежи. Когато видяха, че тази мечта се проваля и пришълците навлизат във всички области на обществения живот, понякога ги обземаше панически страх и те почваха да говорят за прокарването на нелепи закони, за изселване на китайците или за това да им бъде забранено да заемат определени длъжности. Онова, което трябваше да направят тези изплашени хора, бе много по-просто: да застрелят Улиасутай Каракорам Блейк.
	Защото, щом първият китайски работник от плантациите успя да спести с кървава пот няколкото пенита, нужни, за да изпрати сина си в Йолани, се отприщи нещо като революция, която нищо в света не би могло да спре. Когато Блейк започна да учи първото китайско момче на азбуката, старата система на работа по договор бе обречена. Тъй като момче, което можеше да чете, щеше рано или късно да попадне на книга, даваща му някаква идея, а едно момче с идея е в състояние да постигне почти всичко. По това време на Хаваите не се отнасяха особено добре с китайците. Някои надзиратели в плантациите — необуздани щураци — смятаха, че е много забавно да вържат двама китайци за плитките и да ги малтретират едновременно. На други веселяци им доставяше голямо удоволствие, щом се напиеха, да вържат плитката на минаващ край тях китаец за опашката на кон и да го накарат да препуска в галоп. Китайците си отмъщаваха и накрая сред техните мъчители се наложи едно неотменно правило: никога да не излизат сами в поле, в което има повече от шестима китайци, работещи с ножове за рязане на тръстика. И една нощ някакъв китаец връхлетя с викове без каквато и да е видима причина в спалнята на френския консул и го закла с дълъг нож. Времената съвсем не можеше да се нарекат леки и китайците в никакъв случай не бяха хрисимите ориенталци, каквито ги бе описал хонолулският „Мейл“ в деня на пристигането им. Проявяваха склонност към жестокост, към светкавично отмъщение за нанесените им обиди и твърдо не желаеха да продължават договорите си при три долара месечна заплата за четиринадесет часа усърдна работа на ден. Породи се силно напрежение и китайският експеримент можеше да се провали, ако Улиасутай Каракорам Блейк не поучаваше тихичко момчетата си:
	— Същите достойнства, които се възхваляват в Китай, ще осигурят успеха ви на Хаваите. Учете, слушайте родителите си, спестявайте, равнявайте се с почтените хора.
	Освен това той наблегна особено силно на мъдрото умение да се следват нравите на мнозинството.
	— Отрежете опашките си — напътстваше ги — и се обличайте като американци. Присъединете се към техните църкви. Забравете, че сте китайци.
	— Съветвате нас да се откажем от будизма, а защо вие не сте го направили? — попита едно момче.
	— Когато си тръгна от Хаваите — отговори Улиасутай — аз ще се върна в Англия, където съществува пълна свобода. Вие обаче няма да напуснете тези острови. Ще трябва да живеете сред американци, а те презират повечето свободи. Така че — приспособявайте се.
	Той беше труден, своеволен човек и успя да преобрази една раса.


	По това време, когато излизаше рано призори, Нюк Цин вземаше със себе си четиримата си синове и в часовете преди отварянето на училището те работеха на полето с нея. Щом наближеше време, тя потопяваше един парцал в калната вода в лехите с таро, избърсваше момчетата и ги изпращаше на училище. Когато свършеха, те се връщаха отново и след като паднеше нощта, всички се прибираха вкъщи, където грамадният Кимо ги чакаше с топла супа. След една година, прекарана при този изнурителен режим, хаваецът, изтощен от количеството работа, която вършеха китайците, предложи:
	— Защо не напуснем тази къща и не построим нова долу? Ще запазим земята тук за зеленчукови насаждения. Тогава няма да има нужда да ходите толкова далече, а и аз ще бъда близо до залата за пуул.
	Нюк Цин се замисли над предложението му.
	— Не съм съгласна да отпусна дори един сантиметър от зеленчуковата градина за строеж на къща.
	— Но нима не разбираш — продължи Кимо — че срещу един малък ъгъл от градината ще получиш цяло парче земя тук?
	— В такъв случай — възрази Нюк Цин — Апикела ще трябва да изминава цялото това разстояние, за да бере мейл. А на мен ми е по-леко да вървя, отколкото на нея.
	— Онова, което имам предвид — обясни Кимо — е Апикела да спре с беритбата на мейл и да ти помага в зеленчуковата градина долу. Така момчетата ще имат повече време да учат.
	Планът бе толкова разумен, че на следващия ден Нюк Цин покани Кимо да я придружи до градината и едрият хаваец обясни колко малко място ще заеме къщата и й припомни колко много горска земя ще получи в замяна.
	— Добре — рече изведнъж тя.
	Пренесоха се долу и няколко нощи спаха под открито небе, докато се строеше новият им дом. Не след дълго на Нууану стрийт вече изникна първата от известните къщи на семейство Кий. Беше паянтова, неуредена и течеше при дъжд, но подслоняваше съвсем прилично петима китайци и двама хавайци. Тя бе също така косвено причина за добрия късмет на фамилията Кий. Един ден, докато Нюк-Цин се влачеше нагоре към новото парче земя, оказало се поради голямата височина, на която бе разположено, не така продуктивно, както другото, я спря красив младеж на около двадесет години, пътуващ в двуколка.
	— Вие ли сте китайката — подвикна той — която има земя наблизо?
	Тя отговори положително. Младежът слезе и протегна ръка.
	— Аз съм Уип Хоксуърт — рече той — и бих желал да видя градината ви, ако може.
	Върза коня за едно дърво и тръгна с нея. Подритна бучка пръст, стри я между дланите си и каза направо:
	— Пейк, бих желал да сключа сделка с вас. Донесох със себе си от Формоза стотина ананасови растения, като едва не изгубих главата си за това. Опитах да ги отглеждам долу, но там не вървят. Струва ми се, че тази височина би предложила условия, най-близки до онези, на които са свикнали във Формоза. Знаете ли какво ще направя? Ще ви дам всички фиданки, които са още живи, и ако успеете да ги прихванете, ще бъдат ваши. Единственото, което искам, е част от плодовете и нови насаждения.
	— Човек може ли да търгува с ананаси? — попита Нюк Цин, изпълнена с подозрение.
	Уип Хоксуърт се завъртя и с широк жест обгърна долината. Пред погледа му се изпречиха дървета, но това не го смути.
	— Всяка къща, която виждате околовръст, ще иска да купува вашите ананаси, пейк. Готова ли сте да сключим сделката?
	Тя се съгласи, а младият Уип Хоксуърт се оказа доста прозорлив, тъй като почвата по склона бе точно такава, от каквато се нуждаеха ананасите от Формоза, които бяха много по-сладки и във всяко отношение по-добри от долнокачествените видове, внесени на островите преди половин век. Сега Нюк Цин слизаше ден след ден от горния парцел в долината Нууану, натоварена с ананаси, които разнасяше из града. Зеленчуците й от долната градина също вървяха добре, ала най-важното беше, че четиримата й синове имаха време за уроците си.
	Само в едно не й вървеше и както преди, това беше лехата с таро. Тъй като не се задоволяваше единствено да продава суровите грудки на местните хора, а листата на всеки, който желаеше да ги задуши на пара, и да запазва стеблата за себе си за туршия, която поднасяше с пържен барбун, извличайки така тройна полза от тарото, тя се остави Кимо и Апикела да я уговорят да вари коренищата и отново да приготвя пой. Този път всичко стана както трябва, като полученото ястие бе гъсто, лепкаво, с червеникав цвят, от него се пълнеше със слюнка устата на всеки хаваец, щом го зърнеше, и пазарът за това „пейк пой“, както го наричаха, доста се разрасна. Но не бяха много хавайците, които можеха да си купят, тъй като грамадната Апикела и още по-грамадният Кимо работеха толкова усърдно при отглеждането на тарото, че когато дойдеше време за храна, бяха примрели от глад. Нюк Цин, която излапваше няколко шепи студен ориз понякога с парче мариновано стебло от таро, седеше край тях, поразена от количеството пой, унищожавано от двамата й съквартиранти гиганти. Обикновено Кимо, тежащ вече сто и шестдесет килограма, отиваше тежко до съдовете с пой, отсипваше си около едно кило или повече и поднасяше също толкова и на Апикела. Докато поглъщаха пет-шест риби, малко студено свинско, печен плод от хлебно дърво и каквото бе останало от консервата с орегонска сьомга, те потопяваха в съблазнителното пой два пръста, извити на кука, завъртаха ги в лепкавата маса и ловко ги вдигаха към устата си. Поглъщаха вкусната смес, засмуквайки я сладко, и се споглеждаха щастливо.
	Нюк Цин осъзна обезсърчена, че нейното пой изобщо не стига до пазара. Въпреки това не се оплака, защото тези огромни, кротки хора бяха гледали децата й като свои, докато тя беше на острова на прокажените. Дори сега усещаше, че не би се справила без тях, понеже те се грижеха за момчетата, перяха, носеха вкъщи клюки от залата за пуул и помагаха при приготвянето на пой. Но благоразумието я караше да се подсигури, затова накрая рече на Кимо:
	— Искам да купя горните земи.
	— Да ги купиш ли? — попита удивен Кимо. — Но те са твои.
	— Сигурно ще е по-добре да ги купя, както си му е редът.
	— Те са твои — настоя Апикела.
	— Може ли да отидем до поземлената служба и да подпишем съответните документи? — не отстъпваше Нюк Цин. — И аз ще ви платя.
	Едрата Апикела вдигна дребната си китайска приятелка и я сложи в скута си.
	— На нас двамата с Кимо тази земя не ни е нужна. Нямаме деца.
	— Имате четирите момчета — поправи я Нюк Цин.
	— Чудесна идея! — извика Кимо. — Ще дадем земята на нашите момчета.
	И така, тримата отидоха в поземлената служба да регистрират продажбата на земите на момчетата Кий. Белият служител попита с помощта на преводача си:
	— Срещу каква сума става продажбата?
	Двамата хавайци го погледнаха объркани и човекът допълни:
	— Трябва да се упомене някаква цена, иначе продажбата е незаконна.
	Нюк Цин заобяснява, че има кесия с десетцентови монети, реали и австралийски златни пари, спестени за обучението на синовете й, и че е готова да плати, но Кимо я прекъсна и рече величествено:
	— Продаваме земята си на тази пейк за толкова пой, колкото можем да изядем.
	Именно това бе имала предвид Нюк Цин още в самото начало и точно така бе оформена сделката.
	Нюк Цин водеше странен, ала въпреки това типично хавайски живот. Четиримата й синове говореха най-вече хавайски и английски и тя общуваше с тях само на развален хавайски. Те бяха грижливо поучавани да мислят за призрачната жена в Китай като за своя майка, но момчетата смятаха Апикела за тяхна истинска майка, така както тя ги имаше за свои синове. Никой в домакинството не знаеше дори името на Нюк Цин, хавайците винаги я наричаха просто пейк, китайката, а децата я знаеха като Лелята на Ю Чоу. По отношение на храната, езика и смеха домът беше хавайски. В учението, деловата дейност и религията бе американски. Но що се отнасяше до синовното подчинение и преклонението пред образованието, беше китайски.


	Годините на Нюк Цин минаваха в един и същ, почти свещен порядък. На първи март тя отиваше в поземлената служба и плащаше данъците за двата парцела. За нея най-ценното физическо притежание стана една кутия, в която пазеше квитанциите. Гледаше на тях като на доказателство за гражданство. Доказателство, че има право да остане в Страната на уханното дърво.
	През септември и юни изпираше особено старателно единствения си кат дрехи, слагаше на главата си нова забрадка и неизменната конусовидна шапка и тръгваше с четиримата си синове, за да обсъди тяхното образование с Улиасутай Каракорам Блейк, за когото бе удоволствие да говори на китайски с нея и обикновено казваше, че момчетата се справят добре. Нейната настойчивост в това отношение бе фанатична и винаги когато разговаряше с Блейк, тя завършваше с един въпрос:
	— Кой от четиримата е с най-добри умствени способности?
	Едрият, страховит на вид мъж се замисляше и отговаряше:
	— Америка.
	Нюк Цин биваше поласкана, щом чуеше, че нейният блестящ син върви добре в училище, тъй като й харесваше да си представя деня, в който той ще поеме към континента, за да продължи обучението си, издържан от всички останали.
	През април и октомври Нюк Цин тръгваше покорно към пунти-магазина с определен брой долари, за да ги изпрати на семейството на Кий Мун Ки в Долното селище. Винаги вземаше със себе си четиримата си синове, дори ако това означаваше да не отидат на училище. Защото така им внушаваше, че „синовният дълг е по-важен дори от образованието и те трябва да работят още по-упорито, за да засвидетелстват уважението, което дължат на своя баща и неговото семейство“. Караше всяко от момчетата да пипне парите, които предаваше, и да докосне писмото, написано от собственика на магазина.
	— Сега можете да се върнете в училище — казваше им тя.
	Понякога й се струваше странно, че се налага да им втълпява тези древни китайски добродетели не на изразителния език хакка, а на развален хавайски пиджин. Но внушенията бяха ясни и момчетата ги разбираха.
	Така минаваше годината на Нюк Цин, паке кокуа, Лелята на Ю Чоу. Лично тя притежаваше блуза, чифт панталони и една плетена шапка. Имаше бамбуков прът за носене, две кошници, фабрика за пой, от която не печелеше никакви пари, и два парцела земя, които един ден щяха да струват повече от милион долара. Но революцията, в която бе въвлечена тази китайка с мършави хълбоци, беше свързана най-вече с факта, че тя имаше четири умни момчета в Йолани и когато те бъдеха готови да се включат в икономическия живот на Хонолулу, насърчени най-вече от въодушевяващото обучение на Улиасутай Блейк и от здравия разум на своята леля, едва ли нещо би могло да ги спре.
	И тогава, един ден през 1879-а, повела синовете си към епископалната църква, Нюк Цин видя да влиза в нея хавайско семейство със седем деца. Едно от момчетата изглеждаше като китайче. Тя огледа детето и заключи, че вероятно е на около осем години, възраст, на каквато би трябвало да бъде изчезналият й син. Не беше сигурна, че е китайче, тъй като не се открояваше много от хавайските си братя и сестри, но щом свърши службата, Нюк Цин изпрати синовете си вкъщи и тихо проследи хавайското семейство. Установи, че живеят в голяма къща с пристройки по пътя към Диамантената глава, далеч оттатък Беретания стрийт, и че осемгодишното момче се чувства напълно у дома си в нея. Помъчи се да попита един минувач как се казва семейството, но той не я разбра.
	От този момент тя промени маршрута, по който разнасяше стоките си, и се отклоняваше на километри от пътя си, за да следи какво става в голямата хавайска къща. Не след дълго разбра, че китайчето ходи на училище, изглежда умно в границите на нормалното и има само хавайско име. Веднъж довлече ананасите си чак до верандата на къщата и опита да завърже разговор с майката, но тя не желаеше ананаси. И когато находчивостта й се изчерпа, Нюк Цин реши да обсъди честно въпроса с Апикела. И вече бе готова да го направи, но интуицията й подсказа, че едрата хавайка ще бъде на страната на своята сънародничка, която гледаше детето, а не на законната му майка; тогава й хрумна, че това би било интересно начинание за Кимо, който не се смяташе особено подходящ за други видове работа. Ето защо отведе настрани грамадния, гол до кръста мъж, и му рече:
	— Открий кои са тези хора.
	— Няма нужда — отвърна просто той. — Това е къщата на губернатора Келоло Канакоа.
	— Разбери откъде имат китайчето.
	— Добре — измърмори Кимо и пое към залата за пуул.
	Не след дълго той докладва на Нюк Цин.
	— Един ден губернаторът бил на дока, когато пристигнал кораб с малко бебе момченце. Никой не знаел какво да правят с него, затова съвсем естествено той казал: „Аз ще го взема“, и така и сторил. — Кимо сви рамене, като че ли искаше да рече „Не е ли съвсем просто?“. И тогава проумя накъде бие Нюк Цин. — Момчето принадлежи на Келоло! — предупреди я. — Той го храни. Той го е отгледал.
	— Но детето е китайче — възрази Нюк Цин. — То е мое.
	— Разбира се! — съгласи се Кимо. — То е твоето момче, но принадлежи на губернатора.
	— Аз не съм го дала на губернатора — изтъкна бавно тя, но видимо я обземаше по-силно вълнение. — Изпратих го на вас, за да го гледате, докато се върна.
	— Няма никакво значение кой е получил детето — отговори Кимо. — То има свой дом и родители, които го обичат. Има с кого да играе и достатъчно храна. Останалото е без значение.
	— Искам да бъде отгледано като китайче — възрази припряно Нюк Цин.
	— Не разбирам — каза категорично хаваецът. — Когато бях млад, баща ми постоянно криеше в горите зад къщата ни горе по двама или трима моряци, избягали от корабите си. Шведи, американци, испанци, за него нямаше разлика. На някои от тях им се раждаха деца от моите сестри и къде са сега тези деца? Не знам, както и сестрите ми. Испанци ли са те или хавайци? Има ли значение?
	Нюк Цин установи, че не постига никакъв напредък с Кимо, така че въпреки началното си решение тя се обърна и към Апикела. И както бе предполагала, едрата жена инстинктивно застана на страната на хавайската майка.
	— Помисли колко много обича съпругата на губернатора това момче — заувещава я Апикела.
	— Но тя има още шест свои деца! — отвърна отчаяно Нюк Цин.
	— Не всички са нейни! — каза тържествуващо Апикела. — Някои са били намерени на улицата, а за едно знам, че е дошло от Мауи.
	— Ще взема сина си — заяви упорито Нюк Цин.
	— Пейк! — предупреди я Апикела. — Той вече не е твой син.
	— И другите четири момчета ли не са мои синове? — попита глупаво Нюк Цин.
	— Да, пейк — отвърна кротко хавайката — не са само твои. Сега са и мои синове.
	Тя нямаше думи, за да обясни, че според хавайските традиции връзката деца — родители е много разтеглива и синовността не произтича от кръвното родство, а от обичта. На Хаваите нямаше случай дете да е било изоставено и едни от най-трогателните хавайски предания разказват за някоя селянка, дочула плача на подхвърлено от алии край морето нежелано бебе момиченце, и как селянката спасила детето от смърт, отгледала го, грижела се за него с любов, докато избухнела война или станело някакво друго важно събитие, и тогава детето разцъфвало в цялата си красота. И подобни случаи не са били изключение. Апикела не можеше да обясни това на своята приятелка китайка, но добави следното:
	— Във всички хавайски семейства има поне едно намерено дете. Някой приятел го дал на семейството и това е всичко.
	— Значи момчетата не са мои синове, така ли? — повтори упорито въпроса си Нюк Цин.
	— Не са само твои — отговори грамадната Апикела.
	Дребната китайка, закалена в строгите семейни норми на народа хакка, остана загледана в своята едра хавайска приятелка, закърмена с по-либерални традиции, в които основното бе любовта. Всяка от двете жени олицетворяваше мъдростта на своята раса и никоя не желаеше да отстъпи. Но, както винаги, хавайката предприе опит за помирение.
	— Разбира се, пейк, при четири момчета има достатъчно деца за две майки.
	И грамадната жена бе толкова убедителна, че макар Нюк Цин да не споделяше подобни възгледи и да виждаше в тях обяснение защо хавайците бяха умираща раса, а китайците преуспяваха, тя не можеше да пренебрегне обичта, която виждаше изписана на щастливите лица на синовете си. Въпреки че се налагаше да живеят между любовта на хавайците и дълга на китайците, те процъфтяваха; така че накрая Нюк Цин се остави да бъде притисната в огромните обятия на Апикела и погалена, сякаш й беше дъщеря, а не равна.
	— А сега — рече едрата жена — след като се успокоихме, нека отидем при съпругата на губернатора.
	И тримата тръгнаха тържествено по Нууану стрийт към Беретания и после към Диамантената глава.
	— Аз ще говоря — заяви кротко Апикела, щом стигнаха къщата на губернатора. И като че ли беше посланик на двореца насред градината с таро, пратен в двореца на Беретания стрийт, тя обясни на съпругата на губернатора: — Китайката смята, че седмото ви дете е нейно.
	— Може би — съгласи се с лекота хавайката. — Мисля, че съпругът ми го е намерил на някакъв кораб.
	— Китайката би желала да вземе момчето със себе си — добави кротко Апикела.
	Съпругата на губернатора закри очи с ръце и заплака.
	— Ние гледаме на детето като на наше собствено — каза накрая меко тя.
	— Виждаш ли! — рече Апикела и понечи да се оттегли, тъй като бе очевидно, че няма какво повече да се каже.
	Ала Нюк Цин едва сега започваше.
	— Оценявам всичко, което сте направили за момчето. Изглежда добре гледано и интелигентно. Но то е мой син и бих желала да…
	— То е много щастливо тука — прекъсна я съпругата на губернатора.
	— То е мой син — бореше се Нюк Цин.
	Струваше й се, че потъва в облак или пяна. Колкото и да я отблъскваше от себе си, тя отново се връщаше и я задушаваше. Тримата грамадни хавайци я обгръщаха и потискаха с любовта си.
	— Но ние също го смятаме за наш син — отвърна съпругата на губернатора.
	— Какво ще реши съдът, ако се обърна към него? — заплаши Нюк Цин.
	Сега заплакаха и двете хавайки.
	— Няма защо да намесваме съда — рече съпругата на губернатора. — Апикела казва, че имате четирима синове. Защо не ни оставите петото момче? Ние го обичаме толкова много.
	— То е мой син — възрази упорито Нюк Цин, но думите й нямаха почти никакъв смисъл за тримата хавайци. Очевидно хубавото момче можеше да бъде син по много повече начини, отколкото тази слаба китайка бе в състояние да проумее.
	В този момент влезе самият губернатор — висок, красив мъж към петдесетте. Той бе великодушен в отношението си към всички и изслуша търпеливо първо Апикела, после съпругата си и накрая Нюк Цин.
	— Значи вие сте пейк кокуа? — попита.
	— Да — отговори Нюк Цин.
	— Всеки хаваец ви е задължен, кокуа. — Губернаторът протегна тържествено ръка. — Беше преди около осем години — заприпомня си той. — Бях на дока по някаква работа. Тогава не бях още губернатор, току-що бях дошъл от Мауи. Пристигна онзи кораб, на него един моряк държеше на ръце ревящо бебе и рече: „Какво да правя с него?“. А аз му отговорих: „Нахрани го“. „Нямам гърди“, каза той. Така аз взех детето и го донесох вкъщи. — След дълга пауза добави: — И то стана наш син.
	— Сега си го искам — заяви твърдо Нюк Цин.
	— И ми се струва — продължи губернаторът, без да обръща внимание на думите й — че би било чудесно, ако това китайче израсне в тази къща, сред хавайци. Нашите две раси трябва да се опознаят по-добре. — Той замълча, след това каза съвсем откровено: — Обичам момчето като мой син. Не мисля, че мога да се разделя с него.
	— Съдът ще го даде на мен — заяви студено Нюк Цин.
	Очите на високия губернатор се напълниха със сълзи.
	— Нямате ли други деца?
	— Имам четири — отвърна Нюк Цин.
	— Оставете ни тогава момчето. Моля ви, не говорете за съд.
	Съпругата на губернатора поднесе чай, Нюк Цин бе поканена да седне на най-хубавия брокатен стол, а Кимо попита дали имат пой. Срещата продължи четири часа, изпълнени с търпение, и дребната китайка бе определено сразена от любовта, която струеше край нея. Повикаха сина й и тя видя, че е станал голямо, умно и силно момче. Не му казаха, че непознатата китайка с блузата и панталоните е негова майка, защото то наричаше по този начин съпругата на губернатора. След като го пуснаха да си играе, се направиха много предложения и Нюк Цин се съгласи на следното: петият й син ще продължи да живее в семейството на губернатора, но момчето трябва да узнае коя е истинската му майка… И тук тя започна да се обърква, защото настоя на детето да се даде и китайското име О Чоу, Континентът Австралия, и то да придружава два пъти годишно братята си до пунти-магазина, когато се изпращат парите на истинската му майка в Китай.
	— Истинската му майка ли? — попита губернаторът.
	— Да — потвърди Нюк Цин. — Истинската му майка е в Китай. Аз съм само негова леля.
	— Мислех, че сте родили детето в Калауао — каза губернаторът.
	— Така е — увери го Нюк Цин. — Но истинската му майка е в Китай.
	Губернаторът я изслуша търпеливо и попита:
	— Бихте ли обяснили, моля, отново?
	Докато тя повтаряше странния си разказ, той осъзна, че не разбира почти нищо от него.
	Така Нюк Цин заведе Австралия в пунти-магазина, откъдето името му беше надлежно предадено в залата на предците в Долното селище, като в същото време на Хаваите го знаеха като Кеоки Канакоа, син на последния губернатор на Хонолулу. Той се срещаше с братята си Азия, Европа, Африка и Америка, а после се връщаше в голямата къща. Наричаше Нюк Цин, чието име никога не узна, „лельо“ и смътно разбираше, че има истинска майка в Китай, на която е длъжен да изпраща пари два пъти годишно.
	Имаше още нещо, което Нюк Цин държеше да се уреди. Официално на името на Австралия Кий, известен още като Кеоки Канакоа, бяха прехвърлени четири акра от най-хубавата планинска земя на губернатора Канакоа в долината Маноа, по това време влажен, покрит с гора пущинак. И след като документите бяха оформени, Нюк Цин почна да отглежда там ананаси. Сега тя бе на тридесет и две години и ако се изключеха наистина невероятната слабост и рядката й коса, би могла да бъде наречена привлекателна; ала въпреки че имаше изключителен недостиг на жени за китайските мъже — съотношението беше двеста четиридесет и шест жени на двадесет и две хиляди мъже, никой не гледаше на Нюк Цин като на евентуална съпруга. Тя наистина бе надживяла съпруга си, а освен това може би беше прокажена.
	Така че Нюк Цин живееше отделена духовно от синовете си и от китайската общност. Всяка вечер, след като другите си легнеха, тя се събличаше напълно гола и оглеждаше на светлината на малка лампа всяка част от тялото си. И накрая, когато дори големите й стъпала бяха вън от подозрение, въздъхваше и си казваше: „Все още нямам проказа“. А щом бе успяла да избегне това, нищо друго нямаше значение.


	Когато през 1877 година Уипъл Хоксуърт се върна на Хаваите, единствено стоте ананасови фиданки и торбата с различни семена, които бе донесъл със себе си, свидетелстваха за седемте години, прекарани навън. Но той вече бе станал мъжът, предопределен да изгради новата структура на островите. Беше висок, слаб, но силен, с пъргави мускули и ум, човек, който умееше да използва необикновено добре юмруците си. Притежаваше арогантната самоувереност на дядо си по бащина линия, капитан Рейфър Хоксуърт, плюс изключителните обноски, типични за дядо му по майчина линия, доктор Джон Уипъл. Освен това проявяваше и други качества, характерни за тези двама мъже.
	Подобно на капитан Рейфър, младият Уип изпитваше ненаситна страст към жените и след китайското момиче, дало му първите уроци, когато бе тринадесетгодишен, той се беше наслаждавал на бурната компания на непознати жени в повечето от най-големите пристанища на света. През седемте години бе харчил без задръжки за тях всичките си изработени пари и сега не съжаляваше за нито едно пени, защото бе стигнал до важно откритие: притежаваше силата да прави жените щастливи. Понякога, когато биваше поканен на официална забава в някой виден дом в Пърт, Коломбо или Банкок, се случваше да влезе в залата и да почувства физически как от само себе си се създават свързващи нишки между него и определени жени. Щом напреднеше нощта, той отправяше безмълвно изпълнен с дръзка сила поглед към най-подходящата от тях, потърсваше я за танц, казваше й няколко сдържани, но таящи плам думи, и често въздухът така силно се зареждаше със страст, че когато успееше да остане насаме с избраницата си, тя се хвърляше в прегръдките му и го насърчаваше да прави с нея каквото пожелае, въпреки че допреди няколко часа никой от тях не е подозирал за съществуването на другия. Винаги щом пристигнеше някъде на забава, той спираше за малко на вратата и си казваше: „Коя ли ще е тази вечер“. Защото бе разбрал, че винаги се намира някоя.
	Спомените на младия Уип през дългите дни в открито море не бяха населени с изтънчени видения на „ръкавицата на дамата“ или на „моята скъпа госпожица Хендерсън“. Той мислеше за момичетата като за силни млади животни, изтегнали се голи в леглото. Така харесваше жените и такива те желаеха да са, когато биваха с него. Това бяха изключително приятни партньорки в любовните игри и да се мисли за тях по друг начин бе напразно прахосване на сили. Не правеше разлика дали жените са омъжени, или не; не изпитваше някакво особено удоволствие да слага рога на женените мъже; както и не намираше, че жените от определена националност или цвят са особено привлекателни. Ако не бъдеше допуснат в Суец на соаре, давано от френски благородник, той бе напълно доволен да похарчи парите си в някой от публичните домове и да се порадва на най-добрите професионални компаньонки. Но въпреки че често предпочиташе този прост и пряк начин за намиране на партньорка, Уип също така се бе научил да бъде изключително галантен. И ако се натъкнеше на някоя свенлива млада дама, която си струваше усилията, бе готов да я обгражда с внимание като истинските ухажори от романите. Изпращаше й цветя и бонбони, пишеше й кратки писъмца в своя убедителен стил и се въртеше на пета около нея. Защото никога не забравяше съвета на дядо си: „Когато прабаба ти Малама легнала на смъртно легло, тя тежала близо двеста килограма. Всяка сутрин съпругът й изпълзявал при нея, за да я види, и й носел гирлянди от мейл. Съвсем не е лошо един мъж да прави подобни неща“. Младият Уип обичаше пламенно жените. Знаеше, че те придават пълнота на живота му, и бе готов почти на всичко, за да ги дари с щастие.
	Както можеше да се очаква, неговото поведение след завръщането му от седемгодишното кръстосване из моретата изненада доста силно Хонолулу. Той ужаси безкрай момичетата от родовете Хейл и Хюлет, като изповяда подред пред всяка от тях своя персийско-египетски начин за правене на любов, изучен, както им намекваше, при едно дълго пътуване с керван камили до останките от древни градове. Горките момичета всъщност не разбираха за какво говори енергичният младеж, но откриха, че той има твърдото желание да свали бельото им колкото може по-бързо, така че много скоро мисионерските дъщери се споразумяха да не позволяват на своя братовчед Уип да ги придружава. Той обаче долови, че една от неговите братовчедки, Нанси Джандърс, се поддава на ухажванията му и последваха поредица от позорни прояви, които свършиха със залавянето му напълно гол в нейната спалня една сутрин в пет часа. Нанси не искаше да бъде тиранизирана от родителите си и се развика, че всяко момиче има право да опознае младите мъже. Същата нощ обаче двуколката на Уип бе намерена в една уличка на Илуилеи, при публичните домове, където стана яростно сбиване за някакво арабско момиче и Уип бе наранен от лявата страна на лицето с моряшки нож. На следния ден бащата на Нанси Джандърс я изпрати на континента и младият Уип започна да се движи с момиче от португалско-хавайски произход, голяма красавица, чийто дядо бе пристигнал на Хаваите през Азорските острови. Младата хубавица и Уип се впуснаха в изискано ухажване. Тя се появяваше съвсем открито с него в двуколката му из най-разпътните улици на града, а после избяга тайно за Калифорния, за да роди там.
	По това време някои от младежите в Хонолулу вече бяха дали постоянно прозвище на младия мореплавател. То му бе измислено след една разпра, при която Уип се сби с трима английски моряци пред внушителното здание на „Хоксуърт и Хейл“ на Форт стрийт. Строгият му баща се втурна навън от кабинета си съвсем навреме, за да види как пъргавият му син бе проснат в безсъзнание на земята от един британски удар в главата, съчетан със силен британски ритник в слабините. Докато красивото момче лежеше на прашната улица, барманът от близкото заведение го заля с кофа студена вода, поваленият борец започна постепенно да усеща пулсиращата болка в чатала си и изкрещя:
	— Някой пак ме е бил!
	Уип погледна нагоре и видя брадатото лице на баща си, вторачено в неговото. Прииска му се да припадне от унижение и болка, но се надигна и се отдалечи, накуцвайки.
	Оттогава почнаха да го наричат „Дивия Уип“ и той сякаш реши да затвърди принципа, че всеки трябва да оправдае прякора, който му е даден. Не пиеше много, нито се замесваше с желание в юмручни схватки. В много отношения бе честен, обаятелен младеж. Но ако не търсеше неприятностите, той не се и стараеше да ги избягва. Придоби следния характерен навик: щом се зададеше бой, свиваше рамене и правеше няколко лениви крачки напред, преди да се хвърли в яростни действия. Би трябвало с годините да изгуби прякора си, тъй като вече почваше да подминава по-обикновените разпри и дивотата му сякаш постихна; но същевременно се усили неговата страст към жените и именно приключенията му в тази област го тласкаха към неприятности. Той често си припомняше уместното сравнение на дядо си: „Момичетата са като прекрасни малки звездици. Можеш да се пресегнеш и пощипнеш всяка една“. Жаждата на Дивия Уип да се пресяга и пощипва бе ненаситна и в това отношение бе истински внук на Рейфър Хоксуърт.
	Но той също така приличаше и на дядо си по майчина линия, доктор Джон Уипъл, и в допълнение към физическата привлекателност на този изискан мъж младият Уип бе наследил и неговия траен интерес към науката. Където и да се озовеше през седемте години странстване, Уип изучаваше растенията, радваше се на местните цветя, събираше образци от дървета и плодове, за които му се струваше, че ще виреят добре на Хаваите. Но три открития му доставиха почти такова удоволствие, каквото изпитваше, когато се хвърляше смело в леглото с някое ново момиче. Бе определено запленен от орхидеите, растящи в джунглите на Малая, и бе събрал няколко десетки отлични образци от красавици в алено, пурпурно и старо злато, които бе изпратил вкъщи с товарен кораб на „Хоксуърт и Хейл“, отплавал от Сингапур. Сега те цъфтяха в дървена къщичка, построена от самия него в задната част на имението на Хоксуърт на Беретания стрийт, и веднага щом се прихванаха, стопанинът им почна да ги раздава безплатно на други хора, които биха им се радвали. Младият Уип печелеше пари от кораби и плантации; редките растения, които носеше на островите, предоставяше всекиму, който можеше да се грижи за тях така старателно, както и самият той. И след години, когато Хаваите станаха известни с орхидеите си, тази слава всъщност бе резултат от личната любов на Уип Хоксуърт към красотата. Той внесе също така и джинджифилови цветя и две разновидности на райската птица — това непознато, невероятно екзотично цвете, при което от пъпката в синьо и червено разцъфваше цвят с фантастична форма в алено и златисто. Тях Уип също раздаваше щедро.
	Негова бе и заслугата за ананасите от Формоза и Нова Гвинея, като първият сорт бе разпространен с помощта на китайската търговка на зеленчуци, госпожа Кий. Той не успя да прихване втория, който бе по-кисел и затова много по-вкусен. През последните години Уип бе опитвал два пъти с този неподатлив ананас, но без успех. Накара агентите си да търсят нов сорт, който да съчетава достойнствата на плодовете от Формоза и Нова Гвинея, но така и не излезе нищо.
	Най-важният му принос обаче от този период бе едно дърво, наречено по-късно на негово име. Откри го край Бомбай и когато опита за първи път плодовете му, извика:
	— Трябва да имаме това дърво на Хаваите!
	Изпрати у дома фиданки, ала те умряха. Поръча още четири и нареди да бъдат посадени в Кона на големия остров, но те също изсъхнаха. Осигури още четири, като този път всяко дръвче бе в отделно корито, пълно с пръст от Бомбай. Тези се прихванаха. Когато дадоха първите си плодове с красива, твърда кора, която добиваше златисточервен цвят, изпъстрен със зелено, и голяма плоска семка, заобиколена от вкусна жълтеникава месеста част, съседите му се заинтересуваха какво непознато нещо е отгледал този път.
	— Вижте! — рече живо той. — Сега ще опитате царя на плодовете.
	Хвана един, извади ножа си и разряза кората в кръг по ширината. После стисна с ръце двете половини на плода и ги усука в противоположни посоки. Той се раздели на две части и за първи път хората на Хаваите опитаха изключително вкусното откритие на Уип.
	— Има вкус на печени ядки и лек аромат на ябълка — рече един от мъжете.
	— Нещо като праскова е и леко напомня терпентин — каза друг.
	— Какво е това, Уип?
	— Бомбайско манго — отговори Хоксуърт.
	— Преди години и тук растяха мангови дървета — каза човекът. — Но доколкото си спомням, плодовете им бяха твърди. Почти не ставаха за ядене.
	— Има манго и манго — съгласи се Уип. — Номерът е да намериш добър сорт и след това да го отглеждаш.
	След време мнозина почнаха да презират Дивия Уип Хоксуърт, защото той стана също толкова безскрупулен, колкото дядо си. Разрастването на „Хоксуърт и Хейл“ и превръщането й в компания диктатор на островите не бе постигнато лесно и хората имаха право да ненавиждат Дивия Уип. Но всеки от тях си спомняше с гореща благодарност неговия първи голям подарък за Хаваите. Винаги когато някой гладен се пресегнеше и обрулеше манго „Хоксуърт“, срежеше го с нож и поемеше сока на ароматния плод, той отдаваше дан на Дивия Уип. По-късно бяха внесени и други сортове, но „Хоксуърт“ остана, както неговият откривател го бе провъзгласил, „царят на плодовете“.


	След като видя, че мангото вирее добре и раздаде неколкостотин фиданки на свои приятели, Уип насочи вниманието си към делата на „Хоксуърт и Хейл“, при което се сблъска с брадатия си вуйчо — непреклонния Михей Хейл, символ на висока нравственост и твърдо решен да не допусне корабната империя да бъде опетнена от лудориите на буйния му племенник. Поради това за Уип не се намери място в нея. Когато той поиска да постъпи на работа, мрачният му вуйчо го изгледа, поглади гъстата си брада и рече:
	— Млади човече, ти оскърби всички момичета в семейството, затова при нас няма място за теб.
	— Не съм дошъл да си търся съпруга — тросна се Уип — а работа.
	— Уип, който е неподходящ за съпруг, не става и за работа… Не и в „Хоксуърт и Хейл“ — отвърна вуйчо му Михей, определяйки един от крайъгълните камъни в политиката на компанията. Защото, подобно на повечето велики императори, представителите на фамилиите Хейл, Уипъл и Джандърс разбираха, че една институция трябва да се развива на две нива: да създава интелигентни синове, които да продължат делата, щом си отидат старите, и красиви дъщери, които да примамват в предприятието способни млади съпрузи. Все още бе спорен въпросът дали големите родове на Хаваите преуспяват най-вече от изгодната продажба на захар или на своите дъщери на добри съпрузи. — Няма място за теб в „Хоксуърт и Хейл“ — заяви окончателно вуйчо Михей.
	Уип се оплака на баща си, но установи, че този чувствителен и объркан хилав човек не желае да се бори с Михей, който сега ръководеше фамилните начинания.
	— Поведението ти беше толкова… — започна жално бащата.
	— Спести си думите — прекъсна го синът му.
	Последваха доста разисквания в семейството, но вуйчо Михей беше непреклонен.
	— Успехът ни на Хаваите зависи от това, доколко висока е нашата нравственост в очите на обществото. Във фирмата никога не е имало скандали, няма и да има, поне дотогава, докато аз стоя начело. Смятам, че Уип трябва да се върне в морето. Той ще бъде справедливо възмездяван за неговата част от компанията, но ще е най-добре да напусне Хаваите.
	И тогава хитрият Михей се сети за един благоприятен изход. Като си припомни интереса на своя племенник към отглеждането на различни растения, той предложи следния компромис: Дивия Уип ще се откаже напълно от участието си в начинанията на „Хоксуърт и Хейл“ — и този факт ще се направи публично достояние — за да освободи хората като Михей Хейл и Бромли Хоксуърт от отговорност за своите бъдещи действия. В замяна Уип ще получи четири хиляда акра от земята на семейството, с която ще прави каквото иска. Когато събралите се представители на фамилиите Хоксуърт и Хейл обявиха този ултиматум пред своя блуден син, Дивия Уип се усмихна любезно, прие четирите хиляди акра и заяви спокойно:
	— Господи, ще съжалявате за това един ден, проклети мисионери!
	Впрегна два силни коня и пое на запад, за да види земите, които му бяха дадени. На известно разстояние от града огледа пустите хълмове, издигащи се отдясно, по които не растеше дори трева. Над тях се извисяваха голите планини от веригата Куулау и докъдето му стигаше погледът, нямаше никаква растителност. Мина край Пърл Харбър и продължи натам, където теренът ставаше равен между планините Куулау отдясно и веригата Уаианае отляво. Пред него лежеше земята му — гола, неплодородна, безполезна. Като я гледаше, Уип си припомни думите на вуйчо си Михей за пустините в Западна Америка, които бе прекосил като млад свещеник през 1849-а: „Земи, в които не расте нищо, дори трева“.
	Мрачно усмихнат, Дивия Уип върза конете за една канара, тъй като нямаше никакви дървета, и тръгна да огледа наследството си отблизо. Разрови с крак земята, обрасла с лишеи и изсъхнала трева, и откри, че почвата има наситен червеникав цвят, за който веднъж дядо му Уипъл бе обяснил, че е резултат от постепенното разпадане на вулканичните скали. „Богата е на желязо — размишляваше той. — Може би ще ражда като луда, ако има вода.“
	Погледна обратно към Пърл Харбър и съзря безкрайната шир от солена морска вода, безполезна за земеделците. Вдигна очи към небето и видя, че то е чисто, тъй като тук много рядко се появяваха дъждовни облаци. И тогава случайно обърна очи към веригата Куулау вдясно от него и съгледа над върховете й множество тъмни облаци, носени от пасата, духащ постоянно от североизток. Почти можеше да усети аромата на дъжда, леещ се от тях. Той падаше, разбира се, от другата страна на планината, стичаше се буйно в долините и отиваше в морето. Дядо му Уипъл бе хванал част от него в каналите си, но останалата по-голяма част бе толкова безполезна, колкото и солената вода на Пърл Харбър.
	Именно тогава му хрумна великият проект. „Защо да не построим тунел направо през планините и да не докараме тази вода тук?“ Представи си система от канали и бентове, изградени с цел да прехвърлят обилните води от другата страна в неговите пусти земи. „Ще построя тунел! — зарече се той. — Ще направя тази земя толкова плодородна, че в сравнение с нея корабите на вуйчо Михей няма да струват нищо.“ Посочи с пръст веригата Куулау и заяви на внушителните гиганти:
	— Някой ден ще мина направо през недрата ви! Бъдете готови.
	Колкото и да е странно, огромното състояние на Уип бе натрупано по доста различен способ. Когато видя, че е нежелан в семейните дела и щом приключи с огледа на внушителните си по размери, ала безплодни земи, той реши да напусне Хаваите и го стори по един паметен начин. Уип не бе забравил колко приятно е да спи тайно с отзивчивата си братовчедка Нанси Джандърс, все още заточена на континента. И сега, когато предстоеше да замине, започна да ухажва упорито нейната жизнерадостна по-малка сестра Илики. Това бе вихрена връзка, разнообразявана с диви нощи в Иуилеи, прекарвани в компанията на малко френско момиче. Накрая хубавата Илики се промъкна облечена в мъжки дрехи на борда на британски товарен кораб, чийто капитан я омъжи за Уип по време на пътуването до Сан Франсиско. Когато засегнатите семейства научиха за скандала, те се помолиха младата Илики да намери щастието си, като бяха уверени, че ще й се изплъзне. Но щом по-голямата сестра на Илики — Нанси, чу в Америка за женитбата, тя извика: „Проклети да са! Проклети да са! Надявам се и двамата да отидат в ада!“.
	Клетвата й не стигна Дивия Уип, защото за него веселата му братовчедка бе извор на радост, ала за Илики животът наистина стана ад. Тя откри объркана за свой ужас, че съпругът й няма никакво намерение да й бъде верен, нито да се откаже от редовните си посещения в местните публични домове. В Сан Франсиско той завъртя няколко връзки с омъжени жени с иначе добро име, също и с две известни испански проститутки от някакво заведение с лоша слава край брега. В други отношения обаче Уип беше нелош съпруг и когато през 1880-а се роди синът му, той настоя детето да бъде наречено Джандърс Хоксуърт, на името на бащата на съпругата му. Оказа се, че е любящ съпруг, и очевидно му доставяше удоволствие да се разхожда важно в неделя след църква със своята съпруга от едната му страна и сина си, обгърнат целия в дантели в детската количка, която буташе гордо.
	Но към края на 1880-а на път към Хонолулу ги посети сестрата на Илики. Сега Нанси бе поразителна нюйоркска красавица и не след дълго омразата й към Дивия Уип се превърна отново в страстната любов, която бе изпитвала преди към този изискан джентълмен. Отначало Уип се промъкваше в хотела на Нанси, където двамата се отдаваха на необуздани, мъчителни прегръдки. Копнежите, измъчвали горката Нанси Джандърс цели три години, я обладаха с пълна сила и тя заряза всякаква сдържаност. Чакаше да чуе стъпките на Уип по стълбището, изтегната съвсем гола, и веднага щом той се втурнеше в стаята и заключеше вратата, тя се хвърляше на врата му, целуваше го, обезумяла от страст, и го бутваше върху леглото през смях, който извираше от цялото й същество. Понякога не го пускаше да си отиде и той оставаше при нея по цял ден. И така, за сестра й Илики връзката им стана очевидна.
	Отначало дребната весела съпруга нямаше представа какво да предприеме; чудеше се дали да нахлуе в хотелската стая и да застане лице в лице с виновниците, или обичаят изисква да плаче скришом. Проблемът й бе разрешен, когато в един от дните за пазаруване се върна неочаквано, за да открие, че дръзката Нанси бе проследила Уип до дома му, беше се съблякла в стаята на Илики и го бе вкарала в леглото. Щом Илики се появи, те я загледаха втрещено, завити със собствените й чаршафи. Никой не направи сцена.
	— Той беше първо мой — нацупи се Нанси. — И реши да остане с мен.
	— Облечи се — рече Илики, удивена от самообладанието си.
	— С Уип ще живеем заедно — заяви предизвикателно Нанси, след като се облякоха.
	Илики не си направи труда да обсъжда въпроса със съпруга си, защото знаеше, че каквото и да обещае той, няма да има никакво значение. Уип не беше като другите мъже и тя прозря с голяма болка, защото го обичаше, че съдбата му е да скача от една жена на друга, без да спре при някоя от тях, и си каза: „Той ще има много самотен живот“.
	Илики напусна Сан Франсиско със сина си Джандърс и се върна с презокеанския пътнически кораб „Хоксуърт и Хейл“ в Хонолулу, където води дълъг и пълноценен живот като разведена и направи много добрини за обществото. Музеят по естествена история процъфтя в голяма степен благодарение на нейните усилия.
	Съпругът й Уип и сестра й Нанси изживяваха страхотни дни в Сан Франсиско. Уип получи официално развод, но не се ожени за Нанси, тъй като, както сам изтъкна, „от мен никога няма да стане добър съпруг“. Нанси, която намираше пълно удовлетворение в секса, бе съгласна на каквито и да било условия, предложени от него, и не се разстрои, когато откри някои подозрителни обстоятелства, доказващи, че партньорът й общува и с няколко добре известни момичета от крайбрежната част на града. Като се изключеха обаче страстните им мигове, когато той се върнеше след дълго отсъствие, най-много й харесваха напрегнатите дни, през които я вземаше със себе си, за да разговаря с мъжете, строители на тунели. Това беше странна група специалисти, посветили се на попрището си, готови да се борят с природата при всякакви обстоятелства. Те убедиха Уип, че ако успее да събере достатъчно пари, биха могли да прокопаят планината Куулау и да докарат вода до пустинните му земи. Той прати тайно на Хаваите един от инженерите геолози и този човек, всеотдаен в професията си, обиколи планината, представяйки се за колекционер на птици, и се увери, че прокарването на тунел под нея няма да бъде свързано с някакви необичайни проблеми.
	— Всъщност — докладва той — струва ми се, че планините са изградени от наклонени слоеве. Ако това се окаже истина, когато прокопаете вашия тунел, вие ще събирате не само водата, уловена от външните канали и насочена към него, ала по всяка вероятност порьозните скали над тунела ще прибавят още толкова вода. Подобно начинание би било изгодно, що се касае до водата.
	— Колко дълъг трябва да бъде тунелът?
	— Около петнайсет километра — отговори инженерът.
	— Можете ли да построите толкова дълъг тунел? — попита Уип.
	— Всичко зависи от парите — отвърна инженерът. — Ако ги имате, аз ще намеря динамита.
	— Колко ще струва в нашия случай?
	— Четири милиона.
	— Не забравяйте името ми — рече Уип.
	Този отчет като че ли бе окончателният отговор на проблема със земите му. Тогава той нямаше четири милиона долара, но при всички случаи съществуваше вероятност да ги има някой ден. Ето защо реши да се върне на Хаваите.
	— Аз няма да дойда — каза обаче Нанси Джандърс.
	— Защо?
	— Там е Илики. Ще се озовеш в неудобно положение. Няма съмнение, че не бих могла да тръгна с теб.
	— Не мисля и че се налага да го правиш — рече студено Уип, а след няколко дни добави: — Трябва да си намериш мъж, Нанси.
	— Скъсваш ли с мен? — попита тя.
	— За теб няма място на Хаваите — отвърна искрено той. — Как си с парите?
	— Семейството ми изпраща моя дял — успокои го Нанси.
	— Нанс — каза Уип възможно най-дружелюбно — наистина се надявам да имаш прекрасен живот. А сега най-добре се облечи.


	Бяха минали само няколко часа, откакто тя си бе отишла, когато на вратата на хотелската му стая се почука и влезе дребен човек с балтон, стигащ до глезените му.
	— Казвам се Овърпек, Милтън Овърпек, и чух, че се интересувате от прокопаване на тунел.
	— Вярно е — рече Уип. — Седнете, господин Овърпек. Обичате ли уиски?
	— Обичам всичко — отговори Овърпек.
	— Вие прокопавате тунели, така ли?
	— И да, и не — отвърна дребният човек и отпи огромна глътка уиски. Изкашля се леко и попита: — Чух, че искате да прокопаете тунел, за да осигурите вода.
	— Доста добре сте разбрали намеренията ми, господин Овърпек. Още уиски?
	— Виж какво, синко, ако смяташ да ме напиеш и да ме надхитриш, откажи се навреме, защото просто не можеш да го направиш.
	— Предлагам ви от гостоприемност — увери го Уип.
	— Никога не приемам гостоприемството, ако домакинът не се присъедини към мене. Сега глътни една чаша, за да ме настигнеш, и след това ще поприказваме.
	Двамата мъже — Уип Хоксуърт, двадесет и четири годишен, и Милтън Овърпек, малко над петдесетте, се наливаха с уиски няколко часа, през които дребният инженер грабна въображението на хавайския собственик на земя със съвършено нова теория за водата. Сърцатият пияч, чийто поглед остана бистър след три четвърти бутилка, очевидно знаеше за Хаваите повече от Уип, или поне за остров Оаху.
	— Теорията ми е следната — обясни той, като използваше възглавници, книги и вестници, за да изобрази острова. — Този вулкан тук и онзи ето там са създали Оаху. Това е напълно очевидно. Докато са действали, единият от тях със сигурност е прелял в терена, падащ се на другия. Смятам, че всички вулканични скали са порьозни и че на Оаху имаме сложна структура, голяма част от която е порьозна. Благодатната вода, която се излива над острова ти, не отива направо в морето.
	— Инженерът, когото пратих там, предполага, че планините са порьозни — спомни си Уип.
	— Не ме интересуват планините, издигащи се над земята — тросна се Овърпек — а тези под повърхността. Защото, ако е имало издигане и спадане на цели планински масиви, както подозирам… — Той спря, изгледа внимателно младежа и рече: — Съжалявам, ти си пиян. Ще се върна утре сутрин. — Но преди да излезе, каза: — Тази нощ няма да спиш на възглавница. Остави всичко така.
	Уип опита да фокусира замъгления си поглед върху бъркотията в стаята.
	— Какво общо има всичко това с тунелите? — попита той.
	— Не бих могъл да знам — отговори Овърпек. — Защото самият аз се занимавам с кладенци.
	Той се появи отново в седем на другата сутрин, весел като мармот, с дългия си балтон, развяващ се около глезените му в студения ден. Изненада Уип, като не обърна никакво внимание на сложната конструкция от възглавници, книги и вестници.
	— Най-добре да ти покажа — рече жизнерадостно Овърпек. — Благополучието на Хаваите е заложено в кладенците.
	И поведе Уип към края на Маркет стрийт, откъдето тръгваха мрачни кораби за другата страна на залива. Когато след доста вървене през Оукланд застанаха пред един кладенец, изкопан неотдавна от него, Овърпек посочи с неприкрито възхищение тръбата, подаваща се от земята. От нея бликаше с постоянна сила фонтан, издигащ се на повече от четири метра.
	— Постоянно ли тече така? — попита Уип.
	— Денем и нощем — отвърна Овърпек.
	— Какво е това?
	— Артезиански кладенец.
	— По колко галона извират на ден?
	— Четири милиона.
	— Колко време ще продължава така?
	— Вечно.
	Точно за това бе мечтал Дивия Уип — постоянен източник на прясна вода, но си бе представял, че единственият начин да го осигури, е да прокопае тунел през планината. Ако Овърпек беше прав, водата всъщност се намираше под краката му. Но в деловите въпроси Уип бе както смел, така и предпазлив. Бе готов на всякакъв риск в стремежа си да осигури вода, ала искаше да е уверен, че има поне що-годе добър шанс да спечели.
	— Защо ме доведе чак тук, за да ми покажеш този кладенец? — попита предпазливо той. — Защо не ми показа някой в Сан Франсиско?
	— Артезианската вода не се среща навсякъде — отвърна Овърпек.
	— Ами ако няма и под моята земя на Хаваите?
	— Работата ми е да познавам къде я има — отговори Овърпек. — И предполагам, че под твоята земя я има.
	— Защо?
	— Точно това ти обяснявах с възглавниците и вестниците — каза той.
	— Май е най-добре да се върнем в хотела — рече Уип. — Почакай обаче. Как направи кладенеца тук?
	— Със специална сонда, изобретена от мен.
	— Колко надълбоко стигна?
	— Петдесет и пет метра.
	— Ще ми продадеш ли сондата?
	— Не.
	— Така и предполагах.
	Двамата се върнаха на кораба и докато гледаше студените ветровити хълмове на Сан Франсиско, представяйки си, че това са Хаваите, Уип ставаше все по-възбуден. И когато дребният господин Овърпек го увери, че сигурно под някой служещ като запушалка слой скали под наклонените равнини на Оаху има огромни запаси от вода, Уип почувства как на челото му избива пот.
	— Каква сделка предлагаш, Овърпек? — попита направо той.
	— Поизпотил си се, синко. Май ако намеря вода, ти осигурявам милиони долари, а?
	— Така е.
	— Аз съм комарджия, господин Хоксуърт. Това, което искам, е земя до твоята.
	— Колко?
	— Ще платиш доставянето на сондата дотам. Ще ми даваш по три долара на ден. И преди да почнем, ще купиш хиляда акра земя. Ако намерим вода, аз я купувам от теб за толкова, за колкото си я взел. Ако ли пък не, остава твоя.
	— Каква е вероятността да успеем?
	— Има един начин да проверим моята теория, без да изразходим нито цент.
	— Какъв?
	— Помисли само за минута. Ако под земята ти наистина е скрито езеро с неизчерпаеми запаси от вода, то трябва да се оттича отнякъде. Естествено, това става под морското ниво, но част от нея би следвало да прелива през ръба на скалата — запушалка. Върни се на Хаваите. Кажи, че се каниш да отглеждаш добитък, и обиколи по-горните области на земята си, докато откриеш някой поток. Изчисли на каква височина си над морското равнище и тогава проучи напред-назад на това ниво. Ако намериш пет-шест извора, няма никакъв риск, господин Хоксуърт. Защото тогава ще знаеш, че под теб се крие вода.
	— Ела ти и провери — предложи Уип.
	— Хората може да се досетят. И цената на земята ще се покачи.
	Уип се замисли над тази умна забележка и бързо взе решение.
	— Купи един хубав бик. Докарай го на островите и двамата ще обявим, че ще ми помагаш да отглеждам добитък. Тогава всички ще почнат да ме съжаляват, защото мнозина са се разорили, като са се опитвали да подхванат нещо на тези пусти земи. Нужни са двайсет акра земя, за да се изхрани една крава, и никой не може да спечели по този начин.
	След три седмици дребният господин Овърпек дойде в Хонолулу с един бик и заяви пред местния „Мейл“, че ще помага на господин Уипъл Хоксуърт в отглеждането на говеда в голямото му ранчо на запад от града. Поведе бика към просторните, безплодни и безполезни площи и веднага щом пристигна, каза на Уип:
	— Купи онази земя ето там за мен.
	Уип го направи на безценица и на следния ден стигна до извода, че е бил изигран от хитрия дребен човек, защото двамата обиколиха земите както на Уип, така и на Овърпек, и не откриха никакви потоци.
	— Защо, по дяволите, ме омота в твоите глупости? — взе да ругае младият мъж.
	— Днес не очаквах да намерим потоци — каза спокойно Овърпек. — Но знам, че ще бликнат след първата силна буря в планините.
	Така и стана. Три дни след като облаците се разпръснаха на нивото, предсказано от Овърпек, той и Уип откриха сигурни доказателства за оттичане. Стояха на склона на хълма, загледани надолу към голите неплодородни земи — четирите хиляди акра на Уип и хилядата на Овърпек, и дребният човек рече:
	— Намираме се върху златна мина, господин Хоксуърт. Готов съм да се обзаложа на живот и смърт, че под нас има вода. Купи толкова земя, колкото можеш да си позволиш.
	След осем седмици Овърпек се появи отново в Хонолулу, но без говеда, а с девет огромни кутии с разни механизми. Този път той осведоми „Мейл“:
	— Както изглежда, инвестициите на господин Хоксуърт в говедовъдството ще пропаднат, освен ако не осигурим по някакъв начин вода.
	Дребният човек сглоби дървената пирамида на сондажната кула. Тя бе висока около три метра и половина и в основата й бяха окачени две големи стоманени колела, свързани с ос, на която можеше да се навива въже, като колелата се въртят на ръка. От оста въжето тръгваше нагоре към върха на кулата, където минаваше през макара, спускаше се надолу и на края му бе завързана тежка стоманена сонда. Овърпек почна да върти усърдно тежките колела, докато изтегли стоманената сонда до върха на кулата. Тогава освободи един зъбец и отскочи назад, щом сондата полетя надолу, пробивайки отверстие през пясък и скали. Той отново завъртя колелата и издигна сондата; последва бързо „хрррр“ и дълбочината на отвора се увеличи.
	— Колко време ще отнеме това? — попита Хоксуърт, удивен от усилията, които се изискваха.
	— Доста.
	— Имаш ли сили?
	— Сондирам, за да стигна до милион долари — отвърна жилавият дребен човек. — Затова ще намеря сили.
	Минаха дни и седмици и упоритият инженер продължи да издига сондите, да чупи върховете им в почти непроницаемо твърдата котловина, да ги заостря на ръка и отново да ги издига.
	— Трябва ти мотор — измърмори Уип, тъй като работата напредваше бавно.
	— Ще взема мотор, когато спечеля малко пари — заяви троснато Овърпек.
	Сега Уип видя дребния борбен човек в нова светлина.
	— Цял живот си бил без пукната пара, нали?
	— Да. Все чаках да се появи някой като тебе.
	— Ще намериш ли вода?
	— Да.
	На шестдесет метра дълбочина сондите почнаха да проникват през скалата — запушалка, била някога мека океанска тиня. Сега обаче, милиони години по-късно, това бе канара, твърда като диамант. Уип се обезсърчи. Страхуваше се да се покаже из улиците на Хонолулу, защото хората го мразеха заради начина, по който се бе отнесъл с бившата си съпруга, Илики Джандърс. А сега освен това му се и смееха заради щурата идея да отглежда говеда на безплодния парцел. Отначало островитяните, продали му земята си, бяха смаяни, когато видяха Овърпек да я дупчи. „Дали Уип не ни взе за балами? Знаел ли е, че под камъните има вода?“ Страховете им се уталожиха, щом стана очевидно, че няма никаква вода. „Стигнал е на седемдесет и пет метра дълбочина и вече въжето му свършва“ — донесоха шпионите.
	И тогава, на 14 септември 1881 година, сондата на Милтън Овърпек премина през последните два слоя от скалата и покрай стоманата и въжето нагоре изби студена, сладка вода с поток от пет милиона литра дневно. Изклокочи до повърхността на кладенеца, продължи нагоре, докато достигна върха на пирамидата, и запази постоянна височина от четири метра час след час, месец след месец.
	Щом видя прекрасната гледка, Уип се обезпокои и извика:
	— Трябва да пестим водата!
	— Синко — увери го дребният господин Овърпек — тя ще тече така вечно.
	Изгребаха огромна вдлъбнатина. В нея събираха водата и оттам я изпомпваха за всякакви цели. После пробиха още дупки на ръка.
	— Овърпек — рече Уип — нелепо е да се трепеш толкова много. Хайде да купим мотор.
	— Щом свърша тези кладенци — отвърна упоритият инженер — повече никога няма да работя. Ще си наема стая в хотел, ще ти дам под наем моята земя и ще си живея живота.
	Той направи всичко това, ала не успя да предвиди какво е естественото бъдеще на човек като него на Хаваите. Едно от неомъжените момичета Джандърс го надуши, провери поземлените регистри, за да се увери, че Овърпек наистина притежава земите, за които твърдеше, и се омъжи за него. Така хилядата му акра бяха върнати в притежание на великия съюз Хоксуърт-Уипъл-Хейл-Джандърс-Хюлет.
	Уип работеше като луд, за да подреди земите си, възлизащи на шест хиляди акра, плюс хилядата акра, които беше наел от Овърпек, и докара вода до всеки сантиметър посредством помпи и канали. Изкупи старата захарна плантация на Малама и я добави към имотите си. После с усета на гений, който бе типичен за всичките му делови сделки, той предаде изцяло управлението на захарните си плантации на „Джандърс и Уипъл“ и на двадесет и шест годишна възраст напусна Хаваите, за да опознае още по-добре света.


	Върна се в Хонолулу в края на 1883-та с нови портокалови дръвчета от Малая, превъзходни зърна кафе от Бразилия, с удивителното джинджифилово цвете — огромно, червено растение, и високата си тъмнокожа съпруга от Испания Алома Дуарте Хоксуърт. Тя скоро му роди син, който настоя да бъде наречен Хесус Дуарте Хоксуърт, но Хонолулу го наричаше Джейди — съчетание от инициалите му. Алома Хоксуърт бе сензация за островите, тъй като по природа бе екзотично създание и много скоро заяви на съпруга си, че с лудориите му на Иуилеи е свършено. Но за нея бе по-лесно да издаде подобно нареждане, отколкото да го приведе в сила. Така че една нощ, когато Уип се върна вкъщи, след като бе прекарал няколко възхитителни часа с изкусна китайска проститутка, Алома Дуарте се нахвърли върху му с дълъг нож. Поряза лошо белега му на лявата буза, но преди да успее да замахне отново, той я ритна в стомаха, залепи я, останала без дъх, за стената и продължи да я удря по челюстта и да извива китката й.
	— Никой не може да излезе насреща ми с нож — обясни той пред хората.
	Когато красивата някога жена се оправи, реши да подаде жалба в хонолулския съд, обвинявайки го в жестокост. Ала срещу нея мълчаливо свидетелстваше раната върху бузата на Дивия Уип и адвокатите й я посъветваха да оттегли обвиненията си. След като тя ги послуша, Михей Хейл, Бромли Хюлет и Марк Уипъл я посетиха и я увериха, че са готови да й осигурят скромна, но достатъчна рента, ако се съгласи да напусне островите.
	— Тук няма място за тебе — обясни Михей.
	— Ще взема Джейди с мен — заплаши тя.
	— Уип няма да ти позволи — предупреди я свекърът й.
	— Джейди е мой! — разгорещи се Алома Дуарте.
	— Той принадлежи на островите — опита се да я убеди Михей.
	Накрая тя си замина сама, както бе решила фамилията, и точно с такава рента, каквато й бе предложена.
	— Повече се страхувах от тримата брадати — каза Алома Дуарте на една приятелка в Ню Йорк — отколкото от съпруга си. Той се нахвърля върху ти с юмруци, а те те уговарят кротко, но до смърт. На Хаваите нещата вървят така, както искат те. Поне бяха щедри.
	На запад от Хонолулу безплодната някога пустош, от която за изхранването на една крава преди бяха нужни двадесет акра, сега процъфтяваше като най-тучната и доходоносна селскостопанска земя в света. Когато захарната тръстика достигнеше два метра и половина височина, напращяла от сок, на километри човек не можеше да зърне червеникавата вулканична почва, нито водата, която Дивия Уип бе изкарал на бял свят. Единственото, което се виждаше, бяха пари, пари и само пари.

	* * *

	През 1885-а Нюк Цин не можеше повече да отлага решението по отношение на синовете си и като наблюдаваше А Чоу, Ау Чоу, Фей Чоу, Мей Чоу и О Чоу, разбра колко трудна и важна работа й предстои. Тя им осигуряваше в Йолани, училището на Англиканската църква, възможно най-доброто образование на островите. Ако можеха да постъпят в Пунахоу, те щяха да научат повече и да се опознаят с децата на мисионерите, предопределени да управляват Хаваите. Но както по финансови, така и по социални причини техният достъп там бе немислим и те се чувстваха съвсем добре във второкласното училище.
	Ала по-големите момчета бяха вече готови за по-висша степен на обучение и беше ясно, че всеки от тях заслужава да отиде в колеж и университет. Бяха умни, добре възпитани, усърдни и будни. Плитките им бяха добре поддържани, а ноктите — безупречни. Имаха здрави зъби и чисти лица. Бяха доста добри в игрите и говореха свободно четири езика: пунти, хакка, хавайски и английски. Всеки от тях имаше математически способности, надхвърлящи изискванията на средното училище, и абстрактно мислене и наистина бе трудно да се избере между тях момчето, на чиито рамене щеше да легне изцяло семейното бреме.
	Нюк Цин бе объркана и не можеше да реши кой от синовете й да замине за Америка, както и какво да учи там. Ето защо в началото на 1885-а тя подхвана едни дълги консултации, като започна с Улиасутай Каракорам Блейк, който не й помогна особено, защото защитаваше енергично две противоречащи си схващания.
	— Не си струва да се обучава което и да е момче — твърдеше убедено англичанинът в него — ако то не се изяви добре в игрите. Европа е такъв. Той има дух за борба и бърза ръка. Гледа те в очите, когато отговаря. Чудесно момче с хубаво лице, на което може да се разчита. Като порасне, от него ще стане стабилен мъж. — Това дотук не бе трудно да се разбере, ала щом го изрече — нещо като израз на уважение към британската традиция, Улиасутай бързо добави: — Но, разбира се, Англия е единственото място в света, където човек би могъл да напредне само защото има добър характер, макар и да е с мозък на магаре. Навсякъде другаде се иска интелект, а, нека погледнем истината в очите, Лельо на Ю Чоу, вашият син Европа е магаре и се опасявам, че ще остане такъв. Единственият, който проявява бърз ум, необходимо условие, за да се развие като учен, е Америка. Но той е толкова ужасен в игрите, че изобщо не съм в състояние да гледам сериозно на него. Може би в крайна сметка няма да се окаже нищо особено, просто човек, който умее да мисли, но нищо повече. Никога не бих прахосвал парите си за него, но във Франция той по всяка вероятност би се издигнал до член на правителството.
	Нюк Цин бе напълно съгласна с мнението на Улиасутай по отношение на двете момчета. Европа щеше да има приятели, където и да отидеше, той беше чудесно, обично момче; не много добро в учението, но прекрасен син. Америка бе определено най-способният, ала беше свенлив, затворен в себе си и това понякога я плашеше. От онова, което Блейк каза по неговия загадъчен начин, тя стигна до извода, че той не може да направи категоричен избор.
	Обратното, Апикела и Кимо бяха съвсем ясни.
	— Само Австралия — заявиха твърдо те. — Хавайският му е толкова добър, че вече говори като образован човек.
	Когато Нюк Цин опита да ги накара да се замислят над такива неща като характер, способност за работа или интуиция към деловите въпроси, те веднага отговориха:
	— Само Австралия. Запее ли някоя песен, думите звучат толкова красиво в устата му.
	— Вие двамата прекарвате повече време от мен с момчетата — изтъкна Нюк Цин. — Какви заложби виждате в тях?
	И отново последва бърз отговор:
	— Австралия ще води щастлив живот, защото има прекрасна усмивка и знае да се смее.
	Винаги когато момчето идваше в дома на Кий, измъквайки се скришом от хавайските си родители, Нюк Цин го чуваше как се шегува с Кимо и Апикела.
	— Може би ще отидеш в Америка, за да продължиш образованието си — рече му веднъж тя.
	— И тук ми харесва — отвърна Австралия.
	Приятелите му бяха разделени почти поравно на четири групи: пунти, хакка, хавайци и хаоли. В Йолани той бе избран за председател на класа и освен това се включи в хора.
	— Значи бихте изпратили в колеж Австралия, така ли? — продължаваше да настоява Нюк Цин.
	— О, да! — отговаряше едрата Апикела. — Той би се забавлявал страхотно там.
	— Но ние го пращаме, за да учи — изтъкна Нюк Цин.
	Хавайците се разсмяха.
	— Нека научи толкова, колкото уморената му главица може да поеме, и го остави на мира.
	Китайската общност бе също пределно ясна в препоръките си. В повечето случаи изборът падаше на Азия, отчасти защото бе първородният син и трябваше да бъде уважаван, освен ако не се окажеше неподходящ. Но най-важното за китайците бе, че е отворил ресторант на Хоутел стрийт, който вървеше добре.
	— На това момче може да се вярва — твърдяха пунти. — Купува умно и продава мъдро. На деветнайсет е, а вече е по-добър търговец от сина ми, който е на двайсет и пет. Иска ми се да беше мой син.
	— Наблюдаваме децата ти от няколко години — казваха хакка на Нюк Цин. — Понякога изглеждат повече хавайци, отколкото китайци, но Азия е различен. Вижда нещата като китаец и ще напредва в живота.
	Малцина сред сънародниците й не споделяха това убеждение и когато Нюк Цин уреди женитбата му с момиче пунти, чийто баща притежаваше земя, репутацията му сред китайската общност се затвърди. Азия Кий щеше да стане влиятелен човек.
	И така, оставаше Африка, средният син. Той не блестеше в игрите и учението, нито пък имаше наклонности към търговия или пеене. Лицето му беше квадратно и за разлика от своите братя носеше плитката си, вързана на края на груб възел. Бе готов да се бие с всеки, изпречил се на пътя му, макар и да не беше необуздано агресивен. Основната му черта бе колебанието, с което вземаше решения, съчетано с непоколебимостта на булдог, щом го направеше. Чувствата му биваха винаги добре прикрити: не изпитваше кой знае какво уважение към Улиасутай Блейк, както и към Апикела или Лелята на Ю Чоу. Наблюдаваше ги всичките и знаеше кои са силните им страни, но не се радваше особено на обичта им. Братята му рядко го викаха да играе с тях, ала често го питаха какво имат да учат за следващия ден. Майка му го наблюдаваше доста грижливо и накрая заключи: „С упоритото квадратно лице и непреклонния си нрав Африка е много по-задълбочен от останалите“.
	Не по-малко трудно й беше да реши какво трябва да учи избраният син, ако отиде в Америка. Този път Улиасутай Блейк беше категоричен в съвета си.
	— Светът се управлява от хора, които умеят да манипулират, Лельо на Ю Чоу. За надарения има само две свестни професии. Той или трябва да стане месия и да ни води в безконечната тъма, или да учи право и тогава само Бог знае какво ще постигне. Ако аз бях адвокат, щях да се стремя да попадна в парламента. Ако синът ви стане адвокат, той би могъл да ви казва как да мамите държавата, а, Господ ми е свидетел, това е нещо, което трябва да знаем всички. Адвокат, Лельо на Ю Чоу, нищо друго.
	— Кой от тях би станал най-добър адвокат? — попита тя.
	— Америка — отвърна той без усукване.
	Нюк Цин също смяташе така.
	По този въпрос от Кимо и Апикела нямаше никаква полза. Те мислиха над него дълго, като грамадните им тела раждаха странни идеи.
	— Защо е нужно такива прекрасни момчета да стават каквито и да било? — попита накрая Кимо. — Азия държи ресторант, Европа — магазин. Австралия има повече приятели от който и да е от съучениците си. Всички те харесват Хаваите. Тук им е добре. Защо да ги тормозим с такива големи планове?
	— Но какво все пак бихте предпочели — адвокат, лекар или зъболекар? — настояваше Нюк Цин, която ценеше интуицията на огромните си приятели.
	Двамата хавайци останаха известно време загледани в нея, после отговориха:
	— За хавайците е добре да бъдат адвокати, защото те произнасят такива чудесни речи. Но може би за един пейк е най-разумно да стане доктор, тъй като лекарите печелят толкова много пари.
	Китайската общност бе по-практична. Почти всички пунти бяха за медицина.
	— Един лекар е уважаван от всички. Добре платен е. Нарежда се сред видните жители на града, а ние имаме нужда от китайски доктори.
	— За доктор човек трябва да учи две години повече — изтъкнаха хакка. — Остави това на хаолите. Твоето момче нека стане зъболекар. По-бързо ще завърши, а в крайна сметка парите са същите.
	В един горещ юлски ден на 1885-а Нюк Цин бързаше по Нууану стрийт, нарамила бамбуковия прът с двете кошници на него, които се уравновесяваха подобно на противоречивите съвети в главата й. Тя мислеше дали да бъде Азия или Америка, адвокат или доктор, когато два коня, впрегнати в каруца на „Джандърс и Уипъл“, се изправиха на задните си крака, хукнаха по Хоутел стрийт и каруцата се занесе към един от стълбовете, които крепяха покрива на китайския ресторант на Азия Кий. Той се счупи, цялата тежест се стовари върху другия, който също рухна, и покривът падна на улицата. Никой не бе ранен, а един хаваец успя да хване юздите на препускащите коне и ги спря с лекота.
	Азия изхвърча навън, ругаейки конете, предизвикали най-неочаквано хаос в помещението му за хранене. Нюк Цин побърза натам и увеличи суматохата, като завика:
	— Видях ги! Видях ги!
	А хавайският полицай дообърка всички, крещейки:
	— Не връщайте конете тук! Обърнете ги и ги махнете!
	Един човек от „Джандърс и Уипъл“ пристигна запъхтян и зауверява всички, че вината е на коларя, тъй като бил спрял да погледа играта на пуул, и че той ще бъде уволнен. И тогава сред цялата тази суматоха Нюк Цин, самата силно развълнувана, видя как синът й Африка, който помагаше в ресторанта на брат си, миейки съдовете, тръгна из насъбралата се тълпа и зауспокоява китайците.
	— Е, добре, Лельо на Ю Чоу! — рече енергично той. — Няма нужда да викаш повече. Никой не е ранен. Видя ли какво се случи? Къде беше тогава?
	И докато полицаят се препираше с човека, който бе хванал конете, и го увещаваше да ги обърне, за да не побегнат отново панически, Африка Кий взе спокойно имената на всички, станали свидетели на произшествието.
	— Каруцаря го нямаше, така ли? — питаше ги един по един. — Видяхте ли как каруцата се удари в стълба?
	Когато Африка Кий стигна до представителя на „Джандърс и Уипъл“, той бе изоставил версията за каруцаря, отбил се в залата за пуул. Сега разправяше съвсем различна история, но Африка бе отбелязал имената на всички, които я бяха чули в първоначалния й вариант. Щетите не бяха големи, а паричната компенсация, предоставена неохотно от „Джандърс и Уипъл“, не бе кой знае каква. Но бе дадено обезщетение и парите отидоха във фонда, който щеше да изпрати Африка Кий в Мичиган… за да стане адвокат.
	Той беше седемнадесетгодишен, когато Лелята на Ю Чоу взе това решение. На практика семейството нямаше никакви резервни пари, за да покрива всекидневните си разходи на Хаваите, да не говорим за изпращането на едно момче в Америка. Ала в тези важни дни Нюк Цин предприе редица сериозни начинания. Накара Азия и Европа, които вече развиваха делова дейност, да вземат пари на заем, за да платят билета на Африка за кораба. Продаваше ананаси и зеленчуци по шест часа на ден, обработваше земите си по осем и заделяше два часа за разузнаване. Накрая една вечер, когато ученият в пунти-магазина я увери, че моментът е благоприятен, Нюк Цин изми калните си крака, изчетка единствените си сини дрехи, върза вдовишка кърпа върху оредялата си коса и отгоре й сложи конусовидната шапка. Разтърка бузите си с ръце, за да изглежда колкото може по-представителна, излезе от дома си, без да каже нищо никому, и се отправи решително надолу по Нууану стрийт, откъдето купи плик кафяви дъвчащи бонбони, поръсени с маково семе.
	Тръгна, стиснала плика, по оживената Хоутел стрийт в сърцето на Чайнатаун, зави надясно покрай ресторанта на Азия и магазина за зеленчуци на Европа, търсейки една тясна уличка сред лабиринта от китайски бараки. Най-сетне я намери и като отправи молитва към Куан Йин да бъде милостива към мисията й, мина бързо под бамбуковите прътове, на които през цялата улица висеше пране. Накрая спря пред кухненската врата на една къща, малко по-изискана от останалите, но за чието съществуване знаеха малцина хаоли, тъй като бе добре скрита сред бордеите. Това беше домът на Чин, най-богатият хакка в Хонолулу, и от страна на Нюк Цин бе нахално да идва тук. Тя почука и зачака покорно, докато се появи високата, добре гледана стопанка на къщата, надникна навън в тъмнината и видя бедната посетителка. Жената не проговори и Нюк Цин рече почтително:
	— Нека се сбъднат хиляда благопожелания за вас в тази добра нощ, скъпа ми свекърво.
	Думите й бяха израз на уважение и не означаваха наличие на някакви връзки, затова богатата жена ги прие високомерно.
	— Влезте, скъпа снахо — рече тя. — Вечеряли ли сте?
	Въпросът отново бе формален и Нюк Цин отговори така, както повеляваше обичаят:
	— Да, ала вие?
	Тя бе впечатлена от богатата кухня и от факта, че в нея бе обърнато внимание на всяка подробност. Двата прозореца бяха достатъчно високи, за да не могат парите на Чин да изтекат навън; вратите не бяха на една линия, което не даваше възможност на дракона на щастието да избяга; а отвън пътеката, водеща към входа, се спускаше към къщата, за да не се изтърколи добрият късмет. В кухнята имаше тухлена печка, на която стоеше постоянно чайник, и сега съпругата на Чин наля на посетителката стар чай в чаша, която не бе много голяма, тъй като това би било прекомерно уважение за Нюк Цин, незаслужено от нея, но не и прекалено малка, за да не си помисли тя, че семейство Чин са стиснати.
	— Седнете, снахо — рече богатата жена.
	Нищо във външния й вид не показваше, че тя притежава значителни количества пари. Не носеше бижута, не беше гримирана и нямаше никакви гребени в косата си. Дрехите й бяха прости като на Нюк Цин и беше боса също като нея. Но за наблюдателното око на гостенката бе очевидно, че госпожа Чин е богаташка: кухнята й бе претъпкана с храна! От бамбукови пръти висяха три свински бута и пет лъщящи изсушени патици, окачени надолу с човките, по върховете на които се бе стекла мазнина. Имаше няколко купа зеле, кошници със зеленчуци и торби с ядки. Из цялата кухня цареше голям безпорядък, който се нравеше на хората с пари, и госпожа Чин дръпна настрани със замах част от нещата, отрупали масата й, за да направи малко място, където Нюк Цин да постави торбичката с бонбони. Никоя от двете не спомена за нея, но всяка съзнаваше пределно ясно присъствието й и по време на разговора те гледаха към пакетчето с нескрит интерес.
	— Защо сте дошли в скромната ми къща в една такава добра нощ, скъпа снахо? — попита престорено ласкаво по-възрастната жена.
	Нюк Цин седеше, скръстила в скута неуморните си ръце и стъпила здраво на пода.
	— Тъй като не съм толкова богата, колкото почитаемата ми свекърва — започна направо тя — не мога да си позволя да наема посредник, затова проявих безсрамие и наруших правилата на доброто поведение. Дошла съм, за да поискам вашата дъщеря, Сиу Ким.
	Госпожа Чин не показа никаква изненада, но се отмести несъзнателно назад и дръпна ръце далеч от бонбоните. Нюк Цин забеляза всичко това и то я нарани, ала продължи да се усмихва искрено на домакинята.
	— Мислех — започна госпожа Чин с кадифен глас след дълго, изпълнено с неловкост мълчание — че синът ви А Чоу вече има съпруга.
	— Така е, скъпа свекърво — отвърна спокойно Нюк Цин и жегна за първи път тази вечер домакинята: — Уредих му чудесна женитба с момичето на Лам.
	— Предполагам, че е пунти — каза госпожа Чин.
	— Да, пунти е — довери й Нюк Цин, свела скромно очи — но тя донесе доста злато и сега синът ми е собственик на ресторанта.
	— Сградата е негова? — попита изненадана госпожа Чин.
	— Изцяло — заяви твърдо Нюк Цин — но разбира се, семейството упражнява известен контрол.
	— Доколкото знам, вторият ви син се кани да се ожени за хавайка.
	— Вярно е — потвърди Нюк Цин. Изчака, за да даде възможност на госпожа Чин да изрази отвращението си, и добави тихо: — Успях да му намеря хавайско момиче с няколко големи парцела земя.
	— Така ли? Сега земята на вашето семейство ли принадлежи?
	— Да.
	— Хммм — проточи замислено госпожа Чин. Приведе се съвсем леко напред и разговорът продължи. — Забелязвам, че най-малкият ви син играе най-вече с хавайски деца. Предполагам, че един ден ще се ожени за някое тукашно момиче.
	— Май има доста хавайски момичета, които харесват сина ми, и за щастие всички те притежават земя — рече Нюк Цин. Тогава, за да се постави на равна нога с госпожа Чин, добави смело: — Тъй като семейството ми няма да се върне в Китай, смятам, че е най-добре момчетата да си намерят съпруги тук.
	— И затова дори сте се съгласили да ожените най-големия си син за една пунти?
	Нюк Цин нямаше намерение да се остави да бъде извадена от равновесие.
	— Искам семейството ми да води съвременен живот — заяви тя, запазила самообладание. — А не както в Горното селище, което вие и аз познаваме от дните, когато бяхме момичета.
	Госпожа Чин почувства укор в думите й.
	— Значи искате да кажете — отговори безцеремонно тя — че изграждате семейство, в което някое свястно момиче хакка като дъщеря ми Сиу Ким едва ли би пожелало да се омъжи и в което аз не бих я пуснала.
	Това беше важна забележка, защото, макар да беше остра, Нюк Цин не знаеше дали госпожа Чин поставя край на преговорите, или се опитва да подкопае позициите й, така че, когато накрая се стигнеше до обсъждането на паричния въпрос, страната на момичето да може да наложи по-трудни условия. Във всеки случай Нюк Цин почувства, че е дошло време да направи първото си сензационно разкритие, и тя стори това, оставяйки го да избухне кротко сред бутовете и лъскавите сушени патици.
	— Разбирам, най-скъпа свекърво, че богата жена като вас би възразила срещу женитбата на такова чудесно момиче като Сиу Ким в бедно семейство, каквото е нашето. Но има нещо, което пропускаме. Вчера ученият в пунти-магазина направи хороскоп на сина ми Африка. — Тя постави до торбичката с бонбони върху отрупаната маса къс хартия. — И когато го проучи внимателно, той ахна от удоволствие и рече: „През целия си живот не съм виждал по-прекрасен хороскоп на млад човек“. Точно така каза.
	Никоя от двете жени не умееше да чете, но те се вгледаха в безценния къс хартия.
	— Сигурна ли сте, че това е хороскопът на сина ви? — попита предпазливо госпожа Чин.
	— Да.
	— И той вещае добруване?
	Нюк Цин погледна скромно надолу към краката си.
	— Пари, знания, положение, по-добро дори от това на един учен в Китай, дълъг, преуспяващ живот с много деца — изрече тя с мек глас. — Това бе казано относно сина ми.
	Двете жени седяха мълчаливи, тъй като всяка от тях знаеше каква рядкост има пред себе си. Гледаха вещаещия благополучие къс хартия и госпожа Чин се изправи бавно.
	— Скъпа снахо, мисля, че е добре да пийнем още чай.
	Нюк Цин изслуша тези думи, преизпълнена с радост, защото те заличаваха всичко казано досега. Остана обаче скромно загледана надолу и не вдигна очи към госпожа Чин, докато тя правеше пресен чай вместо стария, който стоеше отзад на печката, и го наля в чаша от фин порцелан. Това беше моментът на най-голямото тържество в целия живот на Нюк Цин и тя отпи с наслада от прекрасния свеж чай.
	— Сиу Ким — започна наново госпожа Чин — е необикновено момиче и идваха да я искат повече от десет мъже, някои от тях доста богати.
	Нюк Цин отпиваше от чая, оставяйки учтиво госпожа Чин да подготви цената на дъщеря си. Грубоватата жена гледаше торбичката с бонбони над ръба на чашата си и мислеше: „Ще я оставя да говори пет минути за момичето си и тогава ще пусна в ход следващата изненада“.
	Когато госпожа Чин свърши с обясненията — поднесени само от приличие — защо би трябвало да запази Сиу за някой мъж, който е по-богат от Африка Кий, Нюк Цин заяви безцеремонно:
	— Не всеки ден едно що-годе добро момиче хакка като Сиу има шанса да се омъжи за човек, който ще завърши престижен университет в Америка и ще стане адвокат. Мислех, че като нейна майка вие ще приемете веднага тази възможност и ще споменете една добра зестра.
	Госпожа Чин бе смаяна от новината. Тя обаче също умееше да се пазари.
	— Как може една продавачка на зеленчуци да си позволи да изпрати сина си в Америка? — попита с кадифен глас, без дори да повдигне вежда.
	— Притежаваме земя в долината Нууану — заизброява подробно Нюк Цин — земя горе на хълма, изключително добри парцели в Маноа. Азия има ресторант, а Европа е изплатил голяма част от сградата, където се намира неговият магазин за зеленчуци. Всеки от синовете ми работи, както и аз, и съм сигурна, че в този момент имаме достатъчно пари, за да изпратим Африка в Мичиган.
	Госпожа Чин бе видимо потресена от чутото и сега въведе в действие тежката си артилерия.
	— Изгледите пред сина ви са… интересни. Но не бива да се забравя, че баща му беше прокажен.
	Нюк Цин дори не мигна.
	— Основната причина, поради която успях да уредя такава изгодна женитба с хавайското момиче, донесло ни толкова много земя, бе, че за хавайците аз съм пейк кокуа, и те казаха, че ако Африка стане адвокат, всички ще се обръщат към сина на пейк кокуа.
	Двете жени хакка, гледащи трезво на живота, останаха загледани една в друга с взаимно уважение. И тогава госпожа Чин взе решение. Дясната й ръка се прокрадна едва-едва през масата. Протегна два пръста и бавно обгърна торбичката с кафявите бонбони, наръсени с маково семе. Придърпа я безшумно към себе си, а Нюк Цин, наблюдаваща този изключително важен жест, си мислеше: „Не бива да плача“. И преглътна сълзите си, за да не би да потекат от косо разположените й очи и да издадат пред Чин огромната й радост. С приемането на бонбоните женитбата се смяташе за уговорена.
	До този момент Нюк Цин все още не бе видяла Сиу Ким, а, разбира се, Африка Кий нямаше никаква представа, че неговата леля подготвя женитбата му. Нито той, нито Сиу Ким разбраха нещо, пък и основните финансови преговори щяха да отнемат почти цяла година. Ала един ден Нюк Цин зърна миловидното момиче, за което се пазареше, и призна на госпожа Чин:
	— Дъщеря ви, Красиво Злато, е дори по-привлекателна, отколкото ми я описахте.
	Но докато казваше това, отмести поглед от Сиу Ким, по това време тринадесетгодишна, и на вратата зад нея видя единадесетгодишната й сестра, облечена с китайска рокля в синьо и златисто. Нюк Цин пое дълбоко дъх.
	— Как се казва другата ви дъщеря? — попита тя.
	— Сиу Хан, Красиво Момиче — отвърна просто госпожа Чин — но тя ще бъде за някой много богат мъж.
	Нюк Цин се усмихна на момичето и запомни името му.


	За дома на семейство Кий това бяха години, изпълнени с вълнение. Първоначалната тръстикова колиба бе заменена с една от най-грозните постройки в Хонолулу: двуетажна неприветлива дървена къща без всякаква украса, към която впоследствие бяха добавени безброй навеси. Мангово дърво и кокосова палма правеха сянка, ала пред къщата нямаше нито поляна, нито цветя. Прасетата бяха в двора, а пилетата в кухнята, но основно пространството вътре се заемаше от огромния Кимо, който готвеше за цялото семейство, и грамадната Апикела, която переше и правеше пой. Между Нюк Цин и всички останали се водеше постоянна война: тя обичаше ориз и китайска храна; те предпочитаха пой и американски ястия. Когато помолеше за ориз в края на някой дълъг ден, големият Кимо свиваше рамене, застанал при печката, а момчетата викаха:
	— О, лельо! Че кой иска ориз?
	И ако тя настояваше, трябваше да го сготви сама, защото Кимо отказваше да се занимава с това.
	Разбира се, двамата й женени синове живееха с нея, по едно семейство в стая, и Апикела пое грижите за бебетата, които почнаха да се появяват редовно. Заедно с прасетата, кокошките и децата това бе един шумен и щастлив островен дом. Той не бе единственият, защото за китайците и хавайците бе лесно да живеят заедно под един покрив. Веднъж в залата за пуул Кимо попадна неочаквано на нещо ново, внесено от Португалия — укулеле, малка четириструнна китара. Той заврънка Нюк Цин като капризно момче и не я остави на мира, докато не му я купи. Тогава и Апикела поиска китара, съпругата на Европа — също, и долината започна да се оглася от песни, разнасящи се от китайската къща.
	В средата на 1886-а, когато Африка Кий бе на осемнадесет, бе обявено, че в началото на следващата година ще бъде оженен за богатото момиче хакка Чин Сиу Ким. Той взе да се оглежда из града, за да разбере коя е тя. Един ден я видя да се разхожда в Аала Парк. Не бе сигурен, че това е момичето, избрано за него, ала си помисли: „Би било хубаво, ако тя е като нея“.
	Сватбата бе внушителна и с много гости, тъй като семейство Чин бяха важни хора. И преди Африка Кий да се качи най-сетне на борда на кораба за Мичиган, вече беше баща на три деца. Той носеше покорно семейната родословна книга и поемата при учения в пунти-магазина, който определяше имената на неговите синове. Поемата показваше, че името на четвъртото поколение трябва да бъде Куун, Земя, и в съответствие с това момчетата бяха назовани Куун Чък, Център на Земята, и Куун Юен, Същност на Земята, Която Дава Началото на Всичко. Но родителите им ги наричаха просто Сам и Харви. Китайските имена бяха изпратени както си му е ред в Долното селище, така че когато двадесет и една годишният Африка най-сетне се записа да учи в Мичиган, той бе не само глава на бързо увеличаващото се семейство, което остави в Хонолулу, но и член на мощния клан, съществуващ в Долното селище вече хиляди години. Ала споменът, който изплуваше най-често в съзнанието му, докато учеше право в Мичиган, бе свързан с една случка, станала през последната му сутрин в Хонолулу.
	Нюк Цин бе събрала петимата си синове и ги бе повела при писаря в пунти-магазина. Там тя бе предала петдесет долара, от които семейството в Хонолулу се нуждаеше отчаяно за различните си начинания. Азия и Европа бяха въздъхнали тежко, виждайки как бе открадната от всички Кий тази сума, която Африка без съмнение би могъл да използва в Мичиган.
	„Вероятно майка ви в Китай се нуждае от тия пари — бе заявила обаче Нюк Цин. — Може годината да е била лоша за посевите. Ваш основен дълг, стоящ над всичко, е да уважавате майка си.“
	И ако в Мичиган Африка Кий бе отличник в следването си, отчасти причината за това бе осъзнаването на фундаменталния факт, че правото насочва развитието на обществото. Че то се корени в миналото, определя настоящето и защитава бъдещето. Африка оценяваше важността на тези консервативни принципи по-добре от всеки друг студент в Правния факултет.
	В деня, в който той отпътува за Америка на „Молокай“, един от големите кораби на „Хоксуърт и Хейл“, Нюк Цин се качи на борда на малък параход, плаващ между островите, и извърши първото поклонение на гроба на съпруга си в прокаженото селище на Калауао, тъй като тя също бе пропита от чувството за приемственост. И ако в този ден най-способният й син заминаваше за един нов свят, то това бе възможно само защото мъртвият комарджия Кий Мун Ки бе проявил добрина към нея. Този път параходът не заобиколи полуострова, за да захвърли безмилостно пътниците си в студения, ветровит ад на Калауао. Той пое направо към пристана на Калаупапа откъм по-благоприятната страна на полуострова. Сега имаше лекари и медицински сестри, които да помогнат на новопристигналите болни, а големият бял мисионерски дом за прокажени им даваше подслон. Все още в мисионерската болница нямаше лекарство срещу самата болест, но там се осигуряваха грижи, които предпазваха прокажените от пневмония и туберкулоза, толкова широко разпространени преди.
	Нюк Цин мина през новото чисто селище и тръгна нагоре към кратера на вулкана. Там спря и я обзе непонятна болка, когато погледна надолу и пред очите й се разкри най-красивата гледка, която някога бе виждала. Тя беше по-драматична от хълмовете на Китай и по-прекрасна от долините на Хонолулу. В далечината се извисяваха скалите на Молокай, в чиито основи се разбиваха морските вълни, а от върховете им на хиляда метра височина се спускаха сребристи водопади. Океанът бе син, а малките островчета, скупчили се край брега, оформяха изящни фигури. Полята на Калауао, по които вече не бродеха прокажени, бяха равни и зелени, каквито са били хиляди години преди островите да познаят тази страховита болест. Там, където някога цареше ужас, сега се издигаха две необслужвани църкви — протестантска и католическа. Къщата, построена от Нюк Цин, вече беше без покрив. „Колко свидни са ми дните, които прекарахме в нея с Мун Ки и Палани — каза си тя. — Как ми се иска да можех да видя отново тези добри мъже.“ Представяше си ги, но не без носове, с разкапващи се устни и чукани вместо ръце, а като нормални хора. „Всичко бих дала да ги зърна още веднъж как играят фантан на брега!“
	Прекара нощта в дома на една кокуа, която познаваше от години, и на следващата сутрин напусна къщата още по първи петли и пое към гроба на съпруга си, за да бъде там, когато духът му тръгне да обикаля долината. Подреди грижливо на лунната светлина камъните, които бяха паднали. Почисти навятата пръст и изскуба бурените. Постави грижливо плоча, на която със златни букви бе изписано името му — Кий Мун Ки. После разгърна вързопа, който носеше, нареди тържествено около гроба комплект изящни нови съдове и сложи в тях от трите задължителни лакомства: печено прасе, пиле и риба. Върху фини чинийки постави портокали, питки с кимион и кафяви бонбони с маково семе, сипа и сварен ориз. После запали малка свещ, за да се изпълни въздухът с аромат на тамян и стане приятен на духа. Щом свърши с тези приготовления, тя зачака зората.
	Когато се появи, духът на съпруга й не намери дърво, на което да се отпусне, както би сторил в Китай, където имаше много дървета и където те бяха задължителни край гробовете именно за тази цел. Но той откри една издатина на канарите, които се издигаха зад гроба му, и приседна там с вярната си съпруга под топлото слънце и далеч от студените океански ветрове.
	— Три от момчетата са женени, Татко на Ю Чоу — заразказва тихо тя. — И макар да не успях да им уредя идеални бракове с огромни зестри, се справих толкова добре, колкото би могло да се очаква. Както вероятно предполагаш, госпожа Чин спори доста дълго с мен и дори спомена един неприятен факт. „Съпругът ви умря от проказа“ — рече ми, но аз запазих самообладание, защото имах нещо по-важно да й съобщя, и накрая тя се предаде.
	А Чоу има четири деца, Ау Чоу — три, и Фей Чоу също три. Смятам да направя всичко възможно, за да оженя О Чоу за най-малката дъщеря на госпожа Чин. Сигурно обаче ще срещна доста трудности, защото момичето е красавица и цената й ще е висока.
	Вкъщи нещата вървят добре. Кимо и Апикела се грижат за всички ни. Те са безценни хора. Полята раждат все така обилно и ананасите продължават да се продават добре. А Чоу притежава чудесен ресторант, който винаги има клиенти, а Ау Чоу търгува със зеленчуци.
	Но най-хубавата новина, Татко на Ю Чоу, е, че твоят син Фей Чоу е вече на кораба на път към Мичиган, за да стане адвокат. Когато го изпратих, си спомних за теб и Палани в малката ни къща там долу, как мечтаехте да обиколите света и видите непознати места.
	Помисли само! Нашият син, нашето собствено дете ще бъде учен!
	Нюк Цин замълча благоговейно, изпълнена с признателност за това голямо щастие, и на клепките й затрептяха сълзи. Слънцето се вдигаше все по-високо, но тя стоеше край гроба.
	— Не ти ли е горещо на скалата? — попита Нюк Цин, когато стана единадесет часът. — Наистина ти е нужно дърво, Татко на Ю Чоу.
	Тръгна си късно следобед, като остави край гроба храната, която бе подредила за духа.
	На връщане към Калаупапа тя мина през старото гробище и видя в него нов камък, по-голям от останалите. Почуди се кой ли от нейните приятели е заровен там, затова изчака, докато дойде един прокажен хаваец, от чието лице не бе останало почти нищо.
	— Кой лежи в онзи гроб? — попита го Нюк Цин.
	— Отец Дамиън — отвърна човекът. — Почина като един от нас.
	Когато пристигна в Калаупапа, Нюк Цин установи, че докато бе разговаряла със съпруга си, селището бе разбрало коя е тя и сега я чакаха много хора.
	— Пейк кокуа! — завикаха те и мнозина, които я познаваха от предишните страшни времена, пристъпиха към нея, за да я поздравят.
	Нюк Цин разпозна някои, към които болестта бе милостива, но имаше други, в които само очите на Бога можеха да видят човешки същества.
	— Пейк кокуа! — викаха всички. — Хубаво е, че пак дойде.
	Тя седна на една скала — дребна китайка с изгоряло от слънцето лице, и те се скупчиха около нея.
	— Ти ли си тази, която наричат пейк кокуа? — попита един свещеник на хавайски. Нюк Цин кимна и той каза: — Тук те помнят.
	Тя попита дали е истина, че отец Дамиън е починал от проказа.
	— Да, миналата пролет — отвърна свещеникът.
	— Страда ли накрая?
	— Тук всички страдат.
	— В Калаупапа е по-добре, отколкото беше в източната част на Калауао — отбеляза Нюк Цин.
	— След като хората в Хонолулу осъзнаха отговорността си — отвърна младият свещеник — трябваше да стане по-добре.
	— Намерихте ли някакво лекарство против болестта? — попита тя.
	— Безкрайно милостивият Бог все още не ни го е посочил — отговори свещеникът — но Той няма да допусне да не се открие лек за болест като проказата. Дотогава не ни остава нищо друго, освен да се молим.


	В края на 1889 година Нюк Цин прекарваше повечето от свободното си време в спорове с рода Чин относно условията, при които да бъде дадена тяхната най-малка дъщеря Чин Сиу Хан за съпруга на най-младия й син Австралия.
	— Момчето е много добро в училище — каза откровено тя на госпожа Чин — и аз въобще не се тревожа за него в това отношение. Но тъй като е израсъл с хавайци, той прилича много повече на тях, отколкото на китайците. Затова трябва да се ожени за китайско момиче. Иначе ще го загубим.
	— Вие позволихте на Ау Чоу и Фей Чоу да се оженят за хавайски момичета — изтъкна госпожа Чин.
	— Те донесоха в зестра много земя — възрази Нюк Цин — и браковете бяха добри за момчетата. Но проблемът при О Чоу е друг. На него не му е нужна земя. Трябва му енергична китайка за съпруга.
	Ала нейната противничка чувстваше, че Сиу Хан, която бе доста по-хубава от обичайното, трябва да се запази за по-добър кандидат от Австралия.
	По това време Сиу Хан — вече петнадесетгодишна красавица — бе започнала да проявява вироглавата си натура и бе нарушила строгия старинен китайски обичай, който повеляваше момичетата да стоят вкъщи. Докато сестра й, съпругата на Африка, се грижеше за трите си бебета, Сиу Хан обичаше да се разхожда нагоре-надолу по Хоутел стрийт и тъй като бе необичайно привлекателна, това предизвика много разисквания сред китайската общност. При една такава разходка тя срещна Нюк Цин, която я попита:
	— Виждала ли си моя син Австралия?
	— Не — каза момичето.
	— Той е в ресторанта на брат си. Хайде да хапнем заедно паница юфка.
	И така, Нюк Цин и хубавото момиче отидоха в заведението на Азия и след малко се появи Австралия, удивен, че ги вижда, тъй като Лелята на Ю Чоу никога преди това не бе влизала в ресторанта. Той седна при тях и Нюк Цин го попита направо:
	— Не мислиш ли, че сестрата на съпругата на брат ти е привлекателна?
	Очевидно момичето му харесваше и след няколко минути Нюк Цин намери предлог да напусне масата и отиде да поговори със сина си Азия.
	— Безобразие е да водиш тук момиче като нея — рече той.
	През следващите седмици Нюк Цин често подканяше Австралия: „Защо не отскочиш да помогнеш на брат си в ресторанта“. И винаги когато единственият й неженен син я послушаше, тя успяваше да открие Сиу Хан някъде в Чайнатаун и да ги събере двамата заедно. Така че преди да бе изтекла годината, вече не Лелята на Ю Чоу убеждаваше богатите Чин да позволят дъщеря им да се омъжи за Австралия; сега самото момиче вършеше това. Госпожа Чин я наричаше „моята калпазанка“. Нюк Цин се оттегли съвсем благоразумно и в началото на 1890-а женитбата бе обявена.
	На сватбата Нюк Цин, тогава четиридесет и три годишна, но изглеждаща на шестдесет, седеше мълчаливо и благодареше на боговете на народа хакка, задето бяха толкова добри към нея; после вниманието й привлече жена хакка, която държеше в ръцете си малък дар — кутия от сандалово дърво, донесена от Кантон. Когато помириса ароматния подарък, Нюк Цин си помисли: „Наистина това е Страната на уханното дърво“.

	* * *

	Когато започна последното десетилетие на XIX век, Дивия Уип Хоксуърт съсредоточи огромната си енергия в две посоки: жените и идеята да направи Хаваите част от Съединените щати. Известно време постиженията му по отношение на интимните връзки бяха по-вълнуващи, тъй като след развода с испанката Алома Дуарте той прекарваше свободното си време с най-различни странни създания, които се появяваха на брега с акостирането на преминаващи кораби. Това бяха жени без лица, но с тела, оставящи трайни спомени, и беше необяснимо как веднага със стъпването си на брега те се отправяха направо към Дивия Уип, сякаш той имаше способността да праща мислено съобщения, че могат да го открият на верандата на хотел „Хаваи“. Тези странстващи жени пренасяха бързо багажа си, който никога не бе кой знае колко обемист, в стаите на Уип и не след дълго продължаваха към Манила или Хонконг. Много от тях биха останали с удоволствие, но Уип бе твърде умен, за да допусне подобно нещо.
	От време на време той прекарваше съботите и неделите в Иуилеи оттатък реката и най-често в хотел „Хаваи“, построен от краля, за да осигурява забавления на важни гости, можеше да се види как някой изпълнен с почитание китайски съдържател на публичен дом съобщава на Уип, че е пристигнало ново момиче или че някое познато желае особено да го види. Беше разбираемо, че жените харесваха Уип, тъй като на тридесет и три години той бе висок, слаб, с белези от нож върху лявата буза и черна коса, разбърквана от вятъра. Имаше ослепително бели зъби и спокоен, проницателен поглед. Беше грижлив по отношение на своя външен вид и когато яздеше на кон по прашните пътища на захарните си плантации, разговаряше с работниците си на превъзходен пиджин със съответните вмъквания на китайски, японски, хавайски или португалски, за да влезе в тон с човека, с когото беседваше. Но независимо на какъв език говореше, той бе възприел живия акцент, пренесен на островите от мексиканските каубои, така че всяко изречение завършваше с възходяща интонация:
	— Ей, Джо! Какво мислииш? Целият си вир-вода-а!
	Думите „мислиш“ и „вода“ биваха произнасяни със силен акцент и прозвучаваха подкупващо мелодично. Докато работниците му бяха на полето и се грижеха за тръстиката, Дивия Уип често спираше край техните домове, за да поприказва със съпругите им. И беше съвсем естествено тези жени да оценят изисканите му маниери и за него бе голямо удоволствие да се озове изведнъж в леглото с тях. След като прекарваше няколко бурни минути с тях, той си тръгваше и докато се отдалечаваше на коня, подвикваше:
	— Хей, Роузи! Погрижи се за мъжа си, когато се върне вкъщи! Мисля, че е чудесен човек.
	На два пъти се нахвърляха върху му с мачете и когато разсъждаваше над този „професионален риск“, Уип стигаше до извода, че може би някой ден ще умре от жестока смърт, а лицемерните островни вестници ще разтръбят скандала. При подобна перспектива той се изсмиваше, като мислеше: „Каква великолепна смърт!“.
	И тогава, в края на 1892-ра, Дивия Уип изведнъж бе погълнат от още по-енергични действия в съвършено различна област. Съединените щати почнаха да проявяват признаци на още по-голяма дискриминация спрямо вноса на хавайска захар. Едрите плантатори от Луизиана, отглеждащи тръстика, бяха изпълнени с решимост да сложат край на спогодбите за реципрочност, според които Хаваите изпращаха захар на континента, без тя да бъде обмитявана, а Щатите можеха да внасят определени стоки на островите и да използват Пърл Харбър като военноморска база.
	— Нямаме нужда от захарта им — заявиха производителите на захар от Луизиана — нито от Пърл Харбър.
	От тридесет години нюорлиънските захарни магнати водеха война срещу Хаваите и бяха успели да ограничат печалбите на хавайските плантатори, като Дивия Уип Хоксуърт, до разумни граници, но не успяха да съсипят това производство. Сега в битката срещу Хаваите се бе намесил нов фактор: огромните западни щати Колорадо и Небраска бяха почнали да отглеждат цвекло и да правят от него захар. Те също искаха да съсипят хавайската конкуренция. В течение на няколко години сякаш се сформира сдружение между Луизиана, Алабама, Мисисипи, Колорадо и Небраска плюс някои нови щати като Уайоминг и Юта, с цел да се изхвърлят завинаги Хаваите от пазара на захар. И когато това станеше, огромните богатства на захарните плантатори като Дивия Уип щяха постепенно да се стопят.
	— В производството на захарта има само едно правило — каза Уип на плантаторите, които бе събрал. — Или продаваме на Съединените щати, или загиваме. Единствената ни цел трябва да е да запазим този пазар.
	— Но ние го губим — изтъкна Джон Джандърс. — Сега аз представлявам единайсет от основните ти захарни плантации. И начинът, по който онези копелета от Луизиана и Колорадо се опитват да ни съсипят, означава, че поне девет от тях ще банкрутират. Още едно сериозно свиване на американския ни пазар, и не знам какво ще правим.
	— Извини ме, Джон — прекъсна го Уип. — Това, което казваш, е вярно, но се страхувам, че смекчаваш нещата. Видях данните и, бога ми, никой не би могъл да запази спокойствие при подобно положение. След въвеждането на тарифата „Маккинли“ всеки проклет захарен плантатор от Луизиана и Колорадо получава субсидия от два цента на паунд, а захарта, внасяна от Хаваите, се облага с мито. Какво означава всичко това? През първите дванайсет месеца от пускането в ход на недомислието на Маккинли приходите ни са спаднали с пет милиона долара. Нямам предвид приходите на Хаваите, а тези на деветте мъже, седящи тук, в тази стая. А що се касае до действителната инвестиционна стойност, нашите плантации са изгубили дванайсет милиона долара. И нещата стават все по-лоши.
	Той изчака възникналото обсъждане на положението, в което се бяха озовали хавайските производители на захар, тъй като преди тази среща големите плантатори знаеха, че се намират в опасност, но никой не бе имал смелостта да направи тази потискаща равносметка; сега, след изнесеното от Уип, те трябваше да приемат убийствените факти. Компаниите бяха изправени пред банкрут и собствениците щяха да изгубят плантациите, създадени от бащите им.
	— Какво смяташ да правим? — попита Джон Джандърс.
	Той беше с година по-стар от Уип и с осем века по-назад от него в разбиранията си.
	— Очевидно е, Джон, че ако не направим нещо, ще изгубим Хаваите — отбеляза Дивия Уип. — Те ще западнат и ще се превърнат отново в неплодородната и безполезна група острови, каквато бяха през 1840-а. — Всички притихнаха и той продължи: — Това не са само думи. В никакъв случай. Още две лоши години, Джон, и ще банкрутираме. Ще загинем. Вероятно Дейв Хейл ще се задържи малко по-дълго, но не и Хари Хюлет. — Удари се в гърдите и добави: — Самият аз ще устоя още осемнайсет месеца и после — край. Господа, няма да предложа да банкрутираме.
	Присъстващите, изслушали тези мрачни, но верни съждения, бяха трезви представители на родовете Хейл, Хюлет и Джандърс.
	— Как ще се спасиш, Уип? — попита накрая Дейв Хейл.
	— Господа, помолих да говорим при закрити врати — започна Уип, като подбираше внимателно думите си — защото онова, което трябва да направим с вас, е грозно дело. Така че, ако някой има проблеми с бъбреците, ще го изчакам да пусне една вода. И може да не се притеснява да се връща. — Изчака и в настъпилата тишина долови, че захарните плантатори дишат тежко. — Давам ви още две минути — рече им — и след това няма връщане назад.
	Постави часовника си на масата и когато минутите изтекоха, каза просто:
	— Господа, ние вече сме Комитетът на деветимата и никой от вас не може да има каквито и да било илюзии. Искам още този следобед да изкупите тайно цялото налично оръжие в Хонолулу.
	Подпря брадичката си с лявата си ръка и потърка с палец белега, който пресичаше лицето му като начупена светкавица. Когато поотмина шокът от първото му нареждане, той добави:
	— Да, ще вдигнем революция, ще спечелим властта и ще предадем островите на Съединените щати. Щом веднъж го направим, Луизиана и Колорадо могат да вървят по дяволите. Няма да имат възможност да ни унищожат.
	— Мислиш ли, че Съединените щати ще ни приемат? — обади се боязливо Дейв Хейл.
	Дивия Уип отпусна и двете си ръце върху масата.
	— Господа — рече той с дрезгав глас — дните, които предстоят, ще бъдат ужасно трудни. Но в едно не бива никога да се съмняваме. Съединените щати ще приемат Хаваите. — Удари с юмруци по масата и повтори: — Ще станем част от Америка.
	— Как… — понечи да попита Дейв Хейл.
	— Не знам! — прекъсна го Уип. — Но ще се присъединим към Америка и ще продължим да трупаме проклетите пари, като произвеждаме захар.
	— Уип — заговори бързо Джон Джандърс — знаеш, че държа на захарното производство повече и от теб, тъй като имам повече за губене. Но послушай съвета ми. Не организирай тази революция заради захарта. Когато обсъждаме въпросите насаме, в Комитета, може. Но не позволявай светът да го научи. За пред него ще трябва да лансираш по-велика идея.
	— Джон е прав — добави младият Хейл. — Водещите американски вестници никога няма да ни подкрепят, ако в основата на революцията ни стои захарта.
	— Ще трябва някак си да вмъкнем в употреба думата демокрация — предложи едно от момчетата Хюлет, което притежаваше най-голямата захарна плантация. — На американците, живеещи на тези острови, им е дошло до гуша от корумпираната монархия.
	— Точно така! — извика Джон Джандърс. — Това е нещо, което американският Конгрес ще захапе. Американските граждани жадуват за свобода.
	Дивия Уип се усмихна на съучастниците си.
	— Вие, приятели, сте много прави. Съгласен съм, че ако застанем зад една захарна революция, копелетата от Луизиана и Колорадо ще ни разпънат на кръст. Дори вече ги чувам как леят сълзи за монархията. Но аз имам по-добра идея, господа. Ние с вас ще започнем тази революция и ще я насочваме. И когато всички се изплашат, ще въведем в употреба оръжието. Но — той спря, за да придаде ефектност на думите си — никой от нас няма да се появява пред обществото.
	— А кой тогава? — попита Дейв Хейл.
	— Адвокатите, които се занимават с делата около нашите плантации, хората от вестниците, някои учители и двама свещеници — отвърна троснато Уип. — Това ще бъде най-порядъчната революция в човешката история. Ще чуете повече високопарни слова, отколкото сте предполагали, че съществуват, тъй като съм намерил идеалният човек, който да се изправи пред лицето на обществото.
	— Кой е той? — не се сдържа Хейл.
	— Вуйчо ти Михей — отвърна Уип, като гледаше младия човек право в очите.
	Дейвид Хейл ахна.
	— Той никога няма да се обърне срещу монархията — каза. — Защото е гражданин на Хаваите и приема това много сериозно.
	— Ние всички сме граждани на Хаваите — отвърна Уип — и всички приемаме този факт не по-малко сериозно. Точно затова ще спасим островите.
	— Но вуйчо Михей е бил съветник на короната и личен приятел на всички крале. Той е ръкоположен пастор…
	— Именно поради тези причини имаме нужда от него — прекъсна го Уип. — Той няма да ни подкрепи доброволно. Ще проповядва срещу нас и ще презира революцията ни. Но силата на обстоятелствата ще го направи наш водач. Повярвайте ми, именно вуйчо Михей с дългата бяла брада ще изпрати финалното писмо на президента Харисън: „Хаваите са ваши“.
	В този момент Джон Джандърс обля революционерите със студена вода.
	— Получих писмо от Вашингтон, в което се казва, че всички там смятат, че тази година ще бъде избран Гроувър Кливланд.
	При споменаването на името на този представителен, непреклонен демократ членовете на Комитета на деветимата помръкнаха. По време на предишния си мандат Кливланд бе нанесъл няколко зашеметяващи удара на хавайските производители на захар и имаше вероятност да го направи отново. И, което бе още по-важно, реформаторът идеалист бе застанал твърдо срещу схващането за предопределеността на Щатите, популярно по това време в Америка. „Съединените щати не желаят да стават империя“ — бе заявил Кливланд и сянката на едрото му туловище легна над революцията в зародиш. Но дори Гроувър Кливланд не уплаши Дивия Уип Хоксуърт.
	— Да върви по дяволите с неговите лицемерни глупости за международния морал. Започваме революцията веднага. Ще я разпалим бързо. И ще накараме вуйчо Михей да хвърли островите на Харисън преди провеждането на следващите избори. Докато Кливланд стане президент, ние ще сме част от Америка.
	— Ще успеем ли за времето, с което разполагаме? — попита едно от Хюлет момчетата.
	— Ако работим здраво — отвърна Уип.
	Комитетът на деветимата прекъсна първото си заседание и всеки участник пое по три задачи: да изкупува оръжие, да намери уважавани граждани, които да се явят пред обществото като символ на революцията, и да поговори с приятелите си, за да разбере на кого може да разчита, за да помогне при отхвърлянето на хавайската монархия. Когато уплашените, ала изпълнени с решимост захарни плантатори си отидоха, на Уип Хоксуърт остана най-трудната задача. Трябваше да намери начин да накара беловласият брадат и праведен Михей Хейл да приеме водачеството на революцията.
	Трябва да посочим обаче, че монархията съвсем не бе силна. През 1872-ра управлението на рода на великия Камехамеха свърши сред болести и чувство за безсилие и той бе последван от няколко дружелюбни, но некадърни алии. Един от тях се помъчи да съживи езичеството като обединителна сила в хавайския живот; друг понечи да отмени конституцията и да върне островите към абсолютната монархия, неограничавана от никакво законодателно тяло на средната класа. Имаше дворцови революции, избор на крале според личната им популярност и потресаващ скандал по повод на това, че един крал бе заловен как се опитва да изтъргува два пъти правото за продажба на опиум на двама различни китайски комарджии. Този тъжен упадък на хавайската държава предизвикваше дълбока загриженост сред мисионерските семейства. И макар някои високонравствени хора като Михей Хейл да поддържаха ревностно монархията, те бяха силно огорчени от опитите да се узаконят продажбата на опиум и лотариите.
	Но въпреки всичко, ако бе продължила поредицата от сговорчиви и красиви крале и ако те бяха позволили на непреклонните съветници от Нова Англия да управляват кралството, може би Михей Хейл и отговорните му сътрудници щяха да успеят да запазят жива разклатената монархия. Ала на 29 януари 1891 година на трона се възкачи съвсем различно кралско величие и проблемите бяха неизбежни. Кралица Лилиуокалани беше ниска, умерено пълна жена с царствена осанка. Имаше пълни, издаващи твърдост устни, прошарена коса, вдигната във висок кок, и отрупани с бижута китки. В червената сатенена рокля, обточена с щраусови пера, и с ветрилото от слонова кост и пера тя изглеждаше впечатляващо и излъчваше желязна воля. Имаше обичая да съобщава важни новини, седнала пред златистожълто наметало от пера, тъй като това беше старинен кралски обичай, който подчертаваше високопоставеността й, а също така и защото тя леко накуцваше и нямаше грациозна походка. Много години тя бе просто Лидия Доминис, упоритата съпруга на един слаб хаол с италианско потекло, с когото бе живяла в голяма бяла къща, наричана вашингтонския палат. След смъртта на брат й, кралят, тя се възкачи на трона, изпълнена с желанието да прекрати тенденцията за надмощие на хаолите и с твърдата решимост да се отърве от влиянието на пришълците от Нова Англия в лицето на такива хора като Михей Хейл.
	Беше особено интелигентна жена и бе посетила кралските дворове в Европа, където бе силно впечатлена от ролята на кралица Виктория, и проявяваше подчертано влечение към политическата мощ. Ако бе застанала на трона веднага след смъртта на Камехамеха, може би тя щеше да направи от Хаваите здрава и стабилна монархия, тъй като имаше живо въображение и умееше да манипулира умовете много добре. Ала Лилиуокалани получи пълната власт твърде късно; хората й бяха завладени от републикански идеи, а захарта бе завладяла островите й. И макар да не й бе известно, нейният враг вече не бе внушителният политически водач Михей Хейл, а Дивия Уип Хоксуърт, контрабандистът на оръжие и непоколебимият с решителност собственик на плантации. Може би срещу първия тя щеше да има някакъв шанс да успее; но срещу втория бе безсилна.
	Без да се потруди да разбере кои са враговете й, вироглавата жена се опита да се пребори с републиканството, конгрегационализма и захарта, но единственото, което постигна, бе да накара тези коренно различни сили да се сплотят. Хавайците, уморени от монархията и глупавите й претенции, се обединиха срещу кралицата, макар повечето от присъединилите се към коалицията да го сториха, за да се понравят на американците. Мисионерските семейства се изправиха открито и смело срещу корупцията, абсолютизма и езичеството на монархията. Но много от изказващите се най-гръмко срещу тези злини също така развиваха дейност, която би процъфтяла под американско управление. А адвокатите бяха много убедителни в доводите си срещу безобразията на монархията и в защита на човешките права, ала те най-вече се бореха в полза на захарта. И коалицията срещу твърдоглавата кралица ставаше все по-силна.
	В началото на 1893 година упоритата владетелка взе твърдо решение да се отърве от влиянието на хора като опитния държавник Михей Хейл и безочливия му племенник Уип Хоксуърт. В резултат тя огласи, че възнамерява да отмени действащата конституция, която й пречеше да придобие абсолютна власт, да постави законодателното тяло под кралски контрол, да отнеме избирателните права на много граждани и да възстанови древните прерогативи на монархията. Когато обяви това, тя изглеждаше внушително: застанала царствено пред жълтите пера от преди двеста години, с боа от пера около раменете и сатенен шлейф, дълъг четири метра, награмаден около сакатия й крак. Макар да не стана ясно от нейните думи, намерението й бе да върне Хаваите към доброто старо време, на което се бе радвала Франция през 1620 година.
	Този следобед Дивия Уип Хоксуърт свика Комитета на деветимата и съзаклятниците се събраха в една стая на втория етаж на сградата на „Джандърс и Уипъл“ на Мърчънт стрийт. Членовете отклониха предишното предложение да се съвещават в кантората на „Хоксуърт и Хейл“, тъй като се страхуваха, че Михей Хейл, все още твърд привърженик на монархията, може да разкрие заговора им.
	— Трябва да поздравим нашата вироглава кралица — започна стегнато Дивия Уип. — Глупавите й действия направиха революцията задължителна.
	Младежите Хюлет се страхуваха от явни прояви и посъветваха да се пипа предпазливо, но прямият Джон Джандърс отсече:
	— Трябва да отхвърлим монархията през следващите два дни или ще изпуснем последната възможност да завладеем управлението на страната.
	— Да не би да имаш предвид да станем вдъхновители на кървава революция? — попита Дейвид Хейл.
	— Ако се налага, да — отвърна Джандърс и въобще не се стигна до гласуване.
	— Тогава — революция! — изрече Уип Хоксуърт по-скоро като заявление, отколкото като въпрос. Членовете на комитета посрещнаха думите му с радостни викове и Уип продължи: — Трябва да нанесем бърз удар и да овладеем главните пунктове в града.
	— А другите острови? — попита един от представителите на семейство Хейл.
	— Да вървят по дяволите — отсече Уип. — Пощата, банките, дворецът, оръжейният склад. Ако ги завладеем, ще си осигурим контрол над Хонолулу. А щом Хонолулу е в ръцете ни, то и Хаваите са наши. Джандърс, кажи на хората какво разбрахме днес.
	Джон Джандърс стана, изкашля се и заговори тържествено:
	— Тази сутрин проведох двучасов разговор с американския министър, който проучи много старателно какво гласи законът. Според него е ясно, че ако революционерите завземат бързо най-важните места в Хонолулу, за да могат наблюдателите съвсем логично да кажат: „Комитетът владее града“, Съединените щати ще имат основателна причина да сметнат, че правителството сме _де факто_ ние. Министърът ще ни признае своевременно. Това ще е краят на монархията, а ние ще сме поели по пътя на присъединяването ни към Съединените щати.
	— А американските войски в пристанището? — попита един от младежите Хюлет. — Ще изпратят ли капитаните на корабите войниците си срещу нас?
	Белязаното лице на Уип, отпуснал се начело на масата, се разтегли в широка усмивка. Членовете на комитета го погледнаха, доволни, че е успял да открие някакъв трик, за да неутрализира американските сили. Той обаче не разкри как.
	— Кажи им какво уредихме, Джон — рече Дивия Уип.
	— Постигнахме тържествено съгласие с американския министър и капитаните на корабите — започна плещестият Джон Джандърс — че веднага щом започне революцията, те ще изпратят на брега колкото могат войска със следната проста заповед: „Защитавайте живота на американците“.
	— Ние сме хавайски граждани обаче — възрази Дейвид Хейл.
	— Но сме и американци — отвърна невъзмутимо Джандърс — и трябва да бъдем защитени.
	Уип потисна напиращата язвителна усмивка и се приведе напред над масата.
	— Това е план, който не може да се провали — заяви той. — Хвърляме се срещу десетте ключови цели. Начаса ще започнат боеве и американските войски ще слязат на брега. Какво ще си помислят хавайците? Ще си кажат: „Американските войници са дошли, за да се бият срещу кралицата!“, ще оставят оръжията си и ние ще завземем ключовите позиции. Веднага щом те бъдат в наша власт, американският министър ще обяви: „Съединените щати признават официално _де факто_ правителството“. Какво, по дяволите, би могла да направи кралицата в този момент?
	— Как бихме могли да изгубим? — извика Джон Джандърс.
	— Много лесно — изтъкна трезво Дейвид Хейл — ако вуйчо Михей призове световните сили срещу нашата революция.
	— Няма да го стори — обеща Уип.
	— Той е човек с невероятно чувство за чест — настоя Хейл. — Положил е клетва за вярност към Хаваите.
	— Моя работа е да привлека вуйчо Михей на наша страна — отвърна решително Уип. — И това ще стане.
	Младежите Хюлет размениха няколко реплики помежду си.
	— Ние ще се откажем от революцията, ако Михей Хейл не ни представлява пред света — заяви един от тях.
	— Той ще бъде с нас — увери ги Уип. — Не в битките. Твърде стар е да се бори. Но когато приключим, вуйчо Михей ще застане начело като наш водач.
	— Можем ли да разчитаме на това? — настояваха младежите Хюлет.
	Уип скочи и хвърли стола си настрани.
	— По дяволите! — изкрещя той. — Нима мислите, че ако целият ни успех зависи от Михей Хейл, ще му позволя да ни се изплъзне? Разбира се, че можете да разчитате на това! Той ще бъде с нас.
	— Уип ще се погрижи да го уреди — заговори Джандърс. — Трябва да вдъхнем революционно въодушевление в обществото. В понеделник ще направим голям митинг с много речи за човешкото благоприличие и неотменните права на хората.
	— Но не искам никой от комитета да държи реч — предупреди Уип. — Оставете това на адвокатите и лица като братовчеда Ед Хюлет. Той е отчасти хаваец, което е хубаво.
	Перспективите изглеждаха толкова добри, че членовете на Комитета на деветимата — тоест осем от тях, почнаха да се успокояват. Революцията беше на прага им; десетте ключови обекта бяха определени; американският министър бе признал новото правителство; президентът Харисън бе приел Хаваите като част от Съединените щати, а захарната реколта бе по-добра от всякога. Но Дивия Уип ги върна към действителността.
	— По време на митинга в понеделник — заяви той с леден тон — искам оръжието да ви е подръка.
	— Ще има ли неприятности? — попита един от семейство Хюлет.
	— Не, ако сме готови за тях — отвърна Уип.


	Докато другите се разотидоха тихо и потънаха из разбунения град, като сееха тук и там идеи, Дивия Уип пое на изток по Кинг стрийт към имението на Хейл, разположено срещу двореца. Когато стигна до бялата ограда от колове и просторните зелени поляни, с които толкова се гордееше Малама Хейл, той кимна изискано на внушителната дама полухавайка.
	— Вътре ли е вуйчо Михей? — попита Уип.
	— В кабинета си е — отвърна мило Малама.
	Уип влезе, без да почука, и затвори вратата, преди да заговори. Вуйчо му бе заобиколен от мисионерските книги на своя баща, пренесени от Лахайна, и от значителен брой теологични и правни издания. Като главен съветник на четирима крале, от него често се искаше да дава мнение по различни юридически въпроси и аналитичният му ум намираше удоволствие в това. От седемдесетте години насам той рядко бе обръщал внимание на дейността на „Хоксуърт и Хейл“, оставяйки ръководството й на представителите на рода Хоксуърт и племенниците си; приемаше с радост полагащия му се дял от огромните печалби на фирмата и влагаше доходите си за напредъка на Хаваите. От благотворителността му се бяха облагодетелствали Мисионерският дом за прокажени в Калаупапа, библиотеката, Пунахоу и църквата, но той изразходваше главно парите си в помощ на ефикасното управление на държавата. Когато един от кралете предприе голяма обиколка по света, като спря в най-важните столици, Михей Хейл го придружи на собствени разноски и заплати значителна част от съществените разходи. Повечето правни книги, притежавани от кабинета, бяха също закупени от Михей, който постоянно говореше на съвременниците си: „Всички ние сме с мисионерски произход и докато не постигнем пълна стабилност на Хаваите, делото на нашите бащи не е завършено“. Никой остров в Тихия океан не е имал никога по-добър обществен слуга от Михей Хейл, тъй като, ако не жалеше парите си, той бе трикратно по-щедър по отношение на своите усилията. Удивително голяма част от облагородяващите закони, често цитирани в Европа, за да се докаже, че Хаваите са цивилизовани, се бяха родили в неговия енергичен мозък; и най-забележителното от този период бе способността му да се издига над личните си интереси: всички закони, приети по негово време, облагодетелстващи било захарните плантатори, било вносителите и износителите, бяха предложени не от него, а от родовете Джандърс, Уипъл и Хюлет, които навлизаха все повече в управлението. Четири крале бяха смятали Михей Хейл за техен заслужаващ доверие американски съветник, като на всеки от тях бе ясно, че той е привърженик на окончателното подчинение на Хаваите на Съединените щати. Сегашната кралица знаеше за тази му позиция, която я бе подразнила, и тя го освободи от всичките му длъжности. Той беше седемдесетгодишен, с ръст над средния, внушителен на външен вид и имаше дълга, широка бяла брада. Обличаше се само в бяло, като дори обувките му бяха в този цвят, и отказваше да носи очила на обществено място. Така изглеждаше човекът, пред когото застана Уип Хоксуърт в съботната вечер на 14 януари 1893 година.
	— Вуйчо Михей — започна направо Уип, отказвайки да приеме предложения му стол — през следващите два дни ще започне революция.
	— Ти ли си нейният подстрекател? — попита слабият мъж.
	— Да, сър. Аз, също така момчетата от семейства Хейл, Хюлет и Джандърс. Уипълови също се присъединиха към нас, както и брат ми. Няма връщане назад.
	Михей се отпусна на стола и изгледа племенника си.
	— Значи ще вдигате революция, така ли?
	— Да, сър. — Уип имаше навика да се обръща към по-възрастните по начина, който бе научил на борда на китоловния кораб.
	— На колко години си, Уип?
	— Трийсет и шест.
	— Колко съпруги си имал?
	— Две.
	— В колко боеве с ножове в Иуилеи си участвал?
	— Двайсет, ако не и трийсет.
	— Колко незаконни деца имаш?
	— Издържам пет-шест, може би и повече.
	— Знаеш ли как те наричат в града, Уип?
	— Дивия Уип. Казват ми го и в лицето. И не ме е грижа.
	— Нямах предвид как се обръщат към теб, а другото ти прозвище.
	— Какво е то?
	— Златния жребец. Ето как те наричат, Уип. И ти се смяташ, че си подходящ да станеш водач на едно сборище, решило да премахне законното управление на тази страна?
	— Не, вуйчо Михей, не се смятам.
	— Не каза ли, че твоята група подготвя революция?
	— Така е. Аз ще я ръководя и, в името на Бога, когато подам командата „Огън!“, ние ще стреляме. Така че недей да ни пречиш. И съм съвсем подходящ да оглавя тази революция, вуйчо Михей, защото няма нещо на този свят, от което да се страхувам, и след два дни ще наложа ново управление на Хаваите. Но не съм подходящ да бъда официалният предводител на революцията. Тук имаш право и аз знам това.
	— Кой тогава ще застане начело?
	— Ти.
	Михей ахна при тези думи и Уип седна.
	Двамата мъже, толкова различни, останаха загледани един в друг и всеки от тях усещаше огромната новоанглийска сила на събеседника си. Михей Хейл живееше по строги морални правила и убеждаваше всеки, който имаше връзка с него, да прави същото, докато Уип Хоксуърт никога не надрасна навиците си на скандалджия от моряшкото помещение, придобити в Тихия океан. Знаеше, че всички хора са свине и им доставя удоволствие да бъдат ритани подред; но в навечерието на революцията той осъзнаваше, че определени жизненоважни исторически аспекти налагат някой по-добър от него да застане начело като неин водач. Имаше неща, които дори Уипъл Хоксуърт не можеше да постигне без помощта на благоприличието.
	— Това май е в голяма степен захарна революция, нали, Уипъл?
	— От моя гледна точка, сър — да. От твоя — не.
	— Как може да има две тълкувания на едно злодеяние, Уипъл?
	— Ако нашето необходимо дело нямаше две страни, аз нямаше да съм тук и да те моля, вуйчо Михей. Аз искам революция, за да бъде захарта завинаги в безопасност на тези острови. А ти я искаш, за да се присъединят Хаваите към Съединените щати, каквато е и естествената им съдба, прозряна от теб преди петдесет години. Вуйчо Михей, ти винаги си бил прав, също и тази вечер. Хаваите са обречени, освен ако измислим някакъв номер и не накараме Америка да приеме островите. И този номер е в ръцете ми. Сър, единствено с моя помощ мечтата ти би могла да стане действителност.
	— Не така обаче, Уипъл. Ще дойде ден, когато Вашингтон ще съзре неизбежността на анексирането.
	— Никога! Единствено действията правят нещата неизбежни.
	— Справедливостта и постепенното осъзнаване пораждат неизбежността. Постепенно Вашингтон ще види каква е правилната стъпка. И ние трябва да се уповаваме той да я предприеме.
	— Не! Дори да доживееш до сто години, ще си отидеш, говорейки за бавната неизбежност на справедливостта. Ще има революция, моята революция, и ти ще бъдеш неин водач, за да се сбъдне мечтата ти за справедливост.
	Михей Хейл се изправи и изгледа отгоре буйния си племенник.
	— Ужасен съм, Уипъл, че имаш толкова грешна представа за мен, та да помислиш, че бих станал съучастник на подобно злодеяние. Няма да разкрия плановете ти, макар че би трябвало да го сторя. Но сега е най-добре да си вървиш.
	За негова изненада племенникът му с белязано лице не помръдна. Остана безочливо на мястото си, вдигна крак и подритна стола на вуйчо си на мястото му.
	— Сега вече сме наясно — рече той. — Седни, вуйчо Михей, да поговорим за революцията. Да забравим всичко, казано досега. И забрави заплахата си да издадеш плановете ни на правителството. Чарли Уилсън знае за тях и искаше да арестува всички ни, но кабинетът не намери смелост да го подкрепи. Така че хайде да видим какво можем да направим с теб един за друг. Ти презираш моята позиция, а аз намирам твоята за емоционална. Добре, нека не се връщаме към това. Вуйчо Михей, след два дни ще има революция. По всяка вероятност не можеш да я спреш. Американският министър е съгласен да признае нашето _де факто_ правителство. Американските войски в залива чакат с нетърпение да слязат на брега и да защитят свестните американци от хавайските диваци. Нашите цели са определени и графикът ни е готов. Дори ако уведомиш самата кралица, само ще ускориш събитията с часовете, които ще откраднеш от нас. — Приведе се напред и погледна твърдо вуйчо си в очите. — Революция ще има, вуйчо Михей.
	Михей Хейл не бе от хората, които почват да облизват нервно устни в решителни моменти. Той бе устоял на твърде много неуспешни революции, когато единствено смелостта му бе спасявала правителството от безотговорни насилия. Затова и сега не почувства необичайно учестяване на пулса си.
	— Помислил си за всичко — рече той с поглед, не по-малко твърд от този на племенника си, но поради различна причина.
	— Нека приемем революцията като свършен факт — предложи младият захарен плантатор. — Аз не съм човекът, който трябва да застане пред съда на световното обществено мнение и да обясни необходимостта от нея. Репутацията ми в Лондон и Берлин не е много добра. Нека допуснем, че моята революция е завършила успешно и тя олицетворява единствено личната ми алчност… захарните плантации. Какво ще стане тогава? Америка няма да ни приеме. Може би Япония ще го направи.


	Идеята, развивана от Дивия Уип, имаше още няколко допълнителни мотива, но старият брадат Михей Хейл не ги чу, тъй като споменаването на Япония изведнъж го пренесе в този загадъчен град през 1881 година, когато беше личен съветник на последния крал на Хаваите по време на триумфалната му обиколка на света. Кралската свита бе отседнала в японска къща без столове; подовете бяха от прекрасно дърво, полирано от употребата им в течение на векове, а плъзгащите се врати представляваха забавна гледка. Беше март и множество трудолюбиви градинари се суетяха и подкастряха борови дръвчета с изкривени червени клонки. Засадени в редица сливи бяха окичени с бели цветове, черешите бяха готови да разцъфнат всеки момент и с настъпването на първите топли дни хавайската свита си почиваше, наслаждавайки се на пробуждащата се природа.
	Изведнъж Михей вдигна поглед и попита:
	— Къде е кралят?
	Никой не знаеше. Отначало настъпи възбуда; после постепенно както американците, така и японците бяха обзети от паника, защото бе напълно ясно, че кралят на Хаваите липсва. Никой не го беше видял да напуска просторната къща, а при лудото търсене не откриха никакви признаци за подла игра. Той беше изчезнал — огромен, тромав мъж, облечен с безвкусни западни дрехи, с дълго черно лондонско палто. Това бе един от малкото мигове, през които Михей Хейл бе изпитал истински ужас, тъй като бе чул, че преди сравнително немного време японски самураи, вбесени от нашествието на чужденци, бяха отсекли главите на неколцина от тях. Ето защо той коленичи в стаята без столове и се замоли: „Господи, спаси краля! Моля те!“.
	На третия час, изпълнен със страх и опасения, владетелят се появи във весело настроение, като носеше в ръце обувките си. Очевидно бе минал през потока, разделящ къщата от императорския дворец, и бе прекарал времето си незабравимо. Отказа да обясни къде е бил през тези три часа и вечерта си легна особено доволен от себе си. На следната сутрин императорският шамбелан изчака краля да насочи вниманието си към други неща и тихо се измъкна, за да поговори с Михей.
	— Направо невероятно — каза дребният човек в лъскаво черно лондонско палто на добър английски. — Вчера следобед дочухме странен шум в императорския дворец и пазачите бяха на път да застрелят нашественика, но в този момент видях, че това е вашият крал. Беше бос, кален и се смееше. Кафявото му лице лъщеше от пот, когато плъзна настрани преградата, пристъпи с мръсните си крака върху татами и обяви: „Бих желал да говоря с императора“. Бяхме ужасени, тъй като досега не се бе случвало подобно нещо. Муцушито обаче е изключителен човек. „Готов съм да побеседваме“ — рече той. И те се оттеглиха в стаята за частни приеми. И най-удивителното е, че останаха там почти три часа.
	Михей Хейл избърса чело и приглади брадата си.
	— Повярвайте ми, Екселенс, аз не съм го пращал.
	— Едва ли бихте го направили — отвърна шамбеланът — като се има предвид онова, което бе разисквано.
	— И какво е то? — подпита го Михей.
	— Не знаете ли? — възкликна японецът.
	— Не.
	— Кралят каза: „Хаваите са уморени да бъдат подхвърляни между Америка, Англия и Русия. Те са сила в Тихия океан и трябва да запазят тази своя позиция“. — Шамбеланът замълча, за да придаде ефектност на думите си, и стана очевидно, че от Михей се очаква да зададе въпрос.
	Той обаче, поуспокоен, се поклони на шамбелана.
	— Благодаря ви, че сте се погрижили за моя крал — рече той.
	— Вие поданик ли сте на Негово превъзходителство? — попита японецът.
	— Да. Когато поех службата си, се заклех във вярност към Хаваите.
	— Колко интересно. Бихте ли приели да изпием по чаша английски чай?
	— За мен би било удоволствие — рече Михей.
	Тръгнаха през градини с борове и стигнаха до малка селска къща, където ги чакаше прислужница.
	— Вашият крал предложи — каза японецът, опасявайки се, че Михей може и да не го попита — наследницата на неговия трон, принцеса Каиулани, да бъде омъжена за сина на императора, за да бъдат свързани по-тясно Япония и Хаваите.
	Михей изгуби самоувереността си. Задави се с чая, разля го и остави чашата си.
	— Какво казахте? — едва успя да изрече той.
	— Предложи съюз от взаимен интерес, който да бъде скрепен чрез женитбата на принцесата с един от нашите принцове. Когато чух това, господин Хейл, аз също се задавих.
	Двамата дипломати се гледаха ужасени.
	— Какво е най-добре да предприема? — попита, запъвайки се, накрая Михей.
	— Може би да изведете веднага краля от Япония.
	— Разбира се, разбира се. Но аз имам предвид… по отношение на императора.
	— Беше направено официално предложение за брак. То трябва да се обсъди от императорското семейство и… персонала. След около година ще изпратим отговор.
	— Екселенс, моля ви, погрижете се той да бъде „не“.
	— Това е извън възможностите ми. На колко години е вашата принцеса?
	— Чакайте да помисля, тя е на шест.
	— Имаме време.
	Същата нощ Михей успя да отведе набързо от Япония непредвидимия крал, но докато вечеряха, той не спомена нищо за импровизираната си среща с императора. Михей гледаше дебелото му весело лице и си мислеше: „Какво ли става в този непредсказуем мозък? Как си представя той една женитба с член на японското императорско семейство? Откъде ли му е дошла идеята за съюз с Япония? Подобно нещо би унищожило напълно надеждата за евентуално обединяване с Америка! Боже мой! Какво ли можем да очакваме от него, когато се озове в Европа?!“. В този паметен ден Михей Хейл оцени съществуващата опасност Хаваите да бъдат присъединени някой ден към Япония. Ето защо се бе съпротивлявал срещу довеждането на японски земеделци в захарните плантации, но някои алчни мъже като Джон Джандърс и момчетата Хюлет бяха настояли за това. Той бе уплашен от находчивостта, с която дребните японци, които започнаха да пристигат през осемдесетте години, се приспособяват към хавайския живот, и се опита да прокара закони, забраняващи им да напускат плантациите и да отварят магазини. Когато биваше сам с приятели, Михей Хейл често говореше за „жълтата напаст“ и предвиждаше, че японците може да станат много повече и да почнат да се борят за политическа мощ по начин, по който по-сговорчивите китайци никога не биха го сторили. Ето защо той изработи платформа на международните отношения, съдържаща само две точки: „Направете Хаваите американски. Дръжте японците надалеч“.


	Така че предположението на Дивия Уип по отношение на Япония засегна чувствителни струни в паметта на Михей Хейл.
	— Какво каза накрая, Уип? — попита той племенника си.
	— Казах, че ако искаш да се осъществи въжделената ти мечта, това би могло да стане само с моя помощ.
	— Имах предвид думите ти за Япония — уточни Михей.
	Изведнъж Уип разбра, че вуйчо му не е чул нищо от последните му думи. Той явно бе обзет от спомените за някаква забравена случка, за която Уип не знаеше нищо. Но с безпогрешния си инстинкт племенникът долови, че мислите на Михей са свързани с Япония и предизвикват страх у него. Ето защо реши да се възползва от този страх.
	— Казвах, че има достатъчно доказателства, които сочат, че жълтата напаст би приела с удоволствие Хаваите, ако Съединените щати не го сторят.
	— Така ли смяташ? — попита боязливо Михей.
	— Нима не би било естествено? — отвърна с въпрос Уип, свивайки рамене.
	— Мислиш ли, че Япония би се разпростряла толкова надалеч от собствените си острови?
	— Едва ли би го направила умишлено. Но ще й се наложи, ако не присъединим Хаваите към Съединените щати.
	— Ужасно се страхувам от това — призна Михей. — И ако не Япония, то би могла да бъде Англия или Германия.
	— Очевидно е, че ако позволим островите да останат така, безпризорни, някой със сигурност ще ги погълне.
	— Но да предположим, че монархията се пречисти — опита се да спечели време Михей. — Да допуснем, че се избавим от Лилиуокалани и поставим някой друг на трона.
	Дивия Уип разбра, че вуйчо му се хваща като удавник за сламка, затова отново се върна към доводите си.
	— Революционерите не ще търпят никакъв хавайски монарх. Никой, който ти ще предложиш, вуйчо Михей, няма да е приемлив.
	Становището на племенника стресна възрастния мъж с бялата брада.
	— Това означава, че макар да не си сигурен какво ще стане после, ти си твърдо решен да премахнеш монархията, така ли? — попита той.
	Уип нямаше намерение да се остави да бъде уловен в капана на подобно предположение относно неговата безотговорност.
	— Но ние сме напълно наясно какво ще стане после, вуйчо Михей — отвърна любезно той. — Появяваш се ти, за да оправдаеш действията ни пред световното обществено мнение и да ни поведеш към Съединените щати. Точно това си искал винаги. И знаеш, че то е най-правилното.
	Двамата мъже седяха мълчаливи. Михей — водач, удостоен с всичката слава и привилегии, полагащи се на кралете на Хаваите, обмисляше какво да прави. Беше силно объркан и всеки друг противник, освен Дивия Уип Хоксуърт би се оттеглил в този момент и би позволил на вуйчо си да разсъди през останалата част от нощта. Но сега се прояви характерната черта на Уип. Той стана от стола, отиде до вратата, протегна ръка, като че ли се кани да си тръгва, погледна навън към звездите, танцуващи над Диамантената глава, и се върна при вуйчо си. Взе един стол, обърна го и го яхна, скръстил ръце върху облегалката му. Сега белязаното му лице бе съвсем близо до това на вуйчо му.
	— Вуйчо Михей — каза хладно той — досега само си разменяхме невинни удари. Време е да задълбаем и стигнем до същността на тази революция. Няма друг изход. Трябва да застанеш начело.
	— Не мога да предам Хаваите, отнесли се приятелски към мен — отвърна Михей.
	— Но си готов да предадеш американците, притежаващи тези острови — рече Уип.
	— Когато положих клетвата за вярност към Хаваите — каза Михей — аз бях убеден в това, което правя. И станах хаваец.
	— Обаче аз останах американец. И ще повикам американските военни кораби да защитят моята собственост.
	— Ти можеш да действаш така — отговори Михей — но не и аз.
	— Но не за такива действия става дума, вуйчо Михей — рече Уип. — Това, което имам предвид, е, че съм твърдо решен да оглавя революция срещу една слаба и подкупна форма на управление. И ще спечеля моята част от тази революция. Единствен ти обаче можеш да я доведеш до логичния й завършек: обединяване с Америка.
	— И което отказвам да направя — отвърна Михей.
	— Ако споделиш упоритото си становище с глупавата кралица, тя би ти изръкопляскала. Но ако кажеш на леля Малама, че не желаеш да яхнеш гребена на вълната на историята и си склонен да я изпуснеш, тя би ти заявила, че постъпваш глупаво.
	— Не мога да предам тези добри хора — отговори Михей.
	— Тогава си готов да позволиш на силите на историята да ги предадат на Япония.
	— Това е риск, който трябва да поемем.
	— Това не е риск, вуйчо Михей, а нещо сигурно. Тези острови са обречени. Има само един начин да бъдат спасени. Приеми нашата революция и я изведи на добър край.
	— Няма да се продам, за да защитя шайка захарни разбойници — заяви Михей.
	— Ако не ни защитиш, всичко добро, което някога си пожелавал за Хаваите, ще бъде изгубено.
	— Бих се отказал дори от обединението с Америка, ако то бъде постигнато като резултат от едно нехристиянско дело.
	— Изненадан съм, че говориш за християнство — възкликна Уип. — Нима желаеш да оставиш тези острови на опиума, лотариите и разврата, с разпътни улици, по които е опасно за жените?
	— Това са проблеми, които трябва да решим в рамките на установеното управление, а не чрез революция — отвърна Михей.
	— Къде бе прословутото твое управление, когато покойният крал свикваше своето „Общество на кълбото“?
	— Това беше прегрешение. Господ сигурно го е наказал за него.
	— То беше нещо, типично за монархията. Старият глупак заставаше пред тълпа красиви жени и хвърляше сред тях кълбо прежда. Хващаше единия край на нишката и момичето, което уловеше кълбото, го следваше послушно в леглото му.
	— Не очаквах от теб да проповядваш в защита на морала.
	— Ще проповядвам всичко, което би сложило край на монархията.
	— Единственото лошо нещо, което съм сторил през живота си — каза Михей — бе да се съюзя с дядо ти срещу баща ми. Бог никога няма да ми го прости. Често се будя нощем, изпотен от ужас, и лежа с часове, размишлявайки над дяволското споразумение, която направих с капитан Хоксуърт. Сега ти искаш от мен да направя нещо още по-лошо с неговия внук. Не желая да рискувам повече безсънни нощи, Уипъл.
	— Може поначало съюзът ти със стария Рейфър Хоксуърт да е бил неблагочестив — възрази Уип — но виж колко добро донесе той на Хаваите. Строителството, работните места, корабите, полята. Все някой трябваше да извърши всичко това, вуйчо Михей. Твоето влияние, за да се постигне то по правилен начин, имаше основно значение. Сега би следвало да се съюзиш с мен, за да осигуриш правилния завършек на нашия бунт.
	— Трябва ли един добър човек винаги да използва помощта на нечисти люде като теб и дядо ти? — отвърна Михей на думите му с въпрос.
	— Да — каза Уип. — Защото добрите хора никога нямат смелост, за да действат. Те могат само да насочват и гарантират успеха на процесите, вече пуснати в ход от такива като мен.
	— Не ще направя по-голямо вече стореното от мен зло — заяви Михей. — Няма да ти помогна, Уип.
	— Това не ме обижда, вуйчо Михей — отговори Уип. — Но така ти съсипваш бъдещето на тези острови.
	Той се поклони и остави сам непреклонния си вуйчо. Бе почти три часа сутринта, когато пое надолу по пътеката, водеща към Кинг стрийт. Като погледна за последен път назад, видя стария човек с бяла брада, седнал изправен зад бюрото си и загледан в книгите пред него.


	— Вуйчо Михей няма да се присъедини към нас — докладва честно Дивия Уип на съзаклятниците по време на тайната среща на комитета, проведена на следващия ден, неделя, 15 януари.
	— Тогава аз също — каза Дейвид Хейл.
	Оттеглиха се и двама от семейство Хюлет.
	— Най-добре е да изчакаме с революцията — предложи Джон Джандърс. — Михей Хейл би могъл да настрои общественото мнение срещу нас. Тогава ще бъдем загубени. Ще съобщя, че утрешният митинг няма да се състои.
	Последва възбудено обсъждане и Дивия Уип почувства как спада решителността на бъдещите революционери, подобно на вълна след прилив. Мъжете обсъждаха на групи как да отменят словото на Ед Хюлет, след като току-що го бяха напътствали какво да каже утре на тълпата.
	— Май не ме разбрахте — рече тихо Уип. Революционерите спряха отстъплението си, нетърпеливи да чуят каквито и да било напътствия. — Имах предвид, че вуйчо Михей няма да ни последва доброволно. Това, което не ви казах, е, че ще го заставя да го направи. Всичко продължава според плана. След два дни, господа, Хаваите ще бъдат република и всички, присъстващи в тази стая, ще я управляват — с Михей Хейл като наше лице пред света.
	— Как предлагаш да го постигнем? — попита един от рода Хейл. — Щом вуйчо Михей реши веднъж нещо…
	— Вуйчо ти е патриот — отвърна Уип. — Той обича Хаваите и им е верен. Няма да допусне никога да види как тези острови се разпадат, разпокъсвани от революция. Той ще бъде с нас.
	— Ще го накараш да се подпише насила?
	— Смятам, че можем да разчитаме, че американските войски ще слязат на брега утре вечер… веднага след митинга. Така ще постигнем две веща. Появата им ще придаде смелост на привържениците ни и ще уплаши до смърт монархистите. Завземаме правителственото здание, изхвърляме кралицата и във вторник сутрин Михей Хейл ще трябва да се присъедини към нас.
	— Сигурен ли си в това? — попита един от разтреперилите се Хейл.
	— Почвам веднага да съставям текста на прокламацията — отговори Уип — която той ще подпише. Искам Дейвид Хейл и Михей Уипъл да ми помогнат.
	Революцията, която отхвърли монархията на Хаваите и предаде управлението в ръцете на захарните плантатори, беше вече в ход. В двореца си несговорчивата кралица изтръпна, когато видя как американските войски маршируват по брега, за да нахлуят в нейна територия. Тя беше готова да се бие срещу тях, тъй като знаеше, че това е грубо извращение на обичайните отношения между две суверенни нации. Но захарните плантатори бързо обезвредиха преданите й войски и кралицата остана беззащитна — една упорита, отживяла времето си жена, на петдесет и пет години, царствена на външен вид, ала напълно несъзнаваща, че изтичащото вече деветнадесето столетие ще отнесе със себе си схващанията за управление, към които тя се придържаше. Все пак, в последните мигове на своето владичество.
	След като войската й бе разпръсната, без да бъде даден нито един изстрел, бе сформиран взвод от доброволци, останали й верни. Те се появиха по улиците на Хонолулу и тръгнаха да защитават своята кралица. В редиците им се поклащаше старият канака, събирачът на мейл Кимо. Той носеше мускет, който бе грабнал от ръцете на някакъв човек в залата за пуул, и бе привързал около кръста униформата си, състояща се от чифт висящи панталони, с парче червено въже. Косата му не бе ресана от няколко дни, не беше се и бръснал и беше бос. Но подобно на другарите си показваше съвсем недвусмислено, че е готов да умре за кралицата. Лъскавите американски войници с нови пушки гледаха удивени как доброволците маршируват към тях, за да се хвърлят в бой. Един смел офицер в бяло изтича невъоръжен при водача на нередовната войска и каза:
	— Няма защо да се бием. Кралицата абдикира.
	— Какво е направила? — не разбра предводителят на верните й привърженици.
	— Абдикира — повтори младият американец. После извика: — Някой тук говори ли хавайски?
	Приближи се един хаол зяпач.
	— Какво искаш, генерале? — попита той.
	— Кажи на тези хора, че няма да има война. Кралицата абдикира.
	— Разбира се — съгласи се хаолът. Обърна се към Кимо и неговите мъже и рече:
	— Ей, канака! Лилиуокалани пау. Отишла вкъщи. Вие също пау. Вървете вкъщи.
	И, що се касае до действителните боеве, по този начин революцията свърши. Кимо се заклати обратно с неизползвания мускет към залата за пуул и изслуша подигравките на приятелите си. После, в силно объркано състояние на духа, тъй като знаеше, че е участвал в гибелта на един свят, който бе обичал — с конете, пристъпващи важно със златни пискюли, с кралската гвардия, маршируваща в лъскави униформи, и кралицата отпред, седнала в позлатена карета — той тръгна бавно по Беретания стрийт и към долината Нууану и стигна до малката къща, където живееше със съпругата си Апикела и своето китайско семейство. Отиде направо в леглото и остана там, без да проговори или да се засмее, докато накрая издъхна.
	Временното правителство начело с Михей Хейл като негов фиктивен ръководител и захарните плантатори, стоящи на заден план, помете предложените от кралица Лилиуокалани анахронизми, присъщи за XVII век. Всяко действие на енергичното ново управление бе насочено към една ясна цел: обединяване с Америка. Дейвид Хейл и Михей Уипъл бяха пратени във Вашингтон, за да ускорят прокарването в Сената на Договор за анексиране, преди склонният на подобно действие президент Харисън и неговите републиканци да напуснат кабинета на 4 март.
	Знаеше се, че новоизбраният президент Гроувър Кливланд е против това, което ставаше на Хаваите. Скоро към Хонолулу се понесоха неистови призиви за морална подкрепа, тъй като пълномощниците по сключването на договора Хейл и Уипъл докладваха: „Налице е подчертано противопоставяне на начина, по който е проведена революцията. Не може ли Михей Хейл да направи едно силно изявление, като се надяваме, че неговата безупречна репутация и авторитет ще му помогнат. Иначе сме загубени“. Именно при такива обстоятелства Михей Хейл се оттегли през февруари 1893-та в кабинета си на Кинг стрийт и написа следното за едно нюйоркско списание: „Като наблюдава тези острови, всеки здравомислещ човек трябва да признае, че те се нуждаят от надзора на Съединените американски щати. Местните жители са в голямата си част неграмотни, отдадени са на идолопоклонничество и на суетната показност на монархията и са напълно непригодни да управляват“. С тези сурови, но справедливи думи навлезлият в седемдесет и първата си година син на мисионер обобщаваше постигнатото от неговата група; но тъй като бе искрен патриот и човек, който обичаше Хаваите най-много от всичко на света, той не си даваше сметка какво казва. Нещо повече, Михей Хейл изтъкна една голяма истина, която другите, както в Хаваите, така и в Америка, пропускаха: „Хаваите не могат да останат така безполезни и от никого нежелани посред Тихия океан. Островите като че ли са разположени най-близо до Америка, но също така не са далеч и от Канада и се намират на пътя, свързващ тази велика земя с Австралия и Нова Зеландия. Има пълни основания Хаваите да станат канадски. Освен това те са близо до азиатската част на Русия и може би само по една историческа случайност не принадлежат на тази могъща сила. А на всеки, който е плавал от Хонолулу до Йокохама или Шанхай, му е ясно, че островите лежат опасно близо до Япония и Китай. В течение на повече от половин век вярвах, че тяхната съдба е свързана с Америка, но се оказва, че тя не е неизбежна, както смятах. Ако в този критичен исторически момент бъде възпрепятствано осъществяването на нашата логична участ, ще възтържествува друга, нелогична, и Хаваите, бисерът на Пасифика, ще принадлежат на Канада, Русия или Япония. Именно за да предотвратим подобна катастрофа, ние молим Съединените щати да ни приемат“. Тази по-късно широко разпространена статия бе взета от имението на Кинг стрийт от Дивия Уип Хоксуърт и отнесена на един от неговите кораби, чакащи в пристанището. Но когато я подаде на племенника си, старият Михей Хейл бе отново ужасен, че трябва да използва такъв агент — слуга на злото, за да постигне една толкова добра цел.
	Молбата на Михей нямаше очаквания ефект, тъй като захарните интереси на Луизиана и Колорадо не позволиха на безпомощния Сенат от февруари 1893-та да прокара набързо Договора за анексиране. Пет дни след като пое президентския пост, Гроувър Кливланд отхвърли неумолимо договора и порица онези, които се бяха опитвали да го пробутат на американското общество. До Хаваите стигнаха печални новини. Държавният секретар писа: „Съединените щати няма да приемат хавайските острови при условията, при които бяха предложени. Това би снижило националния ни стандарт, само и само да бъде подкрепено егоистичното и непочтено начинание на група авантюристи. Аз съм против тези острови да бъдат присъединени към нас със сила или измама, защото съществува такова понятие като международен морал“.
	Президентът Кливланд бе на подобно мнение и изпрати лично в Хонолулу един следовател, който да проучи каква е била ролята на Америка по време на мръсната революция. По каприз на историята се оказа, че следователят е демократ от Джорджия и произлиза от семейство, притежавало някога роби. Когато до Хонолулу достигнаха предварителните сведения за неговата мисия, Комитетът на деветимата бе загрижен, че той може да докладва против тях. Но когато бе разкрит робовладелческият му произход, те въздъхнаха, видимо успокоени.
	— Като добър южняк ще разбере проблемите ни — каза Джон Джандърс на съзаклятниците и те се съгласиха.
	— Можем да се окажем в голяма беда — прецени обаче Дивия Уип, след като бе обсъдил по-старателно въпроса. — Понеже идва от Джорджия, вероятно следователят на Кливланд презира негрите.
	— Разбира се — кимна Джандърс. — Хавайците ще му станат веднага ясни.
	— Съмнявам се — възрази предпазливо Уип. — Да приемем, че мрази негрите. Като разумен човек той ще се постарае да компенсира това, като докаже, че не изпитва неприязън към други хора с тъмен цвят на кожата.
	— Че защо ще го прави? — зачуди се Джандърс.
	— Не ме питай защо! — отвърна Уип. — Само наблюдавай.
	И когато пристигна, следователят постъпи точно така, както бе предсказал Уип. Тъй като мразеше негрите в собствената си страна, той трябваше да хареса хавайците от островите. Това беше тотално принуждение, което позволяваше на него, човека от Джорджия, да вникне в същността на революцията по-добре от който и да било американец по онова време. Той беседва принципно с хавайците, беше смаян от възможността да говори лично с една кралица, стана ревностен роялист и пренебрегна доказателствата, предоставени му от белите. Докладът му до президента Кливланд съдържаше съкрушително порицание на деянията на захарните плантатори; те бяха, установи той, заговорничили с американския министър да отхвърлят едно законно назначено правителство; бяха работили в съюз с капитана на един американски кораб; бяха детронирали кралицата против волята на хавайския народ; бяха извършили всичко това за лична изгода. Неговото мнение бе, че кралица Лилиуокалани, една жена с много добродетели, трябва да бъде възстановена на трона си.
	Докладът му предизвика такава буря във Вашингтон, че Дейвид Хейл и Михей Уипъл разбраха: не остава никаква надежда Съединените щати да бъдат накарани да приемат Хаваите. Те се върнаха в Хонолулу със следната мрачна прогноза:
	— Докато Гроувър Кливланд е президент, ние никога няма да станем част от Америка. Държавният му секретар вече пита настойчиво: „Не трябва ли голямата неправда, сторена спрямо една слаба държава чрез злоупотреба с авторитета на Съединените щати, да бъде поправена чрез възстановяване на законното управление?“. Дори се говори кралицата да бъде върната на трона й с помощта на американското оръжие.
	— Какво ще стане с нас? — разтревожиха се членовете на комитета.
	— Тъй като вие сте американски поданици — обясни един консулски служител — ще бъдете арестувани, отведени във Вашингтон и изправени пред съд за заговор за събаряне на управлението в приятелска държава.
	— О, не! — завъзразяваха съзаклятниците. — Ние сме хавайски поданици. Граждани сме на тази страна.
	Септември и октомври на 1893-та бяха нелеки месеци в Хаваите и групата на Дивия Уип едва удържаше властта. Всеки пристигащ кораб донасяше зловещи новини от Вашингтон, където симпатиите бяха минали на страната на кралица Лилиуокалани и всички признаваха, че тя трябва да бъде скоро възстановена на трона; но точно преди това да стане факт, вироглавата владетелка извърши нещо толкова ужасяващо за американците, че злепостави завинаги монархията. Онова, което Дивия Уип не можа да постигне, му го поднесе наготово кралицата.
	В края на годината президентът Кливланд изпрати втори следовател да определи конкретните условия, при които Лилиуокалани да бъде върната на трона, защото, както изтъкна Кливланд, Америка никога не е искала да се облагодетелства от нещастието на съседите си. Новият пратеник хвърли Комитета на деветимата в отчаяние със съобщението, че вече анексирането на Хаваите от Америка дори не се обсъжда, и започна официални разговори с кралицата относно стъпките, които тя би желала Америка да предприеме, за да й бъде върната короната.
	Не се явиха никакви трудности и следователят се усмихна, когато кралицата изтъкна:
	— Едно от най-често отправяните към нас обвинения, сър, е, че ние сме малко кралство, което обича твърде много лукса и разкоша. В това отношение признавам, че сме виновни, защото откакто нашите крале избраха за първи път като свои съветници хора от групата на мисионерите, ние установихме, че няма други хора на земята, които да са привързани повече към пищното облекло, конете с натруфени покривала, лъскавите униформи и медалите от мъжете, обличали се дълго време в новоанглийско домашно платно. Имам четири картини, изобразяващи различни тържествени ритуали. На тях можете да видите хора, отрупани със злато и медали. Те не са хавайци. Това са американци. Те пожелаха кралско великолепие и ние им угодихме.
	— Като говорим за американците — попита следователят — какъв вид амнистия ще обявите за революционерите?
	— Амнистия ли? — възкликна кралица Лилиуокалани, наклонявайки голямата си и изразителна глава към американеца. — Не ви разбирам.
	— Амнистия — заобяснява снизходително следователят — това е…
	— Знам какво означава думата — прекъсна го Лилиуокалани. — Но какво означава тя при тези обстоятелства?
	— Хаваите преживяха злополучни неприятности. Те обаче свършиха. Вие сте възстановена на трона и президентът Кливланд предполага, че ще издадете указ за обща амнистия. Обикновено така се постъпва.
	— Амнистия?! — повтори невярващо властната кралица.
	— Щом няма да обявите амнистия, какво друго имате предвид?
	— Обезглавяване, разбира се — отвърна кралицата.
	— Какво е това?
	— Бунтовниците ще трябва да бъдат обезглавени. Такъв е обичаят на островите. Всеки, който извърши злостно деяние против трона, се обезглавява.
	Американският следовател ахна, после преглътна с мъка.
	— Ваше превъзходителство — каза той — осъзнавате ли, че в случая са въвлечени над шейсет американски граждани?
	— Не знам точния брой на предателите и не ги смятам за американци. Те винаги са твърдели, че са хавайци, и ще бъдат обезглавени.
	— И шейсетимата? — не вярваше на ушите си следователят.
	— Защо не? — отвърна Лилиуокалани.
	— Мисля, че е най-добре да докладвам това на президента Кливланд — каза сподавено изпотеният следовател и се извини, че трябва да напусне височайшата особа.
	Същата вечер той написа следното: „Съществуват обстоятелства, които може би не сме преценили както трябва“. Повече разговори относно възстановяването на монархията не последваха.


	Така в края на 1893-та стана очевидно, че Съединените щати нито ще приемат Хаваите поради опетнената репутация на хората, оглавили революцията, нито ще възстановят монархията, заплашила да обезглави повече от шестдесет американски граждани. Островите продължаваха да бъдат ничии година след година, като кораб без котва. Постепенно хавайците намразиха хаолите, отнели им по нечестен начин монархията, а хаолите презираха малодушните американски сенатори, отказващи да поемат отговорността и да присъединят островите. Захарните плантатори търпяха загуби и изглеждаше като че ли Колорадо и Луизиана ще успеят да прекратят завинаги вноса на хавайска захар на континента. Огромните параходи на „Хоксуърт и Хейл“ превозваха по-малко товари, а британците и японците почнаха да се чудят какво да направят от благоприличие по отношение на този кораб, лутащ се без компас из опасния Тихи океан. В отчаянието си захарните плантатори предложиха договор, който би им позволил да продават натрупващата се захар на дребно на Австралия, и се появиха прогнози, че скоро Хаваите ще трябва да се присъединят към Британската империя.
	В този критичен момент Михей Хейл спаси Хаваите и той бе добре подготвен за подобна роля. Преди години неговият баща мисионер го бе държал затворен в една опасана със стени градина в Лахайна, където Михей не се бе занимавал с нищо друго, освен с вникване в историята, Библията и неумолимото чувство за висока нравственост на баща си. В частност той бе чиракувал в две области, които сега му дадоха духовни сили за създаването на нов начин на управление: Михей бе наблюдавал как баща му превежда книгата на Йезекиил и суровите думи на този неотстъпчив пророк бяха живи в паметта му; освен това бе слушал дребния си сакат баща да обяснява как Джон Калвин и Теодор Без са управлявали Женева според Божията воля.
	Първото нещо, което Михей Хейл направи, бе да лиши Дивия Уип Хоксуърт от каквато и да било връзка с управлението. После настоя за морални закони и финансова отговорност. Но най-вече, като истински мисионер, той почна да пише. За вестниците подготви обосновка на своето управление. На списанията обясни защо хавайската революция, която не бе желал и благословил, прилича на бунтовете, възкачили Уилям и Мери на английския трон. Пишеше обширно на републиканските сенатори, като им подсигуряваше средства за борба, които да използват срещу демократите, а на отдавна забравените си приятели из цяла Америка изпрати вдъхновени писма, умолявайки ги да приемат Хаваите. Живееше само за това да направи неговите острови част от Съединените щати и писалката му, поскърцваща в тихите часове след полунощ, бе единственото истинско оръжие, останало на островитяните.
	Управлението, основано от Михей, не беше либерално.
	— Вашата задача е да изградите християнска държава — наставляваше той богаташите, събрали се, за да изготвят проект за нова конституция — в която до управлението ще бъдат допускани само хора с чувство за отговорност, добро име и солидно материално положение.
	Бяха установени ясни критерии по отношение на изискванията към имущественото състояние на държавните служители и на онези, които ще ги избират. Никой не можеше да стане член на сената, ако не притежаваше неипотекирана собственост в размер на три хиляди долара или ако нямаше годишен доход от хиляда и двеста долара. За да гласува за сенатор, човек би трябвало да разполага със собственост в размер на три хиляди долара или годишен доход от шестстотин долара.
	— В други части на света необразованите работници имат право да пуснат гневния си глас срещу висшестоящите — обясни Михей — но не и в Хаваите.
	Винаги когато беше възможно, се даваха предимства на собствениците на плантации, тъй като на тях се крепеше благосъстоянието на островите.
	В едно Михей беше непреклонен: представителите на източните народи не бива да се допускат по никакъв начин до гласуване или до участие в управлението.
	— Те бяха доведени на тези острови, за да работят на тръстиковите полета, като се предполагаше, че ще се върнат у дома, щом им изтекат договорите. Никой нямаше предвид да остават тук и ако те го правят, това не означава, че за тях има място в обществения ни живот.
	Ето защо по предложение на Михей за получаване на избирателно право бе заложено допълнително условие, състоящо се в издържането на хитро съставени тестове за грамотност, които никой китаец или японец не би могъл да преодолее, дори да бе богат и гражданин на Хаваите.
	В много отношения принципите на управление на Михей бяха твърде либерални за захарните плантатори, привели ги в сила. Сред мисионерската група имаше много представители на семействата Хейл, Уипъл и Хюлет, които се противопоставиха на радикалния му либерализъм, докато родовете Джандърс и Хоксуърт го смятаха за луд заради френските му републикански възгледи. Защото, с изключение на това, че гласоподавателите бяха ограничавани според благосъстоянието им, във всичко останало Михей бе снизходителен и справедлив. Настоя за гледане на делата в присъствието на съдебни заседатели, за правото затворникът да бъде довеждан пред съда, за свобода на религиите и всички придатъци на англосаксонската демокрация. Но когато бе попитан по време на финалния етап от приемането на конституцията „Какво управление изграждате?“ — той бързо отговори:
	— Такова, което ще осигури благоприличие, докато Съединените щати ни приемат.
	И никога не отстъпи от този велик основен принцип. Някой с по-дребна душа можеше да се изкуши от властта, която имаше, но не и непреклонният представител на Нова Англия. Не се удостои с медали, нито издигна претенциозни структури на властта около стегнатата си, облечена в бяло фигура. През петте години, последвали революцията от 1893-та, този ръкоположен пастор не пропусна нито един ден, през който да не коленичи и да не се помоли: „Всемогъщи Боже, доведи започнатото до плодотворен край. Направи ни част от Америка“.
	Подготовката като калвинист му помагаше да посрещне много кризисни моменти с непоклатимото убеждение, че е прав. И когато се налагаха неприятни решения, той бе готов да ги вземе. През 1895-а избухна въоръжена революция срещу неговото управление, която той потуши, без да трепне, а после арестува кралица Лилиуокалани за предполагаемото й съучастие в нея. Когато по-мекушавите го посъветваха да внимава с отношението си към своенравната кралица, Михей заяви:
	— Тя ще бъде обвинена и съдена за измяна към републиката.
	И остана непоклатим, когато предан на захарните плантатори съдебен състав я призна за виновна. Разбира се, на всеки друг съд би се наложило да вземе същото решение, защото бе съвсем естествено кралицата, отказваща да признае узурпаторите от Америка, отнели й трона, да работи срещу тях. И макар по въпроса да постъпваха противоречиви сведения, тя може би също така бе подтикнала последователите си към открит бунт. Новата нация нямаше друг изход, освен да я съди за измяна, и след като захарните плантатори постановиха, че е виновна, задължението да я прати в затвора принадлежеше на Михей.
	Властната, твърдоглава жена бе затворена в една стая на горния етаж на двореца и макар лишаването й от свобода да се контролираше строго, то не бе физически неприятно. Не след дълго поддръжниците й почнаха да разпространяват най-въздействащия държавен документ, създаван някога от който и да е суверен на тези острови. Това беше песен, довършена от Лилиуокалани в затвора. И въпреки че тя я бе композирала преди няколко години, песента бе останала почти незабелязана. Сега обаче нейният вопъл „Алоха Ое“ завладя острова и света: „Леко се носи над скалата дъждовен облак, роден за миг от западния ветрец“.
	— Докато беше на свобода — отбеляза един от мисионерите — кралица Лилиуокалани не направи нищо за своя народ. Но сега, в затвора, тя дава израз на онова, което става в душата му.
	— Да я освободим — рече Михей Хейл, като чу песента.
	Тя замина за Вашингтон и оттам поде яростна борба срещу него.
	След като революцията приключи и се стабилизира новото управление, за кратък период от време изглеждаше, че президентът Кливланд и демократите ще приемат Хаваите. Вестниците от континента почнаха да пишат: „Високият морал на Михей Хейл помогна много да се поправят злините, извършени от по-младите американци в хода на революцията“. Най-сетне Михей съобщи на кабинета:
	— Вече се провижда надежда.


	И тогава на първите страници на американските вестници се появи името на Дивия Уип Хоксуърт. „Този буен младеж ни напомни ужасния начин, по който хора като него откраднаха Хаваите от кралица Лилиуокалани“ — пишеха журналистите. И надеждата за анексиране се изпари.
	Неприятностите започнаха по време на тридневна оргия в един китайски публичен дом в Иуилеи. Уип бе дошъл тук с каретата си, за да види една испанка, току-що доведена от кораб, пристигнал от Валпараисо. Той се забавляваше добре, когато се появи моряк от кораба с претенцията, че момичето е негово, защото го е купил. Последва ужасна бъркотия, по време на която морякът отнесе як бой и ритници в лицето. Когато се посъвзе, той се върна в публичния дом с двама приятели, въоръжени с ножове. Те връхлетяха и взеха да режат парчета от лицето на Уип, но момичето от Валпараисо застана на негова страна и запрати един стол срещу водача им. Той, чувстващ се все още не съвсем добре подир побоя, нанесен му от Уип, падна в безсъзнание, след което Уип го рита в главата с такава ярост, че човекът едва не умря.
	Разбира се, Дивия Уип не бе арестуван, и то не само защото случката бе станала в Иуилеи, който бе малко или повече извън контрола на полицията, а и защото имаше много свидетели на факта, че срещу него се бяха нахвърлили трима мъже с ножове. На лицето му бяха зейнали два белега, доказващи, че те са го нарязали, преди той да се разправи с тях. Всичко можеше да се размине само с кратко съобщение в местния вестник, ако раненият моряк не бе упорит човек. Скоро след като бе изписан от болницата, той си купи пистолет, причака Уип в един бар на Хоутел стрийт и го простреля в лявото рамо.
	Именно новината за този изстрел стигна до Америка и разруши в голяма степен постигнатото от Михей Хейл. Но що се касае до Хаваите, най-лошото тепърва предстоеше. В разгара на скандала Дивия Уип се ожени. Това бе почти непоносимо, тъй като момичето, което взе — с лява ръка в превръзка, окачена на врата му — бе Мей Форбс. Тя беше двадесетгодишна, обаятелна, с дълга черна коса, идеална кожа и излъчваше чистота и чар. Имаше мек, гърлен глас и бе известна с безупречната си репутация, защото нейният баща, осъзнаващ красотата й, я бе обградил с изключителни грижи. По принцип този брак би трябвало да бъде посрещнат с широко одобрение най-вече защото бе по любов и съществуваше надежда Мей да опитоми сприхавия Хоксуърт.
	Но женитбата им бе толкова обидна за Хаваите, че тя затъмни всичко, сторено преди от Дивия Уип, тъй като Мей Форбс имаше доста интересен произход. Баба й бе от едно от незначителните семейства на алии от Мауи, а дядо й — Джоузеф Форбс, бе енергичен и кадърен англичанин от Бристол, качил се на кораб, заминаващ от Големия остров, за да позабогатее, като добива захар. По-късно се оженил за любимата си от Мауи — чудесна хавайка, и им се родила палава дъщеря, която била упорита и обичала да прави каквото си науми. На деветнадесет години се омъжила за китайски земеделец на име Чин. Така че нейната дъщеря, известна под името Мей Форбс, се казваше всъщност Чин Лан Цин — Идеалното Цвете Чин. Бракът й с Уипъл Хоксуърт бе първият пример на женитба на представител (отчасти) на източните народи в едно от влиятелните семейства на островите. Това беше ужасяващо предвкусване на бъдещето и Дивия Уип бе отритнат от обществото.
	И въпреки че поведението му бе навредило на Хаваите, може би щеше да му бъде разрешено да остане на островите, ако не беше влязъл в шумна разпра на обществено място с едно от момчетата Хюлет. Това се случи, когато Уип установи, че някои от Комитета на деветимата са променили отношението си към революцията и сега проповядват против обединяването с Америка.
	— Беше изтъкнато, че веднага щом тук влязат в сила американските закони, договорите ни за принудителен труд ще станат невалидни и няма да можем да внасяме повече японци.
	— Какво лошо виждаш в това? — попита презрително Уип.
	— Но как ще отглеждаме тръстика без работа на акорд?
	— Честно казано, като оставим настрана емоциите — каква полза всъщност имаш от подобно нещо?
	— Ами работниците трябва да се трудят там, където кажем ние, при фиксирано заплащане, и ако не го правят, можем да разчитаме, че нашите съдии ще ги заставят.
	— По дяволите! — изсмя се Уип. — Не четете ли вестници? Разбира се, че трудовите ни закони ще бъдат отменени от Америка.
	— Тогава не искаме да се присъединяваме към нея — рече едно от момчетата Хюлет.
	— Какво предлагаш? — попита любезно Уип.
	— Да се обединим с Англия. Тя разрешава работата на акорд. Или да останем самостоятелни.
	Уип бе поразен. Революцията му се изплъзваше. Първо Кливланд й попречи, а сега съзаклятниците говореха за съюз с Англия.
	— Слушайте — почна предпазливо той — нямате нужда от старите споразумения за работа на акорд. През последните единайсет години не съм вкарал в съда нито един от моите хора. Ако искат да напуснат — чудесно. Давам им хубава храна, предлагам им честна сделка, малко смях и те произвеждат за мен повече захар, отколкото за всички вас, взети заедно. Повярвайте ми, това е моделът на бъдещето.
	Един от семейство Хюлет се почувства засегнат от подобна перспектива.
	— Има още нещо, което правиш за хората си, Уип — добави той, без да мисли.
	— И какво е то?
	— Спиш с жените им.
	Подобно на вулкан, канещ се да създаде нов остров, Дивия Уип се надигна от стола, хвърли се към представителите на рода Хюлет и този, който го беше обидил, щеше да пострада сериозно, ако останалите членове на комитета не го бяха възпрели.
	Същата вечер Михей Хейл повика Уип в кабинета си на Кинг стрийт.
	— Трябва да напуснеш островите, Уипъл.
	— Но революцията загива! — възрази Уип.
	— Така става винаги — отвърна Михей.
	— Тези копелета говорят за присъединяване към Англия или да сме запазели самостоятелност. Само и само да спечелят малко повече долари от работата на акорд.
	— Не това е въпросът, Уипъл. Ти замърсяваш новата нация и трябва да си отидеш за доброто на всички.
	— Но аз съм твърдо решен да се боря с подобна вредна идея да се предадем. Няма да позволя тази революция…
	— Махни се от островите! — извика Михей. — Опитвам се да спася Хаваите, но не мога да го направя, защото ми пречиш. Ти си зло, един корумпиран хулиган и в тази страна няма място за теб! Замини!
	Възрастният човек изблъска Уипъл вън от кабинета си. През последвалите важни години Дивия Уип пътуваше по света с китайско-хавайската си съпруга, като двата белега на лицето му подчертаваха нейната кристална красота, и наблюдаваше отдалеч събитията у дома. Беше в Рио, когато пристигна вестта за избирането на Маккинли за президент, и той се откъсна от работата си, за да каже на Чин-чин, както наричаше съпругата си:
	— До две години островите ще се присъединят към Америка. Слава на Бога, че всичко свърши.
	— Ще се върнем ли за празненствата? — попита Чин-чин.
	— Не — намръщи се Уип. — Това е представление на вуйчо Михей. Аз само го накарах да започне.
	Повече не спомена нито дума за анексирането, тъй като беше по следите на нещо, което щеше да има почти същото дълбоко отражение върху Хаваите, както присъединяването им към Съединените щати. Една сутрин се втурна в стаята на съпругата си в хотела в Рио де Жанейро, като викаше:
	— Чин-чин! Искам да опиташ нещо!
	— Какво правиш? — разсмя се тя, тъй като още не бе станала от леглото, а той държеше малък поднос с една чиния, нож и вилица.
	— Нося ти едно от най-вкусните неща, които са били откривани някога. Сложи кърпа под брадичката си.
	Хвърли й една от ризите си и върза ръкавите около хубавата й смугла шия. После извади от хартиен плик огромен, златист ананас с форма на бъчвичка.
	— Виждала ли си по-съвършен плод от този? — попита я, като го държеше нависоко за бодливите листа.
	— Много е голям за ананас — отбеляза Чин-чин. — Къде го намери?
	— Тежи близо три килограма. Казаха ми, че ги доставят редовно с кораби от Френска Гвиана. Наричат ги кайени и само почакай да опиташ.
	Дивия Уип отдели твърдата външна кора и люспите с големия остър нож. Скоро стаята се изпълни с изключително съблазнителен аромат и от върха на ножа почна да се стича златист сок, изцапвайки покривката на масата.
	— Внимавай, Уип! — предупреди го съпругата му. — Капе!
	— Точно затова мирише толкова хубаво — обясни той.
	Разполови ананаса, после отряза идеален кръг от тежкия златист ароматичен плод. Постави го на чинията, подаде на Чин-чин вилицата и я прикани да опита.
	— Божествен е! — извика тя, щом леко киселият сок потече по брадичката й. — Къде казваш, че растат?
	— На север.
	— Трябва да засадим от тези дървета на Хаваите — предложи тя.
	— Така смятам и аз — отвърна той.


	Когато Михей Хейл наближи седемдесет и шестата си година и бе по-уморен, отколкото смееше да признае, до Хонолулу стигна вест, че Камарата на представителите във Вашингтон най-сетне е утвърдила анексирането, като двеста и девет са гласували „за“ и деветдесет и един — „против“. Същата вечер започна бдението на Михей.
	— Трябва да почакаме да минат още две седмици и тогава ще узнаем какво ще прави Сенатът — рече той на съпругата си Малама по време на вечеря.
	— Сигурен ли си в благополучния завършек? — попита грациозната му хавайска съпруга.
	— Ако молбата към един отзивчив Бог дава резултат, то мога да съм сигурен.
	Семейство Хейл се хранеше на светлината на свещи и двамата седяха един срещу друг, така че и най-беглата реакция не оставаше незабелязана. Малама, навлязла в шестдесет и петата си година, изглеждаше по-скоро внушителна, отколкото подвижна. Не беше наедряла много, подобно на повечето от хавайските й сестри, и сребристата й коса бе осветена от бледите пламъци. Бе запазила навика да накланя насмешливо глава, когато някоя мисъл я забавляваше.
	— Добре е за Хаваите да се предадат във властта на Америка — рече кротко тя — Ние сме бедна група острови без сила и през последните петдесет години можеше да ни грабне всеки, който пожелаеше. По-добре е да стане така.
	Михей, успокоил се за момент, след като бе чул добрата новина от Конгреса, довери на вярната си спътница:
	— Знаеш ли, Малама, колко съжалявам, че се наложи точно твоят съпруг да извърши всичко това, което стана през последните пет години.
	— Все някой трябваше да го направи — каза тя на изправения суров мисионер.
	— От всички хавайци ти разбираш най-добре нещата — рече той. — Но то е и обяснимо. Ти си дъщеря на Ноелани и внучка на Малама.
	При споменаването на тези две изтъкнати имена Михей усети как в очите му напират сълзи. Искаше му се да зарови лице в ръцете си, ала Малама ги забеляза. Ако беше седнала до съпруга си, тя щеше да го успокои по хавайски. Но в тази важна нощ те не бяха един до друг и затова споделяха само мислите, но не и обичта си.
	— Щеше да е далеч по-добре, ако ти беше кралица, а не Лилиуокалани — каза той. — Ти би разбрала всичко, не и тя.
	— Не е така — възрази бавно Малама. — Стана по-добре, че кралица бе тази твърдоглава, енергична хавайка. Нека светът ни види, когато загиваме, такива, каквито сме.
	— Загивате? — повтори изненадан Михей.
	— Да, загиваме — изрече Малама с едва доловима твърдост. — Скоро островите ще бъдат част от Изтока и на тях няма да има място за хавайците.
	Думите на съпругата му бяха странни.
	— Но ние се погрижихме да заложим в конституцията гаранции срещу нашествието на японци — подчерта Михей.
	— Това е само на хартия, Михей — изтъкна тя. — На нас, хавайците, ни е ясно, че ни избутват от кануто.
	— Вие ще бъдете защитени! — извика той.
	— И преди имахме конституция, която трябваше да ни защитава — рече Малама — но тя не попречи на захарните разбойници да откраднат земите ни… а после и собствената ни страна.
	— Малама! — ахна Михей. — Нима се убедена, че тази революция бе водена единствено от користолюбие? Нима отказваш да видиш силите на американската демокрация в действие тук?
	— Това, което виждам, е, че когато полята ни бяха безплодни, никой не ни желаеше. Но след като се превърнаха в богати източници на захар, всички ни поискаха. Какъв друг извод мога да направя?
	Михей бе разстроен от насоката, която вземаше разговорът, затова се върна към миналото.
	— Спомняш ли си, когато те срещнах за първи път в Сан Франсиско? И още тогава, преди да бях видял дори едно захарно поле, казах: „Хаваите трябва да станат част от Съединените щати“. Мислех така по причини от морално естество и моите подбуди не са се променили.
	— Твоите да, не и на другите. И накрая се остави от милостивост да бъдеш използван от банда разбойници.
	— О, не, Малама! Както излезе, аз бях този, който ги използва. Хаваите ще бъдат анексирани, и то по моите условия.
	— Те бяха откраднати с измама — произнесе хладно Малама. — Ние, бедните великодушни хавайци, бяхме заблуждавани, лъгани, унижавани публично и нашата нация ни бе отнета с измама.
	— Не е вярно! — възрази Михей, стана и заобиколи масата, за да бъде по-близо до съпругата си.
	— Бих предпочела да не ме докосваш сега, Михей — каза тя, но не рязко. — Какво мислиш, че изпитвах, когато се срещах с хавайските си приятели и те ме питаха: „Как можа Михей Хейл да напише подобни неща за нас?“.
	— Какви неща? — извика Михей, връщайки се тъжно на стола си. — Никога не съм писал каквото и да е за вас.
	За негова изненада Малама извади от джоба си изрезка от една от големите му статии, която бе запазила в огорчението си за момент като този, и зачете с болка:
	— „Местните жители са в голямата си част неграмотни, отдадени на идолопоклонничество и на суетната показност на монархията, и са напълно непригодни да управляват.“ Какви лоши думи.
	— Но това не се отнасяше за вас — запротестира той. — Написах го, за да направя тези острови част от Америка.
	— То се отнасяше за хавайците — рече тихо Малама.
	Михей, облечен с бял костюм, остана загледан в покривката на масата, донесена преди години от Китай. Бе удивен от становището на съпругата си по въпроса и мислеше за няколко възможни обяснения на алтернативите, пред които е бил изправен. Но когато се взря в сериозното й обвиняващо лице, разбра, че никое от тях няма да свърши работа. Затова каза:
	— Съжалявам, че съм те обидил, Малама.
	— Съжалявам, Михей, ако съм засегнала неприятна тема във вечерта на твоето тържество — отвърна тя. — Но не бива да се заблуждаваме. Хаваите бяха откраднати. Техните свободи бяха похитени.
	Дъщерята на алии се изправи величаво, ритна шлейфа на роклята зад себе си и напусна трапезарията. Михей гледаше тъжен как тя си отива, после отпусна глава върху масата за няколко минути, след което стана и отиде в кабинета си, където състави дълго и прочувствено писмо с указания за представителите си във Вашингтон. „Трябва да се срещате с всеки сенатор поне веднъж дневно — пишеше им той. — Кажете им, че съдбата на Америка включва неоспоримо простирането на Божията милост и върху тези острови. Не можем да бавим присъединяването още дълго, тъй като Япония и Англия прибягват към неприятни ходове и протакането би могло да се окаже гибелно. Умолявайте ги. Не чакайте подходящ момент, за да бъде изтъкнат който и да е довод, а ако сенаторите от Луизиана и Колорадо използват мръсни прийоми, отвръщайте със същото. Трябва да направим островите американски по време на тази сесия. Оставям съдбата на Хаваите във ваши ръце.“
	През дните, които последваха, Михей и Малама Хейл се избягваха взаимно. И тъй като положението в Сената изглеждаше все по-добро, с всяко обнадеждаващо писмо от Вашингтон разстоянието между американския мисионер и хавайската алии ставаше все по-голямо, като му беше показано хиляди пъти колко тъжно е да се унищожи една независима държава. Беше правилно Хаваите да станат американски. Това беше неизбежно и той бе все по-горд от ролята си за постигането на тази благодат; но то също така беше трагично и през тези последни дни трагедията доминираше над радостта.
	На 6 юли 1898 година американският Сенат най-сетне прие Хаваите с четиридесет и двама гласували „за“ и двадесет и един „против“. В галерията на Сената Дейвид Хейл, личен пратеник на Михей в Конгреса, плачеше, а неговият помощник Михей Уипъл каза:
	— Това е началото на величието на Америка в световната политика.
	Седмица по-късно, на 13 юли, новината стигна до Хонолулу и един развълнуван моряк гръмна веднъж с пистолета си. Нервите на всички бяха опънати докрай и някои помислиха, че това може да е началото на контрареволюция. Но скоро наелектризиращата дума обходи града, хората наизлязоха по улиците и почнаха да се прегръщат. Беше див, пълен с радост ден, през който се вдигна шум до небесата. Но Дивия Уип Хоксуърт, намиращ се в джунглите на Френска Гвиана, чу новината чак след два месеца.
	— Е — рече той на Чин-чин, когато я узна — най-сетне сме американци. Чувстваш ли се по-различна?
	— Ти може и да си американец — отвърна Чин-чин — но аз си оставам китайка. Не мисля, че страната ти ще ме приеме някога.
	На 12 август 1898 година с прокламация на президента Маккинли бе обявено присъединяването на Хаваите към Съединените щати. Но в кулминацията на това щастливо събитие настроението на островите бе повече като на погребение, отколкото като при рождение. През този ден не се виждаха никакви хавайци, те тайно скърбяха, но из улиците се разхождаха доста американци с тесни сака, кафяви бомбета и лачени обуща, окичени с безвкусни значки, изобразяващи Чичо Сам, встъпващ в брак с негърка (производителите от континента не можеха да си представят как изглежда една хавайка), и носещи следния надпис: „Това е денят на нашата сватба“.
	От уважение към хавайците церемониите по случай паметния ден бяха кратки. Маршируваха войници, а от американски боен кораб слязоха моряци. В единадесет и четиридесет и пет на трибуната се появи групата видни хора, извършили революцията, водени от Михей Хейл. Щом зае мястото си, той огледа събралото се множество и видя американци, китайци, португалци и японци, но нито един хаваец. Когато някога впечатляващият оркестър засвири хавайския химн, от духовите инструменти излязоха жалки звуци, които не биха правили чест дори на начинаещи. Един по един ридаещите хавайски музиканти се отдалечиха с мъка, отказвайки да свирят погребален марш за своята нация. Химнът завърши с хлип и Михей зачете:
	— С пълно упование в благородството, справедливостта и приятелството на американския народ…
	За първи път бе мечтал за този миг, когато пресичаше прериите на Небраска през 1849-а. Сега, почти половин век по-късно, бе направил мечтата си действителност.
	В този ден на трибуната имаше една хавайка — Малама Канакоа Хейл.
	— Длъжна си — беше я умолявал Михей.
	И като алии тя бе разбрала думите му. Облечена в царствено черно и алено, с шапка с цветя и ветрило от слонова кост, хавайката представляваше внушителна гледка, последен символ на победената си раса. Дори когато бойните кораби изстреляха салют от двадесет и един топовни изстрела и бе спуснато знамето, което бе обичала толкова много, тя има силата на духа да продължи да гледа право напред.
	— Няма да позволя да ме видят да плача — прошепна сама на себе си.
	Но щом свършиха церемониите, се случи нещо изключително срамно и за Малама то щеше да остане завинаги символ на непристойния начин, по който бе заличена нейната нация. Когато хавайското знаме падна долу, го грабна един американец и преди някой да успее да го спре, го отнесе до двореца, където с чифт дълги ножици разряза герба на ивици и почна да ги раздава като спомен за знаменателния ден.
	Една от тях бе пъхната в ръката на Михей и той погледна надолу, за да види какво е това. Но очите му бяха толкова уморени от писане на писма от и в името на Хаваите, че му беше трудно да забележи какво държи и го вдигна прибързано високо нагоре. Тогава съзря части от осемте ивици, символизиращи Хавайските островите, и къс от поле и разбра какво позорно нещо е извършено с този горд флаг. Сви бързо плата в юмрук, да не би да го види съпругата му и да се почувства още по-обидена. Но докато натикваше късчето в джоба си, той чу зад себе си вик от болка, обърна се и видя Малама, най-сетне заставена да скрие лицето си от срам.

	* * *

	Когато XIX век бе към своя край, а островите свикнаха с мисълта, че са част от Съединените щати, постепенно за жителите в Хонолулу стана очевидно, че в лицето на семейство Кий Хаваите имат една от онези големи, сложни единици, предопределени единствено по силата на своята многобройност да играят важна роля в общността. Тази единица включваше старата госпожа Кий — известна на семейството просто като Лелята на Ю Чоу, сега петдесет и две годишна, прегърбена от изнурителната работа. Следваха нейните петима умни синове — Азия, Европа, Африка, Америка и Австралия, и петте им съпруги; едно плодовито семейство с общо тридесет и осем деца и обещанието да бъдат родени и други. Така, когато векът свърши, вече имаше четиридесет и девет представители на фамилията Кий, много от които наближаваха възрастта за женене. След две десетилетия те може би щяха да са повече от двеста.
	За Нюк Цин, която продължаваше да продава боса из града ананаси и туршия от стебла на таро с двете кошници, висящи на бамбуковия й прът, и конусовидната плетена шапка, мяркаща се по уличките на Чайнатаун, умножаването на нейното потомство бе всъщност нещо приятно. И винаги когато по време на всекидневните си търговски обиколки стигнеше мястото, където Хоутел стрийт пресичаше в сърцето на Чайнатаун Маунакеа стрийт, в нея затрептяваше задоволство. Преди години бе преценила съвсем безпристрастно, че от петимата й синове, поделящи си света, Африка е най-кадърният. Беше му дадено образование и сега на тридесет и една годишна възраст той бе един от хората начело на китайската общност: Африка Кий, адвокатът. Така казваха знаците, изписани със златни букви. Но онова, което те премълчаваха, бе, че сградата, където се намираше кантората му, бе негова собственост и че няколко от магазините в Чайнатаун принадлежаха или нему, или на братята му.
	Всъщност почти нямаше значение чия точно собственост са тези здания, защото, макар да изглеждаше, че доходоносният ресторант на Хоутел стрийт е на Азия Кий, той всъщност бе притежание на цялото семейство. Под напътствията на Нюк Цин петимата братя бяха сформирали сдружение, наричано на Хаваите хюи: „Кий имат хюи“, и именно тази неофициална корпорация, това велико хюи на семейство Кий контролираше много резултатно фамилните приходи. Ако хубавката съпруга на Австралия — момичето Чин, получеше от своето семейство малко наследство, то не ставаше собственост на Австралия или децата му. То отиваше в хюи, тъй като нямаше представител на семейство Кий, който би могъл да пресметне облагите, получени лично от него от сдружението. Дрехите му, образованието, образованието на синовете му, дома му, започването на делова дейност — за всичко това плащаше хюи. И дори да бе готов да дава всичко, което би заработил до края на живота си, той пак не би успял да погаси дълга си към хюи.
	Никой не чувстваше по-силно това задължение от Африка. Именно благодарение на усилията на четиримата си братя той бе завършил правното си образование в Мичиган. Те се бяха лишавали, за да го издържат в университета, но никога не се оплакаха, тъй като бяха съгласни с Нюк Цин, че трябва да получи образование най-способният сред тях, за да помага после и да защитава всички. И Африка Кий правеше точно това. Понастоящем сдружението на Кий контролираше седем различни дейности и той водеше всяка една от тях по тясната пътека между консервативната предпазливост и радикалната безразсъдност. Финансираше новите начинания и даваше съвети кога да се ликвидира някое губещо. Избираше кой недвижим имот да се купи, кой ъгъл да се предостави под наем за магазин и в кой колеж на континента да се изпратят внуците на Кий. Беше главният мозък на една незначителна китайска империя, включваща мръсни магазинчета, жалки усилия да се спечелят пари и дребни притежания на недвижими имоти. Но той нямаше намерение империята Кий да остане вечно такава и винаги когато се срещнеше с братята си — те с плитки и китайски дрехи, той подстриган и с облекло, което бе свикнал да носи в Мичиган, Африка проповядваше едно:
	— Това хюи трябва да се разраства.
	И за да го постигне, той играеше по начин, който би доставил удоволствие на баща му. Кий рядко държаха някаква собственост повече от седмица, преди да я ипотекират, за да купят по-голяма собственост, която също ипотекираха колкото може по-скоро. Всички магазини на семейството бяха купени с кредити, но когато дойдеше моментът, задълженията се погасяваха грижливо. Хюи никога нямаше пари в наличност; то винаги имаше дългове, които биха смаяли един хаол. И под пресметливото ръководство на Африка сдружението почваше да процъфтява.
	Нюк Цин, доволна от начина, по който той се справяше с деловите проблеми, не налагаше волята си на семейството, с три изключения. Всяко дете Кий трябваше да получи образование и през 1900 година това очевидно бедно китайско семейство се готвеше да изпрати трима внуци в Америка, за да станат лекар, зъболекар и адвокат, а през следващото десетилетие още четиринадесет Кий щяха да бъдат готови за заминаване. Самата Нюк Цин ходеше боса, за да спестява пари и плаща за обучението на континента, и за нея беше без значение, ако се налагаше съпругите на синовете й да вършат същото. Разрастващото се семейство живееше ужасяващо пестеливо, за да отделя всеки готов да се изплъзне цент, който можеше да бъде спестен, и осигури образование на някой умен внук.
	В тази си твърда непоколебимост Нюк Цин бе постоянно поощрявана от англичанина с див поглед Улиасутай Каракорам Блейк. Беше му приятно да се спусне от училището на Англиканската църква, за да поговори с нея на китайски.
	— Някога проклинах заплахата на янките да завземат Хаваите и по едно време ми се искаше да грабна оръжие и да се вдигна срещу Америка. Но когато анексирането стана факт, свих рамене и си рекох: „Америка не е по-лоша от Англия. И едните, и другите са проклети разбойници, а щом понасям едните, ще мога да понасям и другите“.
	Той насърчаваше Нюк Цин да образова внуците си до тавана на техните възможности.
	— Замисляли ли сте се някога, Лельо на Ю Чоу, колко ви струваше да направите Африка адвокат? И колко вече сте получили обратно? Е, бъдете сигурна, че в бъдеще възвръщаемостта ще бъде още по-голяма.
	Той имаше пищна външност и невероятните му мустаци се развяваха, докато говореше за бъдещето в малката стая в долината Нууану.
	— Наука, математика, теории! Кой знае къде ще ни изведат те? Но където и да е, Лельо на Ю Чоу, само образованите ще могат да следват пътя на бъдещето.
	Тя винаги се чувстваше по-добре след разговор с Улиасутай Блейк; искаше й се да бе ходила на училище и да бе имала такъв учител. А за чудатия англичанин бе истинска радост да беседва с един от двамата души, които разбираха неговото динамично тълкование на света. Другият бе слаб млад революционер с очи на ястреб, потърсил по това време убежище на Хаваите — Сун Ят Сен. Той осъзнаваше по-добре дори от Нюк Цин за какво говори неговият учител Блейк.
	Второто нещо, относно което Нюк Цин налагаше своята воля, бе въпросът за къщите. За нея беше празно прахосване на пари да се строят изискани домове, особено след като надеждните членове на семейството прекарваха времето си в работа навън. Ето защо държеше колкото може повече от синовете си натъпкани в неприветливата, обшита с дъски къща, и размножаващите се навеси. Беше очевидно, че просторната колиба не е в състояние да побере всичките четиридесет и девет Кий, но бе удивително колко много от тях все пак се вместваха в нея. На Азия и семейството му бе позволено да живеят зад ресторанта. Европа и потомството му също получиха разрешение да се пренесат в съседство със зеленчуковия магазин. Но останалите някак си се сбираха в жилището в Нууану. Там хавайските съпруги готвеха най-редовно, а внуците се учеха да говорят пиджин и да ядат пой. През 1899-а Африка можеше спокойно да си позволи собствен дом, ала въпреки факта, че Нюк Цин го оставяше да жонглира с всеки цент, намиращ се във властта на хюи, тя не смяташе, че той е в състояние да реши къде иска да живее, така че на тридесет и една години, вече със съпруга и пет деца, Африка живееше в старата къща.
	— По този начин по-малко пари — казваше Нюк Цин.
	Сега разрасналата се къща притежаваше четири укулелета и дебелата Апикела — побеляла и великодушна, учеше всичките си внуци как да дрънкат на малкия инструмент. Това бе шумен дом с една хавайска майка и усърдно работеща тиха китайска леля.
	Третото, в което Нюк Цин се вмесваше енергично, бе закупуването на земя. Нейният глад на хакка за тази най-велика стока на света нямаше да бъде наситен никога и тя бе преследвана от един натрапчив кошмар: гледаше своята непрекъснато увеличаваща се челяд и постоянно й се струваше, че не за всеки Кий имаше достатъчно земя, на която той да застане, да вдигне ръце и да поеме напред. Затова винаги, когато на сдружението останеше някой и друг долар, след като платеше сметките по образованието, тя настояваше да се купува още земя. Това не беше лесно да се осъществи в Хонолулу, защото по принцип земя, най-ценното нещо на Хаваите, не се продаваше — даваше се под наем. Нито пък се разделяше на акри и парцели — даваше се под наем на квадратен метър.
	Хоксуъртови притежаваха необятни площи, наследени от Алии Нуи Ноелани, също и представителите на рода Хюлет, получили земите си чрез втората съпруга на стария мисионер. Семейство Канакоа имаше огромни имения, а родовете Джандърс и Уипъл, макар и владенията им да бяха скромни, контролираха грамадни области, взети под наем. Всеки, който придобиеше земя, ставаше богат и в семействата на хаолите бе желязно правило тя да не се продава. Хавайците бяха готови да продават, но техните парцели бяха обикновено в провинцията. Ето защо, когато прегърбената дребна китайка Нюк Цин реши да осигури достатъчно земя в Хонолулу за своето разрастващо се семейство, нейните интереси се сблъскаха веднага с тези на богаташите на островите.
	Вече отбелязах, че ако хаолите на Хаваите бяха пожелали да се защитят от китайците, би трябвало да застрелят Улиасутай Каракорам Блейк. Но те не се възползваха от тази възможност и китайците получиха образование. Ако през 1900 година хаолите все още държаха да съхранят своите привилегии, а това очевидно бе така, те би следвало да застрелят Нюк Цин. Но никой от тях не бе и чувал за нея. Белите смятаха, че движещата сила на семейство Кий е адвокатът Африка, и го наблюдаваха отблизо.
	В края на 1899-а Африка се видя притиснат от всички страни, без да може да направи и една крачка, и се наложи да съобщи на своята леля:
	— Става почти невъзможно да се купи земя. Хаолите просто не продават.
	— Колко пари има хюи? — попита Нюк Цин.
	— Четири хиляди долара в наличност и можем да осигурим още.
	— Опита ли да купиш търговски площи около Куийн стрийт?
	— Невъзможно.
	— А да наемеш?
	— Също.
	Още неукрепнала, империята Кий бе доведена до безизходно положение и може би щеше да затъне в него, ако не бе получила помощ от един плъх при твърде трагични обстоятелства.


	В Деня на благодарността през 1899 година параходът „Мауи“ на „Хоксуърт и Хейл“ с боядисан в синьо комин влезе в пристанището след едно спокойно пътуване от Банкок през Сингапур, Хонконг и Йокохама. Докато моряците мятаха изкусно лентите за акостиране и хвърляха след тях тежките котвени въжета, този пълен с бълхи кафяв плъх, който щеше да спаси сдружението Кий и да му помогне да натрупа богатства, слезе от кораба незабелязано на брега. Стрелна се по няколко улички и сви в мрачната кухня на семейство, наричано Чан.
	12 декември 1899-а, когато старият век си отиваше, един старец на име Чан също си отиваше, измъчван от ужасна треска, която като че ли идваше от огромни, морави възли под мишниците и в слабините му. Щом младият доктор Хюлет Уипъл от Министерството на здравеопазването намери дома след внимателно обикаляне из уличките и влезе, за да удостовери, че човекът е починал от естествена смърт, той огледа тялото с мрачно предчувствие.
	— Не го погребвайте — нареди докторът.
	Върна се запъхтян след десет минути с още двама млади лекари, всеки от които носеше медицински наръчник. Тримата се взряха мълчаливо в трупа и се спогледаха ужасени.
	— Това ли е, което мисля? — попита доктор Уипъл.
	— Чума — отвърна колегата му.
	— Дано Господ се смили над нас! — замоли се Уипъл.
	Лекарите тръгнаха угрижени обратно към Министерството на здравеопазването, като се стараеха да не издават пред хората ужаса, който изпитваха, тъй като знаеха, че в Калкута чумата бе отнела веднъж живота на хиляди за няколко седмици; не бе известно никакво лекарство и щом тази страшна болест поразеше някоя общност, епидемията трябваше да се самоликвидира всред смърт и страдание. Когато пристигнаха в министерството, тримата лекари затвориха вратите и за момент седнаха в мълчание, като че ли се опитваха да съберат сили за онова, което им предстоеше да направят. После доктор Уипъл, наследил силата на характера на прадядо си, заяви просто:
	— Трябва да изгорим постройката незабавно и да определим специално място за погребване. Ще обходим всички къщи в Хонолулу. Особено важно е нито един болен да не бъде укрит. Съгласни ли сте?
	— Ще има протести срещу изгарянето — каза един от лекарите.
	— Ако отстъпим, ще се изправим пред бедствие, чиито мащаби ми е трудно да си представя.
	— Бих предпочел да поговорим с по-възрастните колеги.
	Свикаха ги с плашеща бързина, но старите лекари бяха сигурни, че младежите са били паникьосани от някоя обикновена болест с необичайно развитие.
	— Изглежда малко вероятно в Хонолулу да има чума. Успяхме да се опазим цели седемдесет години.
	— Смятам, че трябва да видим трупа — предложи друг.
	Четирима от утвърдените лекари понечиха да тръгнат към мрачната барака в Чайнатаун, но доктор Уипъл се противопостави.
	— Китайците ще останат втрещени, като ви видят — предупреди ги той. — След като видях трупа, аз изтичах да повикам колегите си. Ако сега се появите вие, ще им стане ясно, че нещо не е наред.
	— Няма да се произнеса, че в този град има чума, докато не се убедя лично — заяви едър, солидно изглеждащ лекар. — Искам двама опитни специалисти да дойдат с мен.
	— Нека ви попитам, преди да тръгнете — каза Уипъл, забелязал, че излизат без медицински наръчници — какви симптоми биха ви убедили, че това наистина е чума?
	— Виждал съм чума в Китай — избягна високомерно отговора възрастният лекар.
	— Но какви са все пак симптомите?
	— Морави възли в слабините. По-малки под мишниците. Силна треска, съпроводена с халюцинации. И характерна миризма от спукалите се възли.
	Доктор Уипъл облиза болезнено сухите си устни.
	— Доктор Харви — рече той — вземете с вас полицай, за да пази къщата. Трябва да я изгорим още тази нощ.
	В стаята настана злокобна тишина.
	— Значи наистина е чума? — попита накрая доктор Харви.
	— Да.
	Отново тишина, момент на колебание, последван от упоритото настояване на доктор Харви:
	— Не мога да разреша исканите стъпки, без да се убедя лично.
	— Но нали ще повикате полицай?
	— Разбира се. А вие обсъдете какво да правим по-нататък… в случай че това действително е чума, което е малко вероятно.
	Той излезе бързо, като взе със себе си двама от уплашените си колеги. Мина доста време, преди да се върне, през което тримата млади лекари, върху които щеше да падне тежестта на налагането на карантина, се притесняваха, че по-възрастните консултанти ще откажат да разрешат нужните мерки, преди чумата да се прояви сериозно. Но те доста подценяваха доктор Харви с това си сурово предположение.
	След час той се втурна в Министерството на здравеопазването с пепеляво лице и новината, че става дума за бубонна чума. Бе претърсил всички къщи в непосредствена близост и бе открил още един труп, както и трима болни на умиране. Затова по свое собствено усмотрение бе вдигнал на крак противопожарната служба и бе поискал да бъде готова за незабавни действия от изключително сериозна важност.
	— Господа — рече той, дишайки тежко — Хонолулу вече е обхванат от бубонна чума. Нека Господ ни даде сили, за да се борим с нея.
	През нощта ужасът започна. Изпълнените с решителност лекари свикаха представители на правителството и им заявиха хладнокръвно:
	— Единственият начин за борба с тази напаст е да се изгори всяка къща, поразена от чумата. Огън, огън, огън!
	— Как можем да изгорим която и да е къща без разрешението на собственика й? — завъзразява боязливо един от държавните служители. — В Чайнатаун ще са ни нужни седмици, за да установим кой какво притежава. И дори ако не допуснем грешки, ще бъдем обект на съдебни процеси.
	— Милостиви Боже! — извика доктор Харви и стовари юмрук върху масата. — Говорите за съдебни процеси, а колко хора смятате, че ще бъдат мъртви до Коледа? Ще ви кажа. Ще имаме късмет, ако загубите ни са под две хиляди. Уипъл, който присъства тук, може да е мъртъв, защото е пипал трупа. Аз може да умра, защото направих същото. Както и вие, защото сега сте с нас. Изгорете тези проклети постройки незабавно.
	Правителството алармира противопожарната служба и се заинтересува дали разполагат със сигурни начини да изгорят една сграда, без да засегнат съседната.
	— Винаги съществува опасност — отвърнаха пожарникарите. — Но вече е правено.
	— Има ли вятър в момента?
	— Не по-силен от обикновено.
	— Можете ли да изгорите четири къщи? До основи?
	— Да, сър.
	— Засега не правете нищо и не казвайте дума.
	Тази нощ не бяха предприети никакви действия.
	Разискванията продължиха в течение на три дни, изпълнени със смразяващ страх, като лекарите бяха ужасени от забавянето. Из неописуемия лабиринт на Чайнатаун те откриха още близо четиридесет нови случая с единадесет смъртни изхода. Изведнъж старите хора почваха да се оплакват от треска и болки в слабините. Лицата им побеляваха от болка, а после пламваха от изгаряща температура. Изпитваха огромна жажда и умираха треперещи, обгърнати от противна миризма, идеща от възлите, които се пукаха. В града вилнееше и бушуваше чумата, а педантичните разисквания продължаваха.
	Накрая доктор Харви и доктор Уипъл обявиха фактите на населението:
	— В Хонолулу върлува епидемия от бубонна чума. В този момент е невъзможно да се предвиди броят на жертвите. Трябва да се предприемат най-свирепи мерки за борба с бедствието.
	Сега градът бе обзет от всеобща паника. Чайнатаун бе опасан с полицейски кордон и никой нямаше право да напуска квартала. Прекратиха се посещенията в църквите и училищните занятия, не се разрешаваше хората да се събират на групи. Корабите биваха отпращани в други пристанища и животът в града замря бавно и болезнено. Тази последна Коледа на деветнадесетото столетие бе ужасна, а новата година и новото столетие настъпиха без празненства.
	През седмицата подир Коледа започнаха палежите. Доктор Уипъл и неговият екип показваха на пожарникарите къде е имало смъртни случаи и след като се вземеха предпазни мерки, къщите биваха изгаряни. Чайнатаун се делеше грубо на търговска зона, близо до океана, и пренаселени жилищни райони, намиращи се в подножието на планините. И макар чумата да бе тръгнала от търговския център, сега като че ли се бе настанила най-вече в гъсто разположените къщи. Ето защо лекарите препоръчаха, а правителството се съгласи да се елиминира цял един сектор, тъй като ако се изгоряха няколко редици сгради насред града, щеше да се създаде бариера между двете части. В обречения участък се случи първоначалното имение на доктор Джон Уипъл, сега покрито с порутени къщи. И когато неговият правнук видя стария фамилен дом обгърнат в пламъци, разпалени от самия него, той почувства как в очите му бликват сълзи. Беше страшно да изгориш един град, съграден с толкова усилия, но пожарите продължаваха и патрули възпираха китайците, опитващи се да избягат от обречената зона и да тръгнат из града. В църковния двор изникнаха лагери за бежанци с палатки за онези, чиито домове бяха изгорени, и навеси за приготвяне на храна. Госпожа Хенри Хюлет надзираваше един от тях, госпожа Рудолф Хейл — втори, а госпожа Джон Джандърс — трети на склоновете на Пънчбоул, вулканичния кратер, издигащ се на края на Хонолулу. Осигуриха се одеяла от екипи, претърсващи града, като госпожа Малама Хоксуърт се зае да наблюдава изпълнението на тази задача. Дейвид Хейл Младши и неговият вуйчо Том Уипъл организираха полеви кухни и поеха грижата за тях, като препускаха на коне от лагер в лагер.
	Създадоха се инспекционни екипи и два пъти на ден се проверяваше всяка стая, за да бъде сигурно, че няма неотбелязани нови случаи на чума. И в съответствие с мисионерската традиция, с която бяха закърмени, именно представители на родовете Хейл, Хюлет и Уипъл поеха доброволно да вършат тази особено опасна работа — да се промъкват из лабиринта на Чайнатаун, за да се уверят, че няма скрити трупове. Картината, която виждаха, бе ужасна — един страшен укор към тяхното управление на Хаваите.
	Улиците на Чайнатаун бяха непавирани и мръсни, извиващи покрай открити помийни ями. Навред бяха струпани разпадащи се колиби, подпрени с колове, с надеждата да се изстиска от тях наем поне още една година. Вътре домовете представляваха отвратителни стаи без прозорци, кухни без вода, нямаше и тоалетни. Стълбищата бяха без осветление, а където имаше мазета, те бяха претъпкани с леснозапалими вехтории. Навсякъде въздухът беше застоял. Само в рамките на две поколения Чайнатаун бе пренаселен до задушаване, като сега бе станало още по-зле, тъй като онези, чиито домове вече бяха изгорени, бяха успели по един или друг начин да се изплъзнат от карантинните кордони, за да останат със своите приятели, вместо да бъдат подложени на изолация в лагерите, и така бяха пренесли чумата. Ако човек претърсеше света, за да намери място, където един плъх с бълхи, носещи заразата на бубонната чума, да зарази най-лесно голям брой беззащитни хора, кварталът Чайнатаун в Хонолулу щеше да бъде начело на списъка. Мизерното пренаселване бе известно на полицията; Министерството на здравеопазването знаеше за нехигиеничните условия; а хазаите съзнаваха най-добре от всички каква угроза поддържат; но никой не бе изрекъл и дума в протест, защото тази част от града бе притежание най-вече на сега проверяващите я: семействата Хейл, Хюлет и Уипъл; а те бяха установили, че китайците плащат наемите си редовно. От тази обществена язва чумата заплашваше да погълне острова. И докато инспекторите обикаляха храбро ден след ден заразените райони, като се излагаха на смъртна опасност и спяха нощем в изолирани палатки, за да не предадат болестта на семействата си, те често си мислеха: „Защо не направихме нещо по-рано?“.
	Към 15 януари 1900 бяха напълно заличени осем обширни зони и бяха избити безброй плъхове, които можеха да пренесат заразните бълхи в незасегнатите сектори на града. Изглеждаше, като че ли е предотвратено по-нататъшното разпространение на чумната епидемия. В бежанските лагери вече имаше три хиляди китайци и оттам те не можеха да пръскат заразата; но хиляди неизвестни се криеха из тесните лабиринти, където бяха избягали, и сега те почнаха да вършат това, което плъховете не успяха. Когато вечерта на този ден в щаба запристигаха отчетите, като всеки съдържаше описание на нови смъртни случаи и заразени, за доктор Уипъл стана безмилостно очевидно, че епидемията не е спряна и съдбата на Хонолулу виси на косъм.
	На 16 януари той събра отново лекарите — група изтощени мъже, съзнаващи колко страшна би могла да се окаже следващата седмица. Бяха се убедили чрез лична проверка, че чумата се е укрепила в горната част на Чайнатаун, готова да обземе целия град, и си даваха сметка, че в този ден трябва или да предприемат окончателни мерки срещу нея, за да овладеят положението, или да оставят да бъде покосена цялата общност. А единственото средство, което им беше известно, бе огънят. Доктор Уипъл заговори първи.
	— Вчера екипите ни откриха нови двайсет и девет случая.
	— О, по дяволите! — извика доктор Харви, обзет от непреодолимо чувство на безизходност.
	Той скръсти ръце върху масата и отпусна глава, оттегляйки се от тази част на обсъждането.
	— Всички болни от последната седмица, както и повечето смъртни случаи, са от планинската зона — обясни Уипъл, като сочеше на картата. — Можем да благодарим на Бога, че както изглежда, епидемията се движи към покрайнините на града, а не към сърцето му.
	— Това е единствената добра новина — отсече един от по-възрастните лекари, открил седем случая в планинската област.
	— Нашето задължение е ясно — рече доктор Уипъл след кратко колебание.
	— Искате да кажете, че трябва да се изпепели целият район нататък?
	— Да.
	— Господи, това ще ги взриви! Те просто няма да ни позволят да го направим, Уипъл.
	Доктор Уипъл сложи длани на челото си и попита умолително:
	— Имате ли друго предложение?
	— Вижте, не споря дали трябва да се постъпи така или иначе — обясни възрастният лекар. — Само казвам… По дяволите, Уипъл, в тази част на града сигурно има около петстотин жилища!
	— И всяко от тях е заразено с бубонна чума.
	— Не искам да се обвързвам с такова предложение! — заяви възрастният лекар.
	— Нито пък аз! — извика друг. — Боже мой, Уипъл, та това е половината град!
	Както беше отпуснал глава върху ръцете си, доктор Харви попита дрезгаво:
	— Ако ръката ви бъде заразена от отравяне на кръвта, което със сигурност ще унищожи цялото ви тяло, какво бихте направили?
	Не последва отговор, така че след малко той стовари юмрук върху масата и извика:
	— Какво, по дяволите, ще направите? Ще я отрежете! Изгорете тези части! Веднага!
	— Само правителството може да вземе такова решение — каза Уипъл с нисък, изпълнен с ужас глас.
	— Ние се оттегляме от това заседание — предупредиха двама от лекарите. — Да се отбележи.
	— И да се отбележи — изкрещя доктор Харви — че аз не се оттеглям. Изгорете проклетия град или ще загинем.
	На 18 януари 1900 година комисията за бедствени случаи реши да се изгори значителна част от Хонолулу като последен сериозен опит да се спаси населението. Щом обречените зони бяха маркирани с червено, станаха ясни две неща: че те не са в центъра на града, а в жилищната зона, и че почти всички, живеещи там, са китайци. Когато двама от членовете на кабинета застанаха пред картата, те се разплакаха, а един мъж на име Хюлет, в чиито вени течеше доста хавайска кръв, попита:
	— Защо нещастието сполетява винаги онези, на които е най-трудно да го понесат?
	— Трябва да се опожарят местата, където се е настанила чумата — заяви член на кабинета на име Хейл. — А това ще засегне най-вече китайците.
	— Прекратете този разговор! — извика председателят. — Вече е плъзнал противният слух, че опожаряваме Чайнатаун като наказание, задето китайците са напуснали захарните плантации. Не желая да слушам подобна клевета тук, в тази стая. Изгаряме Чайнатаун, защото там вилнее чумата.
	Хюлет почувства, че с него се заяждат неоснователно, и попита:
	— Щяхте ли да горите тук — той потупа зоните върху картата, населени с хаоли — ако чумата бе плъзнала в тази зона?
	— Тя не е стигнала до нашите къщи — отвърна председателят — а сполита китайците.
	На 19 януари противопожарната служба даде свободен ден на всичките си хора и ги посъветва да се наспят колкото могат по-добре, за да се подготвят за тежката работа, която ги очаква. В броя си от този ден хонолулският „Мейл“ пишеше: „Умоляваме всички жители на нашия град да бъдат особено внимателни утре и да следят за летящи искри, тъй като, макар момчетата от противопожарната служба да са доказали неведнъж, че знаят как да запалят една къща и да спасят съседната, самият мащаб на акцията, която им предстои сега, увеличава винаги съществуващата опасност от всеобщ пожар. В целия град трябва да има подръка метли и кофи с вода“.


	Когато до Чайнатаун стигна вестта за намерението да бъде изгорена голяма част от квартала, тя породи паника и мнозина се опитаха напразно да си пробият път през кордоните, опасващи чумната зона. Онези, чиито къщи щяха да бъдат унищожени, бяха събрани и отведени в един от бежанските лагери на склоновете на Пънчбоул, откъдето те можеха да гледат надолу към обречените си домове. Този последен взор към сградите, за чието наемане и ползване бяха работили усърдно, пораждаше у хората няма ярост и тази нощ имаше множество неприятни сцени. Един китаец, който знаеше малко английски, се втурна към госпожа Джон Джандърс, надзирател на лагера при Пънчбоул, и завика:
	— Вие правите това нарочно!
	— Не е вярно — отвърна тихо тя. — Правим го заради чумата.
	— Никаква чума! — изкрещя китаецът. — Вашият съпруг притежава моя магазин. Той постоянно казва: „По-голям наем! По-голям наем!“. Аз не плащам, затова той решава да го изгори.
	— Не е вярно, господин Апака — възрази разумно госпожа Джандърс. — Заради чумата е, повярвайте ми. Иначе нямаше да бъде сторено.
	Но китайците бяха убедени, че не е така, и през дългата нощ срещу 20 януари те гледаха излъчващите загадъчност светлини на града и чакаха, изпълнени с горчивина, да започнат пожарите.
	За щастие денят беше тих, без вятър, който да обърка замисленото опожаряване. Според графика, разработен за осигуряване на възможно най-голяма безопасност за останалата част от града, в осем сутринта пожарникарите поляха обилно с керосин една малка колиба, разположена диагонално срещу мястото, където някога беше имението на Уипъл, опожарено по-рано. Без съмнение колибата заслужаваше да бъде унищожена, тъй като тя вече бе довела до смъртта на пет жертви и до заразяването на трима други. В осем и десет към газта бе поднесена горяща клечка кибрит и мръсният бордей лумна в пламъци.
	Докато той гореше, от североизток задуха лек вятър, идващ от планините. Спусна се по улеите на хълмовете, водещи към Хонолулу, като скоростта му нарастваше, и когато стигна до горящата колиба, вече имаше сила да разнесе искри в посока, обратна на тази, в която противопожарната служба възнамеряваше да извърши опожаряването. За три минути бяха обхванати в пламъци шест постройки, невключени в списъка за опожаряване. Но те не се отличаваха с особена стойност, а и хората от тях бяха евакуирани лесно, така че огнеборците само ги обградиха и угасиха всички искри, които биха могли да бъдат понесени към центъра на града, където собствеността бе наистина ценна.
	Тогава в осем и тридесет своенравният вятър, нахлуващ откъм хълмовете, духна с непредсказуем порив и вдигна вихрушка от искри високо във въздуха. За щастие земята срещу разпаления огън вече бе опожарена, така че нямаше опасност той да се разпростре натам. Но сякаш изпратен от ада, вятърът изведнъж промени посоката си и поръси множество живи искри върху голямата конгрегационалистка църква, завършена през 1884-та точно срещу мястото, където бе старото имение на Уипъл. Църквата имаше две извисяващи се камбанарии, тъй като кралят бе разсъдил: „Човек има две очи и две уши, за да вижда и чува по-добре. Моята църква трябва да има две камбанарии, за да стигне гласът й по-лесно до Господ“. Сега камбанариите се намираха в опасност и пожарникарите установиха, че ако някой от въглените се разгореше, усилващият се вятър щеше със сигурност да понесе искри безпрепятствено над вече опожарените части на части и да ги хвърли върху скъпия център на града. Ето защо двама смели хавайци се закатериха по стените на църквата към камбанариите. Единият пристигна навреме, за да потуши пламъците, почнали вече да се разгарят, но другият не успя. Когато се качи на горния корниз на камбанарията, той установи, че тя вече е лумнала в пламъци, и едва можа да се спаси.
	За няколко минути огромната църква се превърна във факел. Камбаната й се понесе надолу, звънтейки, докато падаше сред пламъците. Прочутият орган, внесен от Лондон, се стопи в купчини безполезен метал, а витражите на прозорците се пръскаха от огъня. Докато църквата гореше буйно на утринния вятър, много от хората, помагали с десетцентови монети и собствен труд при построяването й, се събраха разплакани край нея. По-важен обаче от нейната загуба бе фактът, че необичайната й височина я правеше мишена за всеки порив на вятъра, идващ от долината. И докато хората стояха скръбни в подножието й, той разнасяше над главите им множество искри. Ако пожарът бе станал през нощта, гледката щеше да бъде приказно великолепна с огнените звездици, прехвърчащи на фона на тъмното небе; но на зловещата дневна светлина в стрелкащите се пламъци нямаше никаква красота и те предизвикваха само ужас. Носеха се високо в небето над вече изгорените площи и някои падаха върху обгорялата земя, без да причинят вреда. Повечето обаче стигаха до самото сърце на града, където се спускаха върху покривите от сухо дърво и разпалваха пожари, които щяха да унищожат почти целия Чайнатаун. Въглените, носещи се от християнската църква, поразяваха само езически домове с точността на прорицанията от Стария завет. Ако християните в Хонолулу бяха възнамерявали съвсем добросъвестно да заличат всяка китайска постройка в града, те не биха го постигнали с по-голямо умение от искрите, изригващи от обречената църква.
	Първият пожар в центъра на Чайнатаун стана в девет часа и четиридесет минути, когато един по-едър въглен падна насред гъсто застроена площ и подпали една от къщите. Групи пожарникари я обкръжиха бързо, за да потушат пожара, и успяха с неимоверни усилия. Ала докато се занимаваха с това, друг въглен улучи къща, оказала се по-особена. Отвън тя изглеждаше като най-обикновен дом, но когато се подпали, всички намиращи се наблизо китайци избягаха и хавайските пожарникари останаха да се борят сами с пламъците.
	— Дръпнете се! — викаше им стар китаец на език, непонятен за тях. Той сграбчи за ръката един младеж, също китаец, и изкрещя: — Кажи им да се дръпнат!
	Група смели китайци се хвърлиха към горящата къща, хванаха огнеборците и ги задърпаха.
	— Най-добре е да се дръпнете! — викаха им те.
	Пожарникарите, които след неприятностите през предишната нощ се страхуваха ужасно от китайците и бяха предупредени, че може да се стигне до опит за бунт, щом почнат палежите, изтълкуваха подобно странно поведение като началото на общи вълнения и престанаха да се борят с огъня, за да се защитят от китайците. И имаха късмет, че постъпиха така, защото веднага щом се отдръпнаха, къщата избухна. Тя просто се разпадна в огъня, изригнал със златисти пламъци и пушек, и тогава пожарникарите разбраха за какво става въпрос: това беше една от затворените постройки, в която някой дребен китайски търговец бе държал керосин. Но пожарникарите не можеха да предвидят, че експлозията, колкото и страшна да беше, е само началото на нещо по-лошо. Защото сега от руините почнаха да се взривяват и издигат над града серия от фантастични огнени ракети. Някои от тях пръскаха искри във въздуха, други се въртяха на спирали по улиците, а трети се понасяха в лудешки, стремителни зигзаги към утринното небе и накрая падаха на покрива на някоя незасегната от пожара къща, където горяха буйно, докато подпалеха дървените плочи. В постройката се съхраняваше не само керосин, тя беше и склад за фойерверки за китайската Нова година.
	С експлозията в бараката бе изгубена всякаква надежда за спасяването на центъра на Чайнатаун. През следващите седем часа терзаните от мъка китайци на склона на Пънчбоул, скупчили се зад бодливата тел на бежанския лагер, гледаха настъплението на огромния пожар от един склад за керосин към друг. През целия ден малките бараки избухваха яростно, изхвърляйки огън към нови части от квартала, и където и да лумнеха пламъците, те рано или късно намираха складирани фойерверки, които излитаха към небето, носейки огън, и като че ли неизменно падаха върху площи, необхванати дотогава от пожара. И за да направи унищожението на Чайнатаун съвсем сигурно, своенравният вятър продължи да духа от необичайната посока откъм хълмовете. Следобед стана ясно, че едва ли някоя китайска къща в средната част на града ще бъде пощадена.
	Щом видяха, че всичко е обречено, китайците изпаднаха в паника. Старци, които едва ходеха след четиридесет и пет години работа на тръстиката, се втурнаха към горящите къщи, за да спасят някоя фамилна вещ, по-скъпа за тях от всичко друго, и скоро почнаха да се появяват из претъпканите улици, теглещи каручки или тичащи с бамбукови пръти, на които висяха безполезни ценности. Никой не се сети да вземе одеяла или храна, нужни за бежанските лагери. За минути улиците, водещи вън от Чайнатаун, бяха задръстени от разнородна тълпа: босоноги старици със сини блузи, мъже в работни ризи, хубави млади момичета с коси на плитки и кръглолики бебета. От една японска чайна изтичаха две гейши с лица, бели от талкова пудра, и заситниха нервно и превзето на пръсти, от което кимоната им в ярки цветове се полюшваха сред пушека. След тях закуцукаха старици пунти на малките си стъпала. Мъже с плитки се мъчеха да влачат товари, под които би се олюлял дори кон и от които те скоро почнаха да залитат. Пътищата, по които хората напускаха града, бяха застлани с изгубени вещи и беше жалко да се види как семейства, непритежавали никога кой знае колко много, спират по време на бягството си и вземат ценности, които досега само са желали, за да ги изоставят по-късно така задъхани, както са били и собствениците им.
	Тогава настъпи най-жестоката трагедия на деня. Когато бягащите китайци, преследвани от огъня и фойерверките, потърсиха изход от Чайнатаун, те се натъкнаха на здравите редици от невъзмутими полицаи, които бяха натоварени с неблагодарната задача да ги задържат в поразената от чумата част на града. Никой не бе имал намерение — абсолютно никакво, както после се кълнеше полицейският комисар, китайците да бъдат хванати в капана на пожара. Но те бяха насочвани с непоклатима настойчивост да напускат зоната по определените за това пътища, които щяха да ги отведат не към незасегнатите от заразата райони на Хонолулу, а към оградените с бодлива тел бежански лагери, където лекари щяха да следят за нови случаи на чума.
	— Няма да ни пуснат да излезем! — завика бедна, умствено ограничена китайка. — Искат да изгорим в къщите, които подпалиха.
	Тя направи напразен опит да притича покрай един полицай. Но дадените му заповеди изискваха той да я блъсне обратно към горящата зона, от която имаше път за спасение, стига жената да успееше да го намери.
	— Той ме блъска в огъня! — запищя тя и хората, които досега не се бяха поддали на паниката, изведнъж осъзнаха, че няма да им позволят да напуснат обречената част на града, и почнаха да се насочват групово към полицаите.
	— Пробиват кордона! — завикаха офицерите и иззад тях, откъм незасегнатите от чумата квартали, се втурнаха бели доброволци, носещи тояги, железни пръти и пушки.
	— Върнете се! — завикаха те. — Има безопасен изход!
	В този момент, когато всеобщият бунт изглеждаше неизбежен, на сцената се появиха неколкостотин добре обучени войници от американската армия със заредени пушки и почнаха да заемат позиции покрай главните изходи на Чайнатаун.
	— Няма да стреляте при никакви обстоятелства, освен ако не дам заповед — каза капитанът им и те продължиха да маршируват невъзмутимо, докато застанаха рамо до рамо с полицаите.
	За обърканите китайци, бомбардирани от собствените си фойерверки, пристигането на войниците вече бе прекалено. За тях то означаваше, че всеки, който се опита да избяга от пожара, ще бъде застрелян. А тъй като езиковата бариера между различните групи бе трудно преодолима, никой не можеше да обясни, че войниците са тук само за да спрат разпространението на заразата. Имаше изход от Чайнатаун и той водеше към безопасността, но настроенията бяха толкова бурни, че изглеждаше невероятно този път да бъде намерен някога.
	— Отново тръгват към нас! — извика един ефрейтор, когато шестнадесет китайци се приготвиха да пробият групово кордона.
	— Не стреляйте! — изкрещя капитанът от този сектор. — Да не сте посмели да стреляте!
	— И какво трябва да правя…
	Последва голяма блъсканица. Полицаите удряха опашатите китайци, а войниците ги ръгаха в коремите с прикладите на пушките си. За миг отбраната поддаде, но се втурнаха доброволци, въоръжени с колове, набързо изтръгнати от дървените огради. Те налагаха здравата по главите обзетите от панически страх китайци и ги изтласкаха назад към огъня.
	— Следващия път няма да ги удържим! — предупреди ефрейторът.
	Като че ли да подсили опасността, в този момент избухна голям склад с фойерверки, увеличавайки всеобщото безумие.
	— Не стреляйте! — заповядваше капитанът на всеки от хората си.
	— Бога ми, ако се окажа под купчина проклети китайци, ще стрелям! — изкрещя ефрейторът, пренебрегвайки предупрежденията на висшестоящия офицер. Беше очевидно, че при следващата атака на китайците със сигурност ще настане всеобщо кръвопролитие.
	В този миг, когато изплашените командири облизваха устни, готвейки се да дадат единствено възможната разумна заповед: „Стреляйте, за да отблъснем бунтовниците!“, се втурна доктор Уипъл.
	— Пуснете ме! — извика той. — И не стреляйте, за бога!
	Проби си път през полицейските редици и се втурна посред основната група обзети от ужас китайци. Постави ръце на раменете на двама от подстрекателите и ги замоли:
	— Не се опитвайте да се измъкнете оттук! Не се спускайте отново към полицаите! Моля ви!
	— Искате да умрем ли? — изкрещя му един перач.
	— Няма да умрем — рече Уипъл колкото можеше по-спокойно и нещо в неочаквания начин, по който го каза, подейства на китайците и те го заслушаха. — Ще избягаме нагоре през долината Нууану — обясни той. — Ще се спасим всички.
	И като заблъска главните подбудители пред себе си, доктор Уипъл затича към долината и подгонените от чумата китайци го последваха.
	Постепенно бунтът стихна и треперещите млади войници разредиха пушките, като бършеха пребледнелите си чела, и се отдалечиха.


	Никое от китайските семейства, поразени през този страшен 20 януари на 1900 година, когато бе опожарен Чайнатаун — по волята на Господа, както казваха хаолите, съвсем преднамерено, както твърдяха китайците, не бе засегнато толкова силно, колкото фамилията Кий. Щом избухна първият склад за керосин, пламъците му изгориха до основи канцеларията на Африка Кий и унищожиха всичките му документи. Ресторантът на Азия Кий бе обстрелян от масивен залп фойерверки и станалият в резултат на това пожар го изпепели. Пунти-магазинът на Европа бе напълно заличен, както и големият галантериен магазин на Америка. Всички търговски сгради, притежавани от семейство Кий, изгоряха, включително домовете на двама от братята. Семействата им се спасиха с това, което носеха на гърба си, и малкото, дето бяха успели да грабнат. Оцеля само претъпканата къща в долината Нууану, но дори нейните обитатели, с изключение на Нюк Цин, която работеше в градината горе в гората, бяха подбрани в бежанските лагери.
	Когато се спусна боса от хълма с двете си кошници, пълни с ананаси, и установи, че голяма част от Хонолулу е унищожена, включително цялата собственост на сдружението Кий, а семейството й е разпръснато; като предположи, че много от членовете му са мъртви, Нюк Цин изпита угнетяващ ужас. Но го потисна и си рече, гледайки празния си дом: „Трябва да намеря синовете си“.
	Добре, че по силата на навика тръгна с двете кошници с ананаси, та когато изкатери стръмния склон на Пънчбоул и стигна до бежанския лагер, пазачите се зарадваха и извикаха:
	— Слава на бога, най-сетне една пейк, която носи храна!
	Пуснаха я да мине и след час обикаляне из тълпата тя успя да открие четирима от синовете си. Никой не бе зърнал Азия да излиза от ресторанта, след като бе унищожен от фойерверките, и решиха, че е мъртъв.
	Нюк Цин събра зашеметеното си семейство на склона над Пърл Харбър, откъдето се виждаха светлините на далечни кораби. Седнаха на скалите и извърнаха очи надолу към безлюдните руини на Чайнатаун. И в тишината на връхлетялото ги съкрушително поражение хакка-инстинктът на Нюк Цин й подсказа, че сега е моментът синовете й да почерпят смелост от свитите си от ужас сърца. Като жена тя знаеше, че в такива нощи на отчаяние мъжете са склонни да се примиряват със сполетялата ги съдба и че е задължение на жените да им попречат да го сторят. На светлината на угасващия здрач виждаше на потресените лица на Европа и Америка готовност да обявят, че с империята Кий е приключено. На квадратното лице на Африка се долавяше известен дух за борба, който можеше да се очаква от един образован мъж, но бе недостатъчен, а младият Австралия кипеше от гняв, загдето някакъв полицай го бе сръгал с пушка в слабините. Тази нощ те не бяха особено сплотено семейство, а и Нюк Цин не бе в състояние да вдъхне сила на синовете си, тъй като в себе си скърбеше за Азия, загинал в пожара.
	Но промълви тихо, така че никой друг да не я чуе:
	— Немислимо е правителството да пренебрегне всичко, което се случи.
	— Унищожиха целия Чайнатаун — каза Америка с глас, натежал от болка. — Изгориха нарочно магазините ни, защото не желаем да работим на захарните им плантации.
	— Не си прав — укори го Нюк Цин — вятърът се изви съвсем случайно.
	— Не е вярно, Лельо на Ю Чоу! — извика Европа с изкривено от отчаяние лице. — Търговците искаха да стане така. Миналата седмица изхвърлиха в залива всичката храна, която бях поръчал от Китай. Имат твърдото намерение да ни съсипят.
	— Не си прав, Европа — възрази Нюк Цин. — Страхуваха се, че с твоя товар може да се пренесе нова чумна зараза.
	— Но не изхвърлиха стоката на хаолите! — реагира Европа, задавян от сълзи. — Тя също идваше от Китай.
	— Страхуват се — обясни Нюк Цин. — Хората правят странни неща, когато се страхуват.
	— Не искам никога вече да видя Хонолулу — изстена Америка. — Изгориха нарочно магазините ни.
	— Не е вярно — рече търпеливо Нюк Цин. — Те се страхуваха, че…
	— Лельо на Ю Чоу! — прекъсна я Америка. — Не бъдете глупава!
	В нощта се чу силна плесница и Нюк Цин рече:
	— Дръжте се прилично. — Прикани синовете си да се скупчат по-близо до нея и започна наново: — Недопустимо е да бъдем оставени без компенсации. Трябва да вярваме със сигурност, че правителството ще ни плати за случилото се.
	Африка проговори за първи път.
	— Защо мислите така? — попита предпазливо той с бавния говор на адвокат.
	— Познавах доктор Уипъл — отвърна Нюк Цин. — Стария. Хората като него просто няма да допуснат несправедливост.
	— Точно хората като него опожариха нарочно магазините ни — продължи да хленчи Америка.
	Последва нова звучна плесница.
	— Да не съм чула повече дума за миналото! — извика яростно Нюк Цин. — Имаше пожар. Изгубихме всичко. Сега ще спечелим повече.
	— Лельо на Ю Чоу, смятате ли, че хората като стария доктор Уипъл ще бъдат чути в идните дни? — попита с нотка на недоверие Африка.
	— Не е изключено и да не бъдат — призна Нюк Цин — но има нещо, което не бива да се пренебрегва. Съединените щати не могат да си позволят да гледат как към нас се отнасят лошо. От гордост… или за да покажат на света, че са загрижени за народа си… — Гласът й секна и тя се замисли за момент. После продължи живо: — Синове мои, напълно съм уверена, че или нашето собствено правителство, или Съединените щати ще ни възмездят за този пожар. Да не спорим повече.
	— Имате предвид — рече бавно Африка, като разсъждаваше на глас — че трябва да се погрижим за себе си и да получим своя дял от парите, които евентуално ще бъдат отпуснати на пострадалите, независимо откъде идват.
	„Няма значение колко платихме за обучението му — помисли си Нюк Цин. — Струваше си.“ И остана доволна, че разумното излагане на проблема от страна на Африка събуди у синовете й стария дух на сдружението; хюи отново действаше.
	— Мисля — рече тя — че Африка следва да се посвети на незабавното организиране на комитет за справедливо възмездяване на всички нас, които пострадахме от пожара. Нека светът осъзнае, че въпросът не е дали ще бъдат платени исковете, а колко ще се плати. Африка, трябва да се появяваш на всяка трибуна. Да говориш на всяко събрание. Да станеш гласът на всички китайци. Ще ги представляваш и ще се постараеш да се разбере, че отказваш да приемаш хонорари. Работи, работи, работи. Давай изявления за вестниците и ги остави да публикуват снимката ти. Но винаги се изказвай, като че ли си сигурен, че парите ще бъдат платени. Скоро и други ще почнат да го повтарят и с времето също ще повярват в това. — Тя замълча, после добави: — Няма съмнение, че парите трябва да се получат.
	— Колко можем да поискаме? — намеси се Европа.
	— Колко сгради имахме? — попита Америка.
	Хюи изчака, докато Африка пресмяташе наум.
	— Искът ни ще бъде доста съществен — рече той накрая. — За ресторанта, магазините, къщите, моята кантора. Искът на семейство Кий може да се окаже един от най-големите.
	— О, не! — прекъсна го Нюк Цин. — Защото, ако е така, ти никога не би могъл да застанеш начело на комитета. Някои искове ще бъдат подадени от Лелята на Ю Чоу. Там, където е възможно, те ще са от името на съпругите ви. Искът на рода Кий не бива да е голям. Африка, ти ще се погрижиш за това. Ако се наложи, използвай семейство Чин или който е да е.
	В този момент Австралия направи едно от най-съдържателните изказвания през тази нощ.
	— Не мисля, че бих пожелал да видя отново Чайнатаун. След всичко това, което сториха днес с него.
	— През следващите седмици мнозина ще се чувстват като теб, Австралия — отбеляза хладнокръвно Нюк Цин, но и със съчувствие към тези, които имат по-малко кураж от нея. — Споменът за тоя ден ще бъде прекалено ужасен, за да свикнат хората с него. Те вероятно ще се откажат от земята си в Чайнатаун. И ако го направят, ние трябва да я изкупим.
	Последва дълго мълчание. Братята стояха загледани в обезобразения град, провиждащ се от време на време през облаците пушек, увиснали над долините. В океана отвъд се надигаше безпристрастно дълга вълна така, както бе правила милиони години, и момчетата Кий постепенно проумяха какво иска майка им от тях. Отчаянието ражда надежда; поражението — победа. Има само три лоши години, последвани от шест прекрасни и честити. Градът е опожарен, но той трябва да бъде построен отново. Семейството е почти съсипано, ала ако са останали живи поне един мъж или една жена, то трябва да оцелее. Нощта пада с привкуса на разрушението, но денят изгрява с миризмата на свеж хоросан и… съзиданието продължава.
	— Не бива да се опитваме да убеждаваме никого да напусне Чайнатаун — добави Нюк Цин. — Трябва да сме много внимателни и да не подтикваме към нечестни сделки. И макар че сега не сме в състояние да платим кой знае колко, можем да обещаем да платим много в бъдеще. Имаме добро име. Всички знаят, че Кий ще платят.
	Ако се продават две парчета земя, старайте се да закупите това, което е по-близо до вече притежаваните от нас, защото в бъдеще магазините ще бъдат по-големи и бихме могли да слеем парцелите и да направим всеки от тях по-ценен, отколкото е бил преди.
	Африка, в последния етап от дейността на комитета трябва да отстояваш твърдо, че не можеш да бъдеш в комисията, която всъщност ще извърши разпределението на парите. Защото, ако си неин член, няма да си в състояние да дадеш полагащите се съвсем справедливо съществени суми на рода Кий. Но в противен случай всеки, ангажиран с това, ще рече: „Ако не беше Африка, нямаше да сме тук днес“. И ще бъдат щедри към нас.
	Докато вървях насам през опожарените места, видях, че единственото останало навсякъде са железните сейфове. Хаолите ще сметнат, че те вече са безполезни. Австралия, ще бъде добре, ако ги изкупиш всичките. После намери начин да ги направиш отново използваеми.
	— Лельо на Ю Чоу — възрази най-малкият й син — никога не съм се занимавал със сейфове.
	— Ще се научиш — отвърна остро тя.
	На зазоряване Нюк Цин рече:
	— Ако успеем, хората ще ни намразят, задето притежаваме толкова много земя, и ще казват, че сме я откраднали от собствениците й след пожара. Не им обръщайте внимание. Градът принадлежи на онези, които са готови да се борят за него.
	И накрая Нюк Цин рече:
	— Разполагам с малко спестени пари и много плодове. Всичките ни жени и момичета трябва да работят като прислужници в семействата на хаолите, защото така ще имат осигурена храна и ще носят пари. От утре Европа и Америка ще почнат да посещават всеки магазин на хаолите и да молят за кредити при добри условия, за да открият нови магазини. Направете го още утре, докато хаолите съжаляват за станалото днес, защото ще са готови на отстъпки, каквито няма да сте в състояние да постигнете следващата седмица. — Усмихна се на четиримата си синове и каза: — На работа.
	Призори при тях се изкатери запъхтян Улиасутай Каракорам Блейк със списък на хората, които са живи и здрави и се намират в друг лагер оттатък Нууану Ривър. И когато прочете високо на китайски „Азия Кий, който има ресторант“, Нюк Цин захлупи лице в дланите си.
