	Чарлс Кингсли (1819–1875) е един от най-известните викториански писатели. Първоначално учи в Кралския колеж в Лондон, после се премества в колежа „Магдалена“, Кеймбридж. През юли 1842 г. става помощник на енорийския свещеник в църквата в Евърсли, Хемпшир, където служи до края на живота си. През януари 1844 г. се оженва, а три месеца по-късно става пастор в същата църква.
	Воден от християнско състрадание, той описва в първите си два романа най-угнетените слоеве от английското общество — фабричните работници. Заниманията му с литература го правят достатъчно известен, за да бъде избран през 1848 г. за професор по английска литература в Кралския колеж в Лондон.
	През 1853 г. публикува исторически роман, озаглавен „Хипатия“. В него е описан животът на ранните християни в египетския град Александрия през V век. На следващата година излиза и научният му труд „Училищата в Александрия“.
	Чарлс Кингсли продължава историческата тема с тритомника „На запад“, в който е описан сблъсъкът на протестантска Англия и католическа Испания през XVI век.
	Първата му книга за деца излиза през 1856 г. — „Героите или гръцки легенди за деца“, в която преразказва най-известните старогръцки митове. През 1860 г. е избран за професор по история в Кеймбридж. На следващата година става учител на принца на Уелс — наследника на английската корона.
	Най-известното му литературно произведение е романът „Водните дечица“ публикуван през 1862 г. в литературно списание. На следващата година излиза като отделна книга. Този роман ознаменува нова ера в литературата за деца. Днес се приема, че началото на жанра „фентъзи“ е поставено от романите „Водните дечица“ на Чарлс Кингсли и „Алиса в страната на чудесата“ от Луис Карол. Само още един писател от викторианската епоха може да бъде сравнен с тях по сила на фантазията — Джордж Макдоналд. Неговият роман „Принцесата и таласъмите“ също е включен в поредицата „Вечните детски романи“ на Издателска къща „Пан“.
	Чарлс Кингсли написва още една книга за деца „Мадам Как и лейди Защо“ (1868). През 1869 г. той се отказва от мястото си на професор в Кеймбридж и предприема дълги пътувания до далечни земи. През 1870 г. посещава Карибието, наричано Западна Индия, а през 1874 г. тръгва на шестмесечно пътуване в САЩ.
	Чарлс Кингсли се завръща с разклатено здраве в Англия и умира през 1875 година.
